<DOC>
<DOCNO> 293604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas21.html </URL>
<DATE> 2004/11/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Meyve sinekleri üzerinde ''hafıza'' araştırması... 
</HEADLINE>
<TEXT>

     Abant İzzet Baysal Üniversitesi AİBÜ Fen-Edebiyat Fakültesi Öğretim Üyesi Doç. Dr. Münire Özlem Çevik, meyve sinekleri üzerinde ''Hafızanın Zaman Üzerinde Değişimi'' çalışmasıyla, Türkiye Bilimler Akademisi'nin TÜBA ''Üstün Başarılı Genç Bilim Adamı'' ödülüne layık görüldü. 
     AİBÜ Rektörü Prof. Dr. Yaşar Akbıyık, TÜBA tarafından Türkiye'de 2004 yılında 22 genç bilim insanına verilen ödülü kazanan Doç. Dr. Çevik'i çalıştığı laboratuvarda ziyaret ederek, çalışmalar hakkında bilgi aldı. 
     
     INDIANA ÜNİVERSİTESİ'NDEN SİNEK GELİYOR 

     Doç. Dr. Çevik, hafızanın zaman üzerinde değişimini incelediği çalışmaya 2.5 yıl önce başladığını, çalışmanın amacının, insanların günlük yaşantılarında edindiği bilgileri nasıl kaydettiklerini ve neye göre sildiklerini tespit etmek olduğunu söyledi. Çevik, şunları kaydetti 
     ''Bilimsel adı, öğrenme ve hafıza nörogenetiği olan projeyi, TÜBİTAK, AİBÜ ve TÜBA'nın desteğiyle yürütüyorum. Deneylerde, üzerinde hafıza araştırması yaptığım meyve sineklerini Drosphila , dünyanın en büyük sinek stok merkezi olan Indiana Üniversitesi, ücret talep etmeden gönderiyor.'' Çalışmanın, hafıza ilaçlarının geliştirilmesi için kullanılabileceğini ifade eden Münire Özlem Çevik, şöyle devam etti 
     ''Dünyada bu konuda çok sayıda çalışma var. Bu konuda büyük yatırımlar yapılıyor. TÜBİTAK da bu konuya önem veriyor. Ben bu çalışmamla, öğrenme ve hafızanın temel mekanizmalarını bulmaya çalışıyorum. Zamana bağlı faktörlerin, öğrenme ve hafıza üzerindeki etkisini, Drosphila'lar üzerinde gözlemliyorum. 
     Bilimsel bulgulara göre, zamana yayılarak yapılan çalışmalarda hafıza daha iyi çalışıyor. Örneğin sınavına bir gün kala çalışan bir öğrenci ile çalışmasını bütün döneme yayarak yapan öğrenci, aynı başarıyı yakalayamaz. Hafızanın iyi çalışması için çalışmanın zamana yayılarak yapılması şart. Gözlemlerime göre, zamana yayılarak yapılan çalışma, hafıza açısından sineklerde de insanlarda da aynı sonucu veriyor. Öğrenme aralığı, hafızanın gelişimi açısından önemli. Bu tür çalışmalar açısından en uygun omurgasız hayvan meyve sineği.'' 
     
     BİLİMSEL ÇALIŞMA SAYISI ARTTI 

     AİBÜ Rektörü Prof. Dr. Yaşar Akbıyık da üniversite olarak bilimsel çalışmalara destek verdiklerine işaret ederek, ''Son 2 yılda bilimsel çalışma sayısında gözle görülür bir artış oldu. 2003 yılında yapılan bilimsel çalışma sayısının, bir önceki yıla göre yüzde 236 arttığını tespit ettik. Bilimsel çalışma sıralamasında üniversiteler arasında 47. olan üniversitemiz, yapılan yeni çalışmalarla 37. sıraya yerleşti. Bizim hedefimiz, ilk 20 üniversite arasına girebilmek'' diye konuştu. 
     
</TEXT>
</DOC>
