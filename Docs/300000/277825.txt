<DOC>
<DOCNO> 277825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur12.html </URL>
<DATE> 2004/10/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Baba Kazım Kurutepe Neslihan'ın maçlarını kaçırmazdım 
</HEADLINE>
<TEXT>

     
     Adem YAZICI ANKARA, DHA 
     

MİLLİ voleybolcu Neslihan Demir'in 20 yıl sonra ortaya çıkan babası Kazım Kurutepe, "Kızımın maçlarını kaçırmazdım'' dedi. 
     Yıllar sonra ortaya çıkan Kurutepe, tek isteğinin, Neslihan'ın kendisini bir baba olarak bilmesinin yeterli olduğunu yinelerken, kızının kendisini hiç arayıp sormadığını söyledi. Kızı Neslihan'ı çok sevdiğini, ondan maddi veya manevi hiçbir beklentisinin olmadığını anlatan Kazım Kurutepe, Neslihan'ı yakından görüp, onunla konuşabilmek için Ankara Aski Spor Salonu'nda oynanan Dünya Grand Prix Avrupa elemeleri maçlarına gittiğini ancak, görüşme isteğinin kızı Neslihan tarafından çevrildiğini söyledi. 
     Sakatlığı nedeniyle Milli formayı Romanya maçının son setinde giyen Neslihan'ı görebilmek için maçtan önce baba Kazım Kurutepe'nin girişimde bulunduğu belirtildi. Kızı Neslihan'ın kendisini bir baba olarak bilmesinin kendisi için yeterli olduğunu belirten Kazım Kurutepe, "Kızımla Ankara Aski Spor Salonu'nda görüşmek istedim. Ancak, kendisi benimle muhatap olmayıp, kabul etmedi, yüzüme bakmadı. Ancak o benim kızım. Beni bir baba olarak bilmesi yeterli'' dedi. 
     Eskişehir Doğumevi'nde Neslihan'ı sezeryanla dünyaya getirdikten bir hafta sonra zehirlenme belirtileri nedeniyle eşini kaybettiğini anlatan Kazım Kurutepe, kızına bakmaları için dayısı Mustafa Demir'e teslim ettiğini de belirtti. Dayısı tarafından büyütülen ve milli voleybolcu olan Neslihan ise babasının kimliğini 1.5 yıl önce öğrendi. Eskişehir'de dayısını ziyarete giden Neslihan ile görüşmek isteyen ancak, kızı ve dayısı tarafından görüştürülmeyen Kazım Kurutepe, bu olayın daha fazla dallanıp budaklanarak rekl am konusu yapılmasını istemediğini belirtti. 
     
</TEXT>
</DOC>
