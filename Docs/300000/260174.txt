<DOC>
<DOCNO> 260174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun12.html </URL>
<DATE> 2004/08/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erdoğan'dan Bild'e Terör tüm dünyanın sorunu, Goethe'ye özel ilgim var 
</HEADLINE>
<TEXT>

     Başbakan Recep Tayyip Erdoğan, terörün sadece Türkiye'nin değil, tüm dünyanın sorunu olduğunu söyledi. 
     Alman Bild gazetesi, Başbakan Erdoğan ile yaptığı röportajın ikinci bölümünü bugün yayınladı. 
     Erdoğan, terörizme karşı mücadele konusunda gazeteye yaptığı açıklamada, ''Terör sadece Türkiye'nin değil, tüm dünyanın sorunu. Terör hiçbir yer, hiçbir din ve kültür, hiçbir millet arasında ayrım yapmaz. Örneğin Pentagon Amerikan Savunma Bakanlığı dünyanın en iyi korunan yeri olarak biliniyor, ancak teröristler buraya bile saldırdı. Dünya ülkeleri terörizme karşı mücadeleyi ortak bir dava haline getirmeli. Biz buna kendi katkımızı sağlamaya hazırız'' dedi. 
     Terörizme karşı mücadelede tüm Avrupa ülkeleri ile gerekli dayanışmayı gösterdiklerini ifade eden Erdoğan, bunun, Türkiye'nin AB'ye girmesi için diğer bir sebep daha olduğunu belirtti. 
     Erdoğan, Irak savaşıyla ilgili olarak da ''Irak'a saldırma kararı çok zor bir karardı. Dünya kamuoyuna, bunun kitle imha silahlarının yok edilmesi için gerekli olduğu söylendi. Ancak kitle imha silahlarının varlığı bugüne kadar kanıtlanamadı. Bu nedenle Türkiye bugünkü açıdan bakıldığında savaşa karşı. Türkiye Cumhuriyeti'nin kurucusu Kemal Atatürk'ün, 'Yurtta sulh, cihanda sulh' sözü vardır. Bu bizim için hala geçerli. Irak savaşı sınırlarımızda gerçekleşti. Bu da bizim işimizi zorlaştırdı. Yine de Irak'ın tümüyle silahlardan arındırılmasını memnuniyetle karşılıyoruz'' diye konuştu. 
     
     TÜRKİYE-İSRAİL İLİŞKİLERİ 
     Erdoğan, Türkiye'nin İsrail ile ilişkileri konusunda da şunları söyledi 
     ''Bu ilişkilerin uzun bir geçmişi var. Yahudilerin 1492 yılında İspanya'dan sürülmesinden bu yana ülkemizde Müslümanlarla barışçı bir şekilde yan yana yaşayan bir Yahudi cemaati mevcut. 
     Bunun yanı sıra Türkiye'nin Ortadoğu'daki kriz bölgesine yakınlığı var. Bu nedenle bu bölgede barışın sağlanması için özel bir yükümlülük taşıyoruz. Barışçı bir Ortadoğu istiyoruz. Ortadoğu'da gerilla savaşının ve terörizmin sona erdirilmesini istiyoruz. Müslümanlarla Yahudilerin barışçı şekilde bir arada yaşayabileceklerini yüzyıllardan bu yana Türkiye'de görmekteyiz. Bu konuda Türkiye'nin, İsrail ile ilişkilerin korunması konusunda da özel bir yükümlülüğü olduğunu düşünüyorum.'' 
     
     ALMANLAR DA TÜRKİYE'Yİ SEVİYOR 
     Türkiye-Almanya ilişkileriyle ilgili olarak da Erdoğan, iki ülke arasındaki dostluğun son derece iyi olduğunu, siyasi sorunları bulunmadığını, ekonomik ilişkilerin de çok iyi olduğunu belirterek, ''Unutmayın ki Alman turistler de Türkiye'yi seviyor. Geçen yılın sonuna kadar 3 milyon Alman ülkemize geldi. Bu dostluk o kadar ileri gidiyor ki gittikçe daha fazla Alman Türkiye'de yaşamak istiyor. Sadece Alanya ve çevresinde 50 bin Alman yaşıyor'' dedi. 
     Almanya'da yaşayan Türklerin uyum konusunda hala bazı sorunları olduğunu kaydeden Erdoğan, bu sorunların giderilmesinde Türk hükümeti olarak her türlü yardımı yapmaya hazır olduklarını, uyum sorunlarının giderilmesinin sadece Türkler değil, Almanlar için de önemli olduğunu ifade etti. 
     Almanya'da sorun yaşayanların genelde 1. kuşak Türkler olduğunu, bu sorunların günümüzdeki 3. kuşak Türklerde büyük ölçüde azaldığını belirten Erdoğan, Almanların ülkedeki radikal dinciler konusundaki endişeleriyle ilgili olarak da ''Bu endişeleri anlıyorum, ancak bu endişelere gerek yok. Almanya'da çok fazla radikal dinci yok. Almanların bu konuda fazla endişe duymadığına inanıyorum'' dedi. 
     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ı Türkiye'de nelerin beklediğine ilişkin soruya karşılık da Erdoğan, ''Çok basit, Almanya'daki gibi yargı huzuruna çıkartılır'' yanıtını verdi. 
     
     GOETHE SEVGİSİ... 
     Erdoğan, Almanların en çok neyini sevdiğinin sorulması üzerine de şöyle konuştu 
     ''1979 yılından bu yana sık sık Almanya'ya gittim. Almanya'da dostlarım da var. Almanların çalışkanlığı beni her zaman etkilemiştir. Başkent Berlin'i çok seviyorum. Özellikle, duvarın yıkılmasından önce ve yıkılmasından sonra da bu şehri gördüğüm için. Okul dönemimden bu yana Johann Wolfgang von Goethe'ye karşı özel bir ilgim vardır. Bu Alman şairinin Türkiye'de de özel bir yeri vardır.'' Erdoğan, ''İmparator'' lakaplı eski ünlü futbolcu Franz Beckenbauer hakkında ne düşündüğüne ilişkin soru üzerine de ''İmparatora tabii ki özellikle saygı duyarım'' şeklinde esprili cevap verdi. 
     
</TEXT>
</DOC>
