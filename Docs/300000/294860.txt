<DOC>
<DOCNO> 294860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/guncel/gun02.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hızlandırılmış' eğitimi vermedik 
</HEADLINE>
<TEXT>


Pamukova'daki tren kazasında ekspresi kullanan makinistlerin "eğitimli" olmadıkları ortaya çıktı 

ZAFER TOKUŞ, HAKAN TURHAN Sakarya DHA 

Pamukova'da 22 Temmuz'da 39 kişinin ölümü, 81 kişinin de yaralanmasıyla sonuçlanan kazada Yakup Kadri Karaosmanoğlu Ekspresi'ni kullanan 2 makinist ve 1 tren şefinin hızlandırılmış tren eğitimi almadıkları ortaya çıktı. Makinistlerin ve tren şefinin eğitim görmediklerini belirten belge, Adapazarı 2. Ağır Ceza Mahkemesi'ne gönderildi. Mahkeme, TCDD'den halen tutuklu bulunan 1. makinist Fikret Karabulut, tutuksuz sanıklar 2. makinist Recep Sönmez'le tren şefi Köksal Çoşkun'un hizmetiçi eğitim ve aldıkları kursların listesini istemişti. TCDD Genel Müdür Vekili Aydın imzasıyla 9 Kasım'da gönderilen belgede ise 2 makinist ve tren şefinin hızlandırılmış tren kursu almadıkları ortaya çıktı. 
Belgeye göre, Karabulut 1991'de 2 ay makinist kursu, 1996'da da elektrikli lokomotif bröve eğitimi aldı. Sönmez de 1990'da 4 ay makinist kursu ve 1996'da elektrikli lokomotif bröve eğitimi aldı. Çoşkun'un da 1 yıllık kondüktör temel kursu ve 3 ay tren şefi temel kursu aldığı belirlendi. 


</TEXT>
</DOC>
