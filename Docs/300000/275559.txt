<DOC>
<DOCNO> 275559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun27.html </URL>
<DATE> 2004/09/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
18 yıl önce öldü sanılıyordu, şimdi 18 yıla mahkum edildi 
</HEADLINE>
<TEXT>

     Sovyetlerin, 18 yıl önceki Afganistan işgali sırasında, Özbekistan'dan götürülen ve daha sonra savaşta şehit olduğu sanılan Özbek Sovyet askeri Kasım Ermatov, Taşkent Şehir Mahkemesi tarafından 18 yıla mahkum oldu. 
     Rusya'nın ''centrasya.ru'' internet sitesinde yayımlanan habere göre, Afgan işgali sırasında, Sovyet ordusunda şoför olarak görev yapan Kasım Ermatov'un kullandığı kamyonun yanında bomba patladı. Olayda Ertmatov ağır yaralandı, çok sayıda asker öldü. 
     Ölenlerden birinin Özbek asker Kasım Ermatov olduğunu sanan Sovyet yetkilileri, ölen bir askerin cesedini Ermatov'un yerine Özbekistan'daki ikamet yeri Namangan'a gönderdi. 
     Özbek Sovyet yetkilileri, Ermatov'u ''Kızıl Yıldız'' nişanıyla ödüllendirdi. Yetkililer, Ermatov'un okuduğu okula onun adını verdi ve Ermatov'un mezar taşına ''kahraman asker'' ifadesini yazdırdı. 
     Sovyet işgalinin sona ermesiyle vatanı Özbekistan'a dönmeyen Ermatov Afganistan'da kaldı. Ermatov, işgalden sonraki Afgan yönetimi tarafından çıkarılan af yasasından yararlandı ve Afganistan vatandaşlığına geçti. Bu arada Afganistan'da evlenen Ermatov, 5 çocuk sahibi oldu. 
     Ermatov daha sonra, Afganistan'a giden bir Çek gazeteciyle tanıştı ve hayat hikayesini anlattı. Bu gazetecinin 1991 yılında Özbekistan'a gelmesi ve Ermatov'un Namangan'daki ailesiyle görüşmesinden sonra Özbek Sovyet Askeri Kasım Ermatov'un ölmediği anlaşıldı. 
     Özbek makamları, Ermatov'a verilen ''Kızıl Yıldız'' nişanını geri aldı ve mezar taşını değiştirerek, üzerine ''meçhul asker'' yazdırdı. Okula verilen Ermatov ismi de değiştirildi. 
     
     PAKİSTAN'DA YAKALANDI 
     Özbek makamları, İnterpol aracılığıyla Ermatov hakkında ''anayasal rejimi değiştirmek'' suçundan bülten çıkarttı. Pakistan'da yakalanan ve Özbekistan'a iade edilen Ermatov, kendisinin 1984 yılında Afganistan'a gittiğini ve Sovyet rejiminin zaten yıkılmış olduğunu ileri sürerek suçlamayı reddetti. 
     Ermatov, Afganistan vatandaşı olduğunu belirterek, davaya Afganistan'ın Taşkent Büyükelçiliği'nin müdahil olmasını istedi. Taşkent Şehir Mahkemesi'nde görülen davada ifade veren kız kardeşi Dilfuze Ermatova, kardeşinin hayatta olduğuna sevindiklerini kaydederek, kardeşiyle ilgili resmi ölüm raporunun 1986 yılında, cenazesiyle birlikte ellerine ulaştığını ve o sırada gelen tabutu açıp bakmadıklarını söyledi. 
     Öte yandan, 4 tanık, Kasım Ermatov'un 1998-1999 yıllarında Özbekistan İslami Hareketi ile ilişkide olduğu, bu örgüte ait kamplarda şoförlük yaptığı, ancak herhangi bir silahlı çatışmaya girmediğini belirttiler. 
     Konuyla ilgili dava dosyasını değerlendiren mahkeme, El Kaide örgütüyle ilişkisi olduğu gerekçesiyle, 38 yaşındaki Kasım Ermatov'u 18 yıl hapis cezasına mahkum etti. 
     
</TEXT>
</DOC>
