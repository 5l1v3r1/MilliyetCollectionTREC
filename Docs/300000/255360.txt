<DOC>
<DOCNO> 255360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko24.html </URL>
<DATE> 2004/07/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Şener Kıbrıs, Türkiye'nin milli davasıdır... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 20 Temmuz Kıbrıs Barış Harekatı'nın yıldönümü öncesi, KKTC'den gelen mücahit ve muharip dernek temsilcilerinden oluşan heyeti kabul etti. 
     Şener, yeni Başbakanlık'taki makamında gerçekleşen kabulde, Kıbrıs konusunun, Türkiye'nin milli bir davası olduğunu söyledi. 
     Türkiye ile KKTC ilişkilerinin, iki devlet iki toplum anlayışının ötesinde bir derinliğe sahip olduğunu anlatan Şener, 20 Temmuz 1974'te başlayan Barış Harekatı'nı ise bir 'dönüm noktası' olarak değerlendirdi. 
     Şener, barış harekatından önce adadaki Türklerin, can ve mal güvenliği başta olmak üzere diğer haklarının tehdit edilir duruma geldiğini hatırlatırken, barış harekatıyla birlikte KKTC'deki Türk varlığının can ve mal güvenliğinin garanti altına alındığını söyledi. 
     Türkiye ile KKTC arasındaki ekonomik ve siyasi ilişkilerin her geçen gün pekiştiğine de işaret eden Şener, KKTC'nin her seçimde demokratik bir kültüre sahip olduğunu gösterdiğini kaydetti. 
     
     KKTC'NİN EKONOMİK POTANSİYELİ 
     Şener bu arada, uygulanan ambargo ve izolasyon nedeniyle KKTC'nin gerçek ekonomik potansiyelini ortaya çıkaramadığını anlatırken, ambargo ve izolasyonun ortadan kaldırılması için hep birlikte çalışacaklarını bildirdi. 
     Barış harekatının hem Türkiye hem de KKTC için önemli bir gün olduğunu vurgulayan Şener, ''Bu yıldönümünü, bir bayram olarak kutlamak önemlidir. 20 Temmuz'da birlikte oluruz'' şeklinde konuştu. 
     
     KKTC'NİN ANKARA BÜYÜKELÇİSİ BULUNÇ 
     KKTC'nin Ankara Büyükelçisi Ahmet Zeki Bulunç da, Barış Harekatının üzerinden 30 yıl geçtiğini hatırlatırken, Türkiye'nin kendilerine sağladığı özgürlük ortamı nedeniyle KKTC Cumhurbaşkanı, hükümeti ve halkı adına şükranlarını sunduklarını söyledi. 
     Bulunç, ''20 Temmuz Barış Harekatı olmasaydı, Türk halkı olmayacaktı, KKTC olmayacaktı'' dedi. 
     Bulunç, daha sonra Şener'e yıldönümünün anısına bir plaket verdi. 
     
</TEXT>
</DOC>
