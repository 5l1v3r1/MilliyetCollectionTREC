<DOC>
<DOCNO> 266937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo35.html </URL>
<DATE> 2004/08/27/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Del Bospue Rakibimiz kapalı kutu 
</HEADLINE>
<TEXT>

     Beşiktaş Teknik Direktörü Vicente Del Bosque, UEFA Kupası 1. turunda eşleştikleri Norveç'in FK Bodo Glimt'in kendileri için kapalı bir kutu olduğunu söyledi. 
     İspanyol teknik adam, Beşiktaş Kulübü'nün internetteki resmi sitesinden yaptığı açıklamada, Norveç temsilcisinin Avrupa'da tanınmamış bir ekip olduğunu belirterek, ''Rakibimiz belki Avrupa'da tanınmış bir takım değil, bizim için kapalı kutu. Buralara kadar geldiğine göre de bir takım özelliklere sahip demektir'' dedi. 
     
     ''HİÇBİR ZAMAN MACERAPEREST OLMAYIZ'' 
     Artık dünya futbolunda her takımın en iyisini yapmak niyetiyle sahaya çıktığını kaydeden Del Bosque, son dönemlerde milli takımlar düzeyinde sansasyonel sonuçlar alındığını hatırlatarak, şu değerlendirmeleri yaptı 
     ''İzlanda, İtalya gibi bir dünya devini, Belarus da Türkiye gibi güçlü bir rakibi yenebiliyor. Bu nedenle her maçın zor olacağına inanıyorum. Hiçbir zaman maceraperest olmayız. Oynanmamış her maçı zor olarak düşünüyoruz. Çünkü artık kolay rakip yok. Hepsine çok dikkat etmeliyiz.'' 
     
     NORVEÇLİ FUTBOLCU CAREW 
     Beşiktaş'ın Norveçli futbolcusu John Carew, siyah-beyazlı kulübün resmi internet sitesine yaptığı açıklamada, rakipleri hakkında şunları kaydetti 
     ''FK Bodo Glimt çok zorlu bir rakip. Norveç'in en iyi takımlarından birisi diyebiliriz. Özellikle son yıllarda yükselen bir grafikleri var. Çok iyi oyunculara sahipler. Kesinlikle küçümsememeliyiz ve çok dikkatli olmalıyız. Rakibimizi iyi bir takım oyunuyla geçip, bir üst tura yükseleceğimize inanıyorum. Zaten buraya kadar gelmiş takımların hepsi hemen hemen aynı düzeydeler. Diğer rakiplerimizden hangisi çıksa fark etmezdi. Önemli olan bizim sahaya çıktığımızda rakibimize kendi oyunumuzu kabul ettirebilmemiz. Bunu başarabildiğimiz zaman işlerin bizim için kolaylaşacağına eminim.'' 
     
</TEXT>
</DOC>
