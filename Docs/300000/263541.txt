<DOC>
<DOCNO> 263541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/yazar/altan.html </URL>
<DATE> 2004/08/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Atina Olimpiyatları ve Kosmos'un sambası... 
</HEADLINE>
<TEXT>


2004 Atina Yaz Olimpiyatları'nın eski Yunan uygarlığından, uzay çağı astronotlarına kadar, insanlığın hafızasına silinmeyecek bir damga basma özeniyle kavislenen, açılış tören ve gösterilerini izlerken bendenizin de beyninde, gök kubbenin yıldızları garip bir samba oynamaya başladı... 

1821 Mora başkaldırısı sürecinde, bir haftalık sadrazam Benderli Ali Paşa Padişah II. Mahmut'a, Osmanlı egemenliğindeki Yunanistan'a bir çeşit otonomi tanınmasını önermiş ve idam edilen son sadrazam olmuştu. 
Antik Yunan aşığı İngiliz şairi aristokrat George Byron, başkaldırıya koşarak gidip katılmış ve hastalanarak oralarda ölmüştü. 
Yeniçerinin Yunan başkaldırısını kaba kuvvetle bastırma girişimi yetersiz kalmış ve II. Mahmut, Mısır Valisi Kavalalalı Mehmet Ali Paşa'dan yardım istemişti. 
Falih Rıfkı'nın tabiriyle "taş üstünde taş, omuz üstünde baş kalmamış", ancak yine de bir başarı sağlanamamıştı. 

Bütün o kanlı girişimler, önce 140 bin kişilik yeniçeri ordusunun, "Hayırlı vaka" vurgulamasıyla asılıp kesilip ortadan kaldırılmasına ve yerine "Asakir-i Mansure-i Muhammediye"nin kurulmasına sonra da, Yunanlılar'a arka çıkan İngiltere, Rusya, Fransa'nın, Osmanlı donanmasını Navarin'de yakıp kül etmesine neden olmuştu... 
Bir de Victor Hugo'nun ünlü mısralarına 
"Türkler buradan geçmişlerdi, sadece kan, gözyaşı ve matem vardı" 

Derken efendim Mısır Valisi Kavalalı Mehmet Ali Paşa da, II. Mahmut'a başkaldırmış ve yeni kurulan orduyu Nizip'te bir güzel yenmişti. 
II. Mahmut Ruslar'a sığınmıştı. 
Arkasından da, idam edilen bir haftalık sadrazam Benderli Ali Paşa'nın, vaktiyle Yunanistan için yaptığı öneri, Mısır Valisi'ne karşı uygulanmış ve Mısır'a "hidivlik" bir çeşit "otonomi" verilmişti. 

Toplam 10 bin sporcuyla 202 devletin katıldığı 2004 Atina Yaz Olimpiyatları... 
Ve "Yer" küresindeki 5 kıtayı simgeleyen, birbiriyle zincirlenmiş değişik renklerdeki 5 halkalı olimpiyat bayrağı... 
Evrensel bir barış ve dayanışmayla, bir çeşit dünya vatandaşlığının vitrinleşmeye başlaması... 

Leninizm'in, köylü ve işçi sınıfının evrensel egemenliğini simgeleyen, orak çekişli kızıl bayrağı mı yoksa süper bir teknolojinin şahlanıp hızlanmasıyla, köylülük ve gövdesel işçiliğin tarihe gömülmeye başlaması ve "ulus - devlet" modelinin de aşılmasıyla dünya vatandaşlığına doğru kanatlanmanın değişik renklerdeki 5 halkalı olimpiyat bayrağı mı 

Kuzum Tanrı aşkına, sürekli bir değişim içindeki Kozmos'un, yahut evrenin mini mini minicik bir parçası olan "Yer" küresi ve onun üstündeki 6.5 milyarlık insan topluluğunun, "değişim dışında" kalma olanağı var mıdır 
Atina Yaz Olimpiyatları'nın açılış tören ve gösterilerini izlerken, gök kubbenin beynimde bir garip samba oynamaya başlayan yıldızları... 
"Türk'e Türk propagandası" yapıp durmak ve "tarih"i bilimsel bir laboratuvar objektifiyle değerlendirme yerine yerel politikacıların propagandasına göre düzenlenmiş, genç kuşakları da "şehitlik adaylığı"na doğru koşullandırmayı hedefleyen, bir "resmi tarih" yaratmak... 
"Süngümü demir gibi ellerimle kavradım 
Şanlara zaferlere yürüdüm adım adım" 

Kim bilir 2104 olimpiyatlarında insanlık, değişim ve gelişimin hangi boyutlarına varmış olacak 
II. Mahmut, önceki akşam başlayan Atina Olimpiyatları'nı izleyebilse ne yapar ne duyardı biz, 2104 olimpiyatlarını izleyebilsek ne yapar, ne duyarız 
Bir yandan da sürüp giden patlamalar, çatlamalar, ölmeler öldürmeler... 
Nereye varmak için 
Kırmızı bir halı ve selama durmuş resmi bir tören kıtasıyla karşılanıp, uğurlanmak için mi 
Fransız İhtilali'nden sonra ortaya çıkan "demagoglar saltanatı" çok pahalıya mal oldu insanlığa doğrusu... 
Neyse ki artık o da, aşılma sürecinde... 

Enseyi karartmayın. İnsanlık kötüye gitmez, Türkiye de gitmez... 
Bir gün İstanbul'da da yaşanır dünya olimpiyat şenlikleri... 
Biz görmezsek ne çıkar "insan alemde hayal ettiği müddetçe yaşar" biraz da... 



</TEXT>
</DOC>
