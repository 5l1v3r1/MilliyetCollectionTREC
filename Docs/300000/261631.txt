<DOC>
<DOCNO> 261631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonyas07.html </URL>
<DATE> 2004/08/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yağışlı hava geliyor... Sıcaklıklar da düşecek... 
</HEADLINE>
<TEXT>

     Balkanlar üzerinden gelecek yağışlı hava, 10 Ağustos Salı günü yurdun kuzeybatısı, 11 Ağustos Çarşamba günü ise kuzey ve iç kesimlerinde etkili olacak. Hava sıcaklıkları ise Salı gününden itibaren yurdun kuzeybatı kesimlerinden başlayarak azalacak. 
     Devlet Meteoroloji İşleri Genel Müdürlüğü'nden alınan bilgiye göre, Türkiye, yarın Balkanlar üzerinden gelecek yağışlı havanın etkisi altına girecek. 
     Buna göre, yarın, yurdun kuzey kesimleri parçalı, yer yer çok bulutlu, Doğu Karadeniz, Doğu Anadolu'nun kuzeydoğusu ile Edirne, Kırklareli çevreleri sağanak ve gökgürültülü sağanak yağışlı, diğer yerler az bulutlu ve açık geçecek. 
     Salı günü yurdun kuzey ve batı kesimleri ile Doğu Akdeniz parçalı bulutlu, Marmara, İç Anadolu'nun kuzeybatısı, Batı Karadeniz, Doğu Karadeniz, Doğu Anadolu'nun kuzeydoğusu ile Afyon, Kütahya, Samsun ve Çorum çevreleri sağanak ve gökgürültülü sağanak yağışlı, diğer yerler az bulutlu ve açık olacak. 
     Çarşamba günü ise bütün bölgeler parçalı, yer yer çok bulutlu, Marmara'nın doğusu, İç Ege, Göller yöresi, Doğu Akdeniz, İç Anadolu, Karadeniz ile Doğu Anadolu'nun kuzeyi sağanak ve gökgürültülü sağanak yağışlı geçecek. Yağışların Marmara'nın doğusu ile Karadeniz'de yer yer etkili olması bekleniyor. 
     Mevsim normalleri civarında seyreden hava sıcaklığı ise Salı gününden itibaren yurdun kuzeybatı kesimlerinden başlayarak azalacak. 
     
</TEXT>
</DOC>
