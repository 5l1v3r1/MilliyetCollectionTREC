<DOC>
<DOCNO> 275482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/siyaset/asiy.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Keyfi demokrasiye hayır 
</HEADLINE>
<TEXT>


Erdoğan, "1940 model, demode dogmalarımıza göre bir millet tanımı yapamaz, keyfi bir demokrasi anlayışını dayatamazsınız. Çatışma alanlarını kurcalayarak, imalarla, tehditlerle geleceksiz kalamayız" dedi 

Abdullah Karakuş 


Başbakan Recep Tayyip Erdoğan, Kızılcahamam'da bakanlara ve milletvekillerine AB sürecinde "yeni döneme" ilişkin mesajlar verdi. Erdoğan, "Siyasetin önündeki en büyük tehlike kendini yenileyememek, koltukların ve makam araçlarının sıcaklığını, serinliğini ebedi sanmaktır" dedi. Erdoğan, milletvekilleri ve kabine üyelerine şu mesajları ve uyarıları yaptı 
MAKAM UYARISI Makam ve mevkilerin faniliğine inanıyorsak hesap vereceğimizi de aklımızdan çıkarmamamız gerekir. Unatmayalım ki, siyasi geçmişimiz halkın sevgiyle kucakladığı ama öfkeyle pişmanlıkla uzaklaştığı siyasetçilerle doludur. Artık partisinin halk desteğine bel bağlayarak, elde ettiği makamın arkasına sığınarak, siyaset sahnesinde kalmaya çalışan siyasetçi tipinin devri bitmiştir. 
YARINKİ TÜRKİYE'YE HAZIRLANIN Yeni döneme hazır olmanızı rica ediyorum. Yine geceli gündüzlü çalışmaya hazır olmalısınız. Gün ışığında yöneticiler halka rağmen halkı aldatamaz. 
MARJİNELLER KÖŞELERİNDE Milletin ortak değerleri üzerinden değil de değerlerimizi çatıştırarak siyaset yapanlar tükenmişlerdir. Bir zamanlar bu ülkenin yakasından düşmeyeceğini sananlar 2 yıl gibi kısa sürede milli hafızadan silinmişlerdir. Yaşanan gerilimlerin ne kadar yapay olduğu görüldü, gerilim üretmekten beslenenler deşifre oldu, yalnızlaştı. 
YENİLENME MESAJI Bundan sonra aşınmış, içi boşalmış çatışmacı, gerilim üreten, toplumu ayrıştıran kavramlarla siyaset yapılamayacak. 
1940 MODEL ANLAYIŞI Hiçbir partilimiz kendi çıkarlarını halkın, ülkesinin çıkarlarının üstünde göremez, kendi kaderini halkın kaderinden ayrı ele alamaz. Demokrasi, insan hakları, hukuk devleti asla vazgeçemeyeceğimiz evrensel değerlerdir. 1940 model, demode dogmalarımıza göre bir millet tanımı yapamaz, keyfi bir demokrasi anlayışını dayatamazsınız. Çatışma alanlarını kurcalayarak, imalarla, tehditlerle, niyet yargılamalarıyla bu ülkenin çocuklarını geleceksiz, üretimsiz bırakamazsınız. 
MUHAFAZAK R DEMOKRATLIK Muhafazak r demokrat siyaset, bu milletin değerleriyle evrensel demokratik değerler arasında bir uyum öngörmektedir. 

Çin masajı 

Kalkavanlar'a ait Asya Termal Tatil Köyü'nde basına kapattıkları otelde sabahtan akşama kadar toplantı üstüne toplantı yapan AKP'liler, kalan zamanlarda termal havuzlara girdi.Sabah yürüyüş yapan ve tenis oynayan AKP'liler, eşlerinin katılmadığı kampta sauna, jakuzi, Türk hamamı, Çin masajının da olduğu çeşitli etkinliklere katıldı. Çinlilerin geleneksel tıp uzmanlık dallarından biri olan ve tedavi edici özelliği bulunan bu masaj yöntemi akupunktur ve ilaçla tedavi branşları arasında yer alıyor. Bu tekniğin amacı vücuttaki "ki" denilen yaşam gücünü aktif hale getirmek ve kuvvetlerin ötesine geçip vücudu dengelemek. Çin masajı beden üzerinde dairesel hareketlerle yapılan hafif sıvazlama, sıkıştırma gibi geleneksel tekniklerle, tepeden tırnağa tüm vücuda uygulanıyor. Meşe ağacı yayığıyla yapılan masaj 60 dakika sürüyor.Basın mensuplarının tatil köyüne girmemesi için yoğun güvenlik önlemi alındı. 


</TEXT>
</DOC>
