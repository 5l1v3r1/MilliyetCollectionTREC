<DOC>
<DOCNO> 284525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/guncel/agun.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurur ve coşku 
</HEADLINE>
<TEXT>


29 Ekim Cumhuriyet Bayramı, Türkiye'nin Avrupa yolundaki en önemli imzalardan birini attığı gün, tüm yurtta büyük bir coşkuyla kutlandı 

ANKARA, İSTANBUL Milliyet 

Ankara'daki törenler, Cumhurbaşkanı Ahmet Necdet Sezer'in katılımıyla Atatürk Kültür Merkezi'nde yapıldı. AB Anayasası imza töreni için Roma'da bulunan Başbakan Recep Tayyip Erdoğan ve Dışişleri Bakanı Abdullah Gül'ün katılamadığı kutlamalarda TBMM Başkanı Bülent Arınç, Genelkurmay Başkanı Orgeneral Hilmi Özkök ve kuvvet komutanları hazır bulundu. 27 Ekim'deki provada, bir savaş uçağının Erdoğan'ın evinin yakınlarındaki Aksa Camii'nin minaresine çarpması üzerine, dünkü törende uçakların geçiş yaptığı rota ve irtifada değişiklik yapıldı. Uçaklar, geçmişteki törenlerin aksine protokolün üstünden değil, sağından ve daha yukarıdan uçtu. 

AKP'lilerden protesto 
Sezer'in TBMM'de yaptığı kutlama törenine sadece 48 milletvekili katıldı. AKP'li milletvekili sayısının 10'un altında kalması, "Çankaya Köşkü'ndeki resepsiyona eşsiz çağrılma nedeniyle Sezer'i protesto" olarak yorumlandı. 23 kişilik Bakanlar Kurulu'ndan sadece 11 üye Sezer'i kutladı. Tören sırasında Filistin Büyükelçisi Fuat Yasin'den, Yaser Arafat'ın sağlığı hakkında bilgi alan Sezer, gazetecilerin de ellerini sıkarak bayramlarını kutladı. Cumhuriyet Bayramı, İstanbul'da da coşkulu törenlerle kutlandı. Havanın güzel olmasını fırsat bilen İstanbullular, başta Vatan Caddesi'ndeki geçit resmi olmak üzere bütün törenlere büyük ilgi gösterdi. 

Özkök'ten Baykal'a 'Bizi ayırmışlar' 

TBMM'deki tören sırasında, Cumhurbaşkanı Ahmet Sezer'i kutlamak üzere bekleme salonundaki yerini ilk olarak Genelkurmay Başkanı Org. Hilmi Özkök aldı. Aynı dakika içinde salona giren CHP lideri Deniz Baykal, selamlaşarak Özkök'ün tam karşısındaki yerine geçti. Bunun üzerine Özkök, hemen yanında yer alacak ismin kim olduğuna da bakarak, "Bizi ayırmışlar mı " dedi. Baykal da gülümseyerek "evet" yanıtını verdi. Bu arada, Başbakan Vekili Mehmet Ali Şahin, Özkök'ün yanında kendisine ayrılan yere geldi. Anayasa Mahkemesi Başkanı Mustafa Bumin ve Danıştay Başkanı Ender Çetinkaya'nın da yerlerini almalarının ardından, protokoldeki Yargıtay Başkanı Eraslan Özkaya'nın isimliği yerinden kaldırıldı. Özkaya'nın, eşinin sağlık sorunları nedeniyle bir süredir İstanbul'da bulunduğu öğrenildi. 


</TEXT>
</DOC>
