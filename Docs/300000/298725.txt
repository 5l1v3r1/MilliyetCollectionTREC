<DOC>
<DOCNO> 298725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/soneko15.html </URL>
<DATE> 2004/12/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 6.18 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 6.18 oranında değer kazandı. 
     Hafta boyunca 17 Aralık Avrupa Birliği zirvesine odaklanan İMKB'de, ''uzlaşma sağlandığına'' ilişkin haberlerin ardından endeks 24,000 puan direncini aşarak yeni bir tarihi zirve ile kapanış yaptı. Günlük işlem hacminde de 2004 yılının rekoruna ulaşıldı. 
     Borsa uzmanları, Avrupa Birliği ve Türkiye'nin anlaşmasının piyasalara olumlu yansıdığını ifade ederek, yabancı alımlarının arttığını, bu artışla endeksin 24,000 direncini yüksek bir işlem hacmiyle kırdığını belirtiyor. 
     Piyasanın bu yükseliş hareketinin devam edebilmesi için alımların biraz daha sürmesi gerektiğine işaret eden uzmanlar, endeksin önümüzde hafta 1.7 sent seviyesinin üzerinde kalması durumunda orta vadeli yeni hedefin 2.0 sent seviyesi olacağını savunuyor. 
     Uzmanlar ayrıca, piyasanın önümüzdeki haftayı beklentisiz geçirecegine dikkat çekerek, kar satışlarının da gelebileceğini, endeksteki desteklerin 23,700-23,500-23,300-23,000, dirençlerin ise 23,900-24,000-24,400 puan seviyelerinde bulunduğunu ifade ediyor. 
     
     ÖZETLE PİYASALAR 
     Borsa rekorlarla sonuçlanan bir çıkış sonunda haftayı artışla kapatırken, İMKB Tahvil ve Bono Piyasası'ndaki ortalama oranlarda 1 puanın altında kalan düşüşler oldu. Altın fiyatları da gerilerken, mevduat faizlerinin ortalamalarında herhangi bir değişim yaşanmadı. Dövizde de toplu düşüşler gerçekleşti. 
     Hisse senetleri haftalık bazda ortalama yüzde 6.18 oranında değer kazandı. 24 ayar külçe altının gram satış fiyatı yüzde 1.24, Cumhuriyet altınının satış fiyatı da yüzde 1.46 geriledi. Türk Lirası karşısında dolar yüzde 2.29, euro da yüzde 1.68 düşüş kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 1.32 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.33, haftalık reponun net getirisi yüzde 0.31 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 3.01'lik artışla başladı. Salı günü ortalama yüzde 0.92, Çarşamba günü de ortalama yüzde 0.55 oranında gerileyen endeks, Perşembe gününden itibaren çıkışa geçti. 
     Hisse senetleri Perşembe günü ortalama yüzde 2.77, Cuma günü de ortalama yüzde 1.78 oranında artış gösterdi. 
     Cuma günü 1. Seansta gerileyen endeks, Kıbrıs konusunda anlaşma sağlandığına ilişkin haberlerin ardından 2. Seansın ortalarında yükselişe geçti. Önce 24,000 puan direncini test ederek bu seviyeyi geçen endeks, artan alımlarla 24,360.63 puandan tarihi rekorla haftayı tamamladı. 
     Hisse senetleri piyasasında toplam 2 katrilyon 106.1 trilyon liralık günlük işlem hacmi oluştu. Bu miktar, 2004 yılının en yüksek, tüm zamanların ise ikinci en yüksek işlem hacmi olarak kaydedildi. 
     Endeks, geçen hafta boyunca sadece 1,416.96 puanlık artışla 22,943.67 puandan 24,360.63 puana yükseldi. Hisse senetlerindeki haftalık ortalama artış yüzde 6.18 oldu. 
     İMKB Ulusal-Mali Endeksi 2,765.76 puan artışla 31,852.81 puandan 34,618.57 puana, İMKB Ulusal-Sanayi Endeksi 439.23 puan artışla 19,954.10 puandan 20,393.33 puana ve İMKB Ulusal-Hizmetler Endeksi 382.42 puan artışla 12,914.88 puandan 13,297.30 puana yükseldi. 
     Böylece, mali grup hisseleri ortalama yüzde 8.68 oranında, sanayi grubu hisseleri ortalama yüzde 2.20 oranında ve hizmetler grubu hisseler de ortalama yüzde 2.96 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 304 hisse senedinden 184'ü değer kazanırken, 95 hisse senedi değer yitirdi, 25 hisse senedinin değeri değişmedi. 
     Geçen hafta en yüksek oranlı artış, yüzde .51 ile Raks Ev Aletleri hisselerinde gerçekleşti. Yüzde 44.55'lik artışla Şeker Finansal Kiralama hisseleri ikinci ve yüzde 32.00'lik artışla Alternatifbank hisseleri üçüncü oldu. 
     En yüksek oranlı düşüş ise yüzde 12.41 ile Usaş hisselerinde oldu. Yüzde 11.81'lik düşüşle Kelebek Mobilya hisseleri ikinci ve yüzde 10.47'lik düşüşle de Mardin Çimento hisseleri üçüncü sırada yer aldı. 
     İMKB Ulusal Pazar'da geçen hafta toplam 2 trilyon 38 milyar 422.6 milyon adet hisse senedi işlem gördü ve karşılığında 6 katrilyon 636.5 milyar liralık işlem hacmi gerçekleşti. 
     
     DÖVİZ 
     Geçen hafta tüm döviz birimleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 2.29 oranında, euro da yüzde 1.68 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 33 bin lira düşerek 1 milyon 410 bin liraya, euronun satış fiyatı da 32 bin lira düşerek 1 milyon 872 bin liraya geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.45 düşüşle 2 milyon 720 bin liraya ve İsviçre Frangı'nın satış fiyatı da yüzde 1.85 düşüşle 1 milyon 217 bin liraya indi. 
     Bugün öğle saatlerinde ise İstanbul serbest piyasada ABD Doları 1 milyon 404 bin liradan, Euro 1 milyon 867 bin liradan, İngiliz Sterlini 2 milyon 730 bin liradan ve İsviçre Frangı da 1 milyon 215 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.24 oranında, Cumhuriyet altınının satış fiyatı da yüzde 1.46 oranında geriledi. 
     Külçe altının gram satış fiyatı 19 milyon 950 bin liraya, Cumhuriyet altınının satış fiyatı da 135 milyon liraya indi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı da yüzde 0.92 oranında düşerek, 20 milyon 40 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 1.32 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 7,136 puan artarak 540,623 puandan 547,759 puana çıktı. 
     Geçen haftanın en çok değer kazanan katılma belgeleri, yüzde 9.31'lik artışla Evgin A Tipi Değişken Fon, yüzde 8.25'lik artışla Garanti A Tipi Mali Sektör Fon ve yüzde 7.14'lük artışla da İş A Tipi Mali Endeks Fon olarak sıralandılar. 
     Haftanın değer yitiren katılma belgeleri ise yüzde 1.73'lük düşüşle Oyakbank B Tipi Yabancı Menkul Kıymetler Yatırım Fonu, yüzde 1.21'lik düşüşle Ata B Tipi Yabancı Menkul Kıymetler Yatırım Fonu ve yüzde 0.43'lük düşüşle Eczacıbaşı Menkul Değerler B Tipi Tavil Bono Fonu oldu. 
     
     HAZİNE İHALELERİ 
     Hazine geçen hafta 3 ihale düzenledi. Hazine'nin Pazartesi günü düzenlediği 91 gün vadeli Türk Lirası cinsinden iskontolu referans bono ihalesine 2 katrilyon 738.2 trilyon lira teklif gelirken, nominal satış miktarı 1 katrilyon 434.9 trilyon lira, net satış miktarı ise 1 katrilyon 367 trilyon lira oldu. İhalede basit faiz yüzde 19.87 olarak belirlendi. 91 gün vadeli referans bono ihalesinde satılan kağıtların geri ödeme tarihi 16 Mart 2005 olarak belirlendi. 
     Hazine'nin Salı günü düzenlediği 224 gün vadeli bono ihalesine, 1 katrilyon 320 trilyon liralık nominal teklif geldi. Nominal 995.3 trilyon liralık, net 873.2 trilyon liralık satışın yapıldığı ihalede, basit faiz yüzde 22.72, bileşik faiz yüzde 23.69 oldu. Bonoların geri ödemesi 27 Temmuz 2005'te yapılacak. 
     Yine Salı günü düzenlenen 567 gün vadeli Türk Lirası cinsinden iskontolu tahvil ihalesinde ise 4 katrilyon 732.1 trilyon liralık teklife karşın, nominal 3 katrilyon 7.7 trilyon liralık, net 2 katrilyon 706.7 trilyon liralık satış yapıldı. İhalede basit yıllık faiz yüzde 24.83,bileşik faiz yüzde 23.36 oldu. Söz konusu tahvillerin geri ödemesi de 5 Temmuz 2006'da yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.31 ile yüzde 0.47 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.33 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 21.1 dolayında bulunan haftalık reponun net getirisi de yüzde 0.31 oldu. 
     
</TEXT>
</DOC>
