<DOC>
<DOCNO> 251733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur21.html </URL>
<DATE> 2004/06/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Cezaevinde nikah masasına oturdular... 
</HEADLINE>
<TEXT>

     Çorum'un Sungurlu İlçesi'nde Kapalı Cezaevi'nde kalan iki mahkum evlendi. 
     Sungurlu Kapalı Cezaevi açık görüş salonunda düzenlenen törende, 15 yıla hükümlü 28 yaşındaki Bülent Tür ile 20 yıla hükümlü 31 yaşındaki Fatoş Tuncer, dünya evine girdi. 
     Çiftin nikahını, Ağır Ceza Mahkemesi Başkanı Vedat Yıldırım kıydı, nikah şahitliklerini Cezaevi Müdürü İrfan Gültekin ve İnfaz Koruma Başmemuru Bekir Karakuş yaptı. 
     Nikaha Sungurlu Cumhuriyet Başsavcısı Dursun Aygör, Ağır Ceza Mahkemesi Başkanı Vedat Yıldırım, Cezaevi Müdürü İrfan Gültekin, İzleme Kurulu Başkanı ve üyeleri, Cezaevi Savcısı Yılmaz Şenkal, Ağır Ceza Üyesi Hakim Mehmet Eryılmaz ve cezaevi personeli katıldı. 
     Yeni evlilerin, ayda bir kez açık görüşten yararlanarak görüşebilecekleri adam öldürmekten hüküm giyen Bülent Tür'ün 2006, aynı suçtan mahkum olan Fatoş Tür'ün ise 2007 yılında tahliye olacağı bildirildi. 
     
</TEXT>
</DOC>
