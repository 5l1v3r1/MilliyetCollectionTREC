<DOC>
<DOCNO> 284526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/guncel/axgun01.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteoroloji, uçak raporunu yalanlıyor 
</HEADLINE>
<TEXT>


Sivil Havacılık Genel Müdürlüğü, THY uçağının Diyarbakır'da düşmesinde kötü havanın etkili olduğunu öne sürerken, Meteoroloji, "Hava, kaza anında iyiydi" diyor 

SERHAT OĞUZ İstanbul 

Diyarbakır'da 8 Ocak 2003'te düşen THY'nin Konya uçağıyla ilgili kaza kırım raporunda, kötü hava şartlarının da etkili olduğu belirtildi. Ancak Devlet Meteoroloji Genel Müdürlüğü uzmanlarına göre, kaza anında, "uçuş emniyetini tehdit edecek bir meteorolojik olay" yoktu. 

'Kazada ikinci neden' 
Sivil Havacılık Genel Müdürlüğü'nün kaza raporunda, kötü hava koşulları "kazada ikinci neden" olarak gösterilerek şöyle denildi "Uçuş ekibi, 2800 feet irtifaya gelmesine ve yaklaşma ışıkları veya pisti görmemesine rağmen inişte ısrarcı davranmıştır. Kötü hava koşulları da kaza nedenine katkıda bulunmuştur." 
Ancak, Meteoroloji Genel Müdürlüğü uzmanlarının tespitleri, kaza kırım raporunun tersi çıktı. Meteoroloji mühendisleri Fırat Çukurçayır, Yüksel Yağan ve matematik mühendisi Meral Çukurçayır'ın kazayla ilgili meteorolojik analizleri, kazanın meydana geldiği anda hava koşullarının uçuş ve görüşe engel teşkil etmediğini savundu. Analizin sonuç bölümünde şu ifadelere yer verildi 
"Özellikle kaza anında - kaza bölgesinde meteorolojik yönden uçuculuk emniyetini tehdit edecek bir meteorolojik olayın varlığı tespit edilememiştir. Kaza anından yaklaşık 70 dakika kadar sonra, bölgede yoğun sis gözlemlenmeye başlamıştır." 
Kaza raporu, Meteoroloji Genel Müdürlüğü uzmanlarını şaşırttı. Meteoroloji dünyasında "sis var" denilebilmesi için görüşün 1 kilometrenin altına düşmesi gerektiğini vurgulayan uzmanlar, kaza anında görüşün 3 kilometrenin üzerinde olduğunu belirtti. 

Ekipte meteoroloji uzmanı yok... 

Ulaştırma Bakanlığı Kaza Tahkikat Ekibi'nde, Sivil Havacılık Genel Müdürlüğü Uçuş Standartları Daire Başkanı Haydar Yalçın, kontrol pilotu Hasan Hoş, hava trafik kontrolörü Gaye Betül Doğan, uçuş tabibi Dr. Şebnem Gökkuşu ve makine mühendisi Cem Volkan Bozay yer aldı. Tarafsız rapor hazırladıklarını belirten Yalçın, pilotlara verilen meteoroloji raporunu dikkate aldıklarını belirtti. 


</TEXT>
</DOC>
