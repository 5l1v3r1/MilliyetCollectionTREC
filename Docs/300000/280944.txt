<DOC>
<DOCNO> 280944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun01.html </URL>
<DATE> 2004/10/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
''Guantanamo'daki tutuklulara düzenli olarak işkence yapıldı'' 
</HEADLINE>
<TEXT>

     Afganistan'da yakalanan ve ABD'nin Küba'daki Guantanamo üssüne gönderilen tutuklulara, düzenli olarak işkence yapıldığı belirtildi. 
     ABD'nin saygın gazetelerinden New York Times tarafından birinci sayfadan verilen habere göre, ABD'nin Afganistan'a müdahalesi sırasında Taliban ve terör örgütü El-Kaide ile bağlantıları olabileceği gerekçesiyle yakalanıp Guantanamo üssüne gönderilen tutukluların çoğuna düzenli olarak işkence yapıldı. 
     Guantanamo üssünde bulunan tutuklular, askeri muhafızlar ve istihbarat ajanlarıyla görüşen gazete, işkencenin yanı sıra uzun süre çeşitli suiistimallerin olduğunu yazdı. 
     Üsteki ana cezaevlerinden biri olan Camp Delta'da görev yapan bazı kişilerin ''düzenli bir prosedür'' olarak tanımladıkları bir uygulamaya göre, sorgu görevlileriyle işbirliği yapmaya yanaşmayan tutuklular çırılçıplak soyularak, ayakları ve elleri yerdeki bir kancaya zincirlenmiş halde, sürekli olarak yoğun ışık altında yüksek sesli rock ve rap müziği dinlemeye zorlanıyor. Bu sırada klimanın en yüksek seviyede soğutmaya göre ayarlandığını kaydeden kaynaklar, bu uygulamayla hem ülkelerinde hem de hücrelerinde sıcağa alışmış tutukluların sürekli rahatsız edilmesinin amaçlandığını belirttiler. 
     Gazeteye işkence yöntemleri konusunda ayrıntılı bilgi veren ve isimlerinin açıklanmasını istemeyen görevliler, anlattıkları işkence yönteminin ve benzer uygulamaların süresinin 14 saate kadar çıkabildiğini söylediler. 
     Bir istihbarat yetkilisi, daha çok ''Kirli 30'' diye adlandıran bir grubun işkenceyle sorgulandığını kaydetti. Guantanamo'da yaygın olarak uygulanan bir başka işkence yöntemi de tutukluların gece uyandırılarak sorguya alınmaları, sorgudan sonra başka bir hücreye konulmaları, derin uykuya daldıktan sonra tekrar uyandırılarak yeniden sorguya alınmaları ve bu sefer yine başka bir hücreye konulmaları. Bu işlemin gecede beş altı kez tekrarlandığı ifade ediliyor. 
     Bu uygulamaların 2004 yılının ilk aylarına kadar aralıksız devam ettiği, ancak Irak'taki Ebu Garib cezaevindeki işkence skandalının ortaya çıkması üzerine askıya alındığı kaydedildi. 
     Gazete, Ebu Garib'de uygulanan işkence ve kötü muamele tekniklerinin Guantanamo'dan ''transfer edildiğini'' de yazdı. 

     
</TEXT>
</DOC>
