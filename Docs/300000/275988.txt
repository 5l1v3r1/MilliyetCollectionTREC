<DOC>
<DOCNO> 275988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo38.html </URL>
<DATE> 2004/09/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gaziantepspor'da Lazarov ve Hasan Özer forma giyemeyecek... 
</HEADLINE>
<TEXT>

     Gaziantepspor, Ankaragücü ile yapacağı karşılaşmanın hazırlıklarını sürdürüyor. 
     Gaziantepspor'un 3 Ekim Pazar günü yapacağı Ankaragücü maçında sakatlıkları bulunan futbolculardan Lazarov ve Hasan Özer'in forma giyemeyeceği, kaleci Hasagiç ile Jaziri'nin ise sakatlıklarının düzeldiği, oynayabilecekleri bildirildi. 
     Teknik Direktör Nurullah Sağlam, Bulgaristan Milli Takımı'ndan 3 hafta önce sakat dönen Lazarov ile ameliyat olan Hasan Özer'in Ankaragücü maçında forma giyemeyeceklerini söyledi. 
     Tedavisi süren kaleci Hasagiç ve yine Tunus Milli Takımı'ndan sakat dönen Jaziri'nin kısmen iyileştiklerini anlatan Sağlam, ''Lazarov ve Hasan Özer Ankaragücü maçında yer alamayacaklar. Ancak, Hasagiç ve Jaziri takımda yerlerini alacaklar. Sakat olan bu oyuncularımın da kısa sürede iyileşerek takıma girmelerini ümit ediyorum'' dedi. 
     Ankaragücü maçının hazırlıklarını yoğun bir tempoyla sürdürdüklerini bildiren Sağlam, şöyle konuştu 
     ''Haftayı 1-1'lik Diyarbakırspor beraberliği ile kapadık. O maçı unuttuk, şimdi önümüzde zorlu başkent deplasmanı duruyor. Çalışmalar yoğun bir tempoyla sürüyor. Hedefimiz zorlu deplasmandan puan veya puanlarla ayrılmak. Eksiklere rağmen başaracağımıza inanıyorum.'' 
     
</TEXT>
</DOC>
