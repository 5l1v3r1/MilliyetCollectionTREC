<DOC>
<DOCNO> 266050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo26.html </URL>
<DATE> 2004/08/24/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Atagün Yalçınkaya, yarı finale yükselerek madalyayı garantiledi... 
</HEADLINE>
<TEXT>

     Yaz Olimpiyat Oyunları'nda boksta 48 kiloda Atagün Yalçınkaya, yarı finale yükselerek, bronz madalyayı garantiledi. 
     Peristeri Spor Salonu'ndaki boks müsabakalarının 12. gününde, akşam seansında yapılan 48 kilo çeyrek final mücadelesinde Atagün Yalçınkaya, İtalyan rakibi Alfonso Pinto önünde müsabakaya tutuk başladı. 
     Müsabakanın ilk dakikasını 6-1, ilk raundu da 9-6 yenik kapatan 18 yaşındaki Yalçınkaya, 2. raunddan itibaren üstünlüğü ele aldı. Bu raunddan itibaren rakibini üstüste yumruklarla zor duruma düşüren Yalçınkaya, 1 kez saydırdığı rakibi karşısında bu raundu 14-14'lük eşitlikle tamamladı. 
     3. raundda arayı açmaya başlayan genç boksör, iyi savunma yaparken, kontra yumruklar çıkararak üstünlüğünü sürdürdü ve bu raundu 26-21, maçı da 33-24 sayıyla kazanarak yarı finalist oldu. 
     Böylece bronz madalyayı garantileyen Yalçınkaya, yarı finalde 27 Ağustos Cuma günü TSİ 19.30'da Rus rakibi Sergey Kazakov ile karşılaşacak. 
     
</TEXT>
</DOC>
