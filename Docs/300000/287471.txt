<DOC>
<DOCNO> 287471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy21.html </URL>
<DATE> 2004/11/09/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
SSK hastanelerinin Sağlık Bakanlığı'na devri Komisyon'da kabul edildi 
</HEADLINE>
<TEXT>

     Bazı istisnalar hariç kamu kurum ve kuruluşlarına ait sağlık birimlerinin Sağlık Bakanlığı'na devrini öngören tasarı, TBMM Sağlık ve Sosyal İşler Komisyonu'nda kabul edildi. 
     CHP'li milletvekillerinin kendilerine söz verilmediği gerekçesiyle terk ettiği toplantıda, TBMM ile Gençlik ve Spor Genel Müdürlüğü'nün sağlık tesisleri istisna kapsamından çıkarılırken, başbakanın, tesislerin devri sırasında çıkan anlaşmazlıkların çözümünde yetkili olduğuna ilişkin madde de tasarı metninden çıkarıldı. 
     AK Parti Trabzon Milletvekili Cevdet Erdöl'ün başkanlığındaki komisyon toplantısında, Sağlık Bakanı Recep Akdağ'ın eleştirileri yanıtlamasının ardından CHP Kocaeli Milletvekili İzzet Çetin söz istedi. Komisyon Başkanı Erdöl, şu aşamada söz vermeyeceğini ancak, maddelere geçildiğinde konuşabileceğini söyledi. Bunun üzerine Çetin, Sağlık Bakanı'nın konuyu maniple ettiğini öne sürdü bu nedenle özellikle tasarının maddelerine geçilmeden söz almak istediğini belirtti. Komisyon Başkanı Erdöl ise söz vermeyerek oylamayı gerçekleştirdi. Tasarının maddelerine geçilmesi kabul edilirken, başta Çetin olmak üzere komisyonun CHP'li üyeleri toplantıyı terk etti. 
     Komisyonda daha sonra tasarının maddeleri hızla görüşülerek kabul edildi. Verilen bir önerge ile TBMM ile Gençlik ve Spor Genel Müdürlüğü'nün sağlık tesisleri, Sağlık Bakanlığı'na devri istisna edilen kurumlar arasından çıkarıldı. 
     Komisyonda ayrıca, hastanelerin devri sırasında çıkacak sorunların çözümünde başbakanın yetkili olduğuna ilişkin maddenin tasarı metninden çıkarılması istendi. Sağlık Bakanı ise buna karşı çıktı. Ancak, sendikacı kökenli, AK Parti Çorum Milletvekili Agah Kafkas ile AK Parti Gümüşhane Milletvekili Sabri Varan, maddenin çıkarılması yönünde bir önerge hazırladılar. Kafkas, demokrasi açısından böyle bir ifadenin ''şık durmadığını'' ve gereksiz yere eleştiri almalarına neden olduğunu belirtti. Görüşmelerin ardından yapılan oylamada önerge, 7'ye karşı 4 oyla kabul edildi. 
     
     TASARI NELER GETİRİYOR 
     Bazı Kamu Kurum ve Kuruluşlarına Ait Sağlık Birimlerinin Sağlık Bakanlığı'na Devredilmesine Dair Yasa Tasarısı, Cumhurbaşkanlığı, yüksek mahkemeler, TSK, üniversiteler, mahalli idareler ile bazı vakıflara ait sağlık birimleri hariç olmak üzere, bakanlıklar, bakanlıkların bağlı, ilgili ve ilişkin kuruluşlarını ve diğer kamu kurum ve kuruluşlarını kapsıyor. 
     Tasarı uyarınca, kamu kurum ve kuruluşlarına ait tüm sağlık birimleri, bunlara ilişkin her türlü görev, hak ve yükümlülükler, taşınırlar, taşınmazlar ve taşıtlarla birlikte bedelsiz olarak, SSK'ya ait olanlar ise rayiç bedeli karşılığında Sağlık Bakanlığı'na devredilecek. 
     Bütçe uyarınca genel ve katma bütçeli idarelerden devredilen sağlık birimlerinde istihdam edilen personele ve buralarda kullanılan araç, gereç, malzeme, demirbaş ve taşıt alımı ile bunların bakım ve onarım giderlerine ilişkin olarak belirlenmiş bütçe ödeneklerinin devir tarihi itibariyle kalan tutarı, devirle birlikte Sağlık Bakanlığı bütçesine aktarılacak. 
     Bu kanunun yayımı tarihinden itibaren 3 ay içinde, devredilen her bir sağlık birimi için biri Maliye Bakanlığı, biri Sağlık Bakanlığı ve biri de sağlık birimi devredilen kamu kurum ve kuruluşlarından olmak üzere 3 kişilik bir komisyon kurulacak. Komisyon başkanlığını, Maliye Bakanlığı adına görevlendirilen kişi yapacak. Komisyonlar tarafından sağlık birimlerinin devre konu taşınırları, taşınmazları, taşıtları ve mevcut personeli tespit edilerek tutanağa bağlanacak. 
     SSK'ya ait sağlık birimlerinin devre konu taşınır, taşınmaz ve taşıtlarının bedeli, Maliye Bakanlığı temsilcisinin koordinatörlüğünde Sağlık Bakanlığı ve SSK temsilcilerinden oluşan komisyonlar tarafından tespit edilecek. Anılan bedel, Hazine tarafından karşılanacak. Bu bedelin ödenme süresi ve şartları Bakanlar Kurulu tarafından belirlenecek. 
     Komisyonların teşkili ile çalışma usul ve esasları, Sağlık Bakanlığı ve Çalışma ve Sosyal Güvenlik Bakanlığı'nın görüşü alınarak Maliye Bakanlığı'nca belirlenecek. 
     Devredilen sağlık birimleri ile ilgili olarak, kamu kurum ve kuruluşları tarafından yapılmış olan sözleşmeler, kredi anlaşmaları, devam eden yatırım projeleri ile kamu kurum ve kuruluşlarının sağlık hizmetleri ile ilgili olarak açılmış ve açılacak davalar ile icra takipleri, bütün hak, yetki, yükümlülük, alacak ve borçlarıyla birlikte Sağlık Bakanlığı'na geçecek. 
     Devredilen sağlık birimleri ile bunlara ait taşınır, taşınmaz ve taşıtlardan ilgili kamu kurum ve kuruluşlarına şartlı olarak bağışlananların, devirden sonra da bağışlama şartlarına uygun olarak kullanılmasına devam edilecek. 
     Devredilen sağlık birimlerinin, kamu kurum ve kuruluşlarına ait arazi, arsa ve binaların bir kısmında hizmet vermesi halinde, bunların komisyonlarca tespit edilecek kısımları, gerektiğinde ifraz edilerek veya kat mülkiyeti ya da kat irtifakı kurularak Sağlık Bakanlığı'na devredilecek. 
     Bu kanunla Bakanlığa devredilen sağlık birimlerine ait taşınmazların mülkiyeti, tapuda resen Hazine adına tescil edildikten sonra Sağlık Bakanlığı'na tahsis edilmiş sayılacak. 
     
     DEVREDİLEN BİRİMLERİN PERSONELİ 
     Devredilen sağlık birimlerinde devir tarihinde sürekli işçi kadrolarında çalışan personel, devir tarihi itibariyle kadroları ile Sağlık Bakanlığı'na devredilecek. Bu fıkra hükümlerine göre Sağlık Bakanlığı'na geçmek istemeyen işçilerin kanuni hakları ödenerek kurum ile ilişikleri kesilecek. 
     Bakanlığa devredilen sağlık birimlerinde, devir tarihinde 657 Sayılı Devlet Memurları Kanunu'na tabi olarak çalışan memurlar, devir tarihi itibariyle kadroları ile Sağlık Bakanlığı'na devredilecek. Devredilen memur kadroları, sınıf, unvan ve dereceleri itibariyle bu kanunun yayımı tarihinde itibaren üç ay içinde Bakanlar Kurulu'nca tespit edilerek Resmi Gazete'de yayımlanacak ve aynı tarih itibariyle 190 sayılı Genel kadro ve Usulü Hakkında KHK'nın eki I sayılı cetvelin Sağlık Bakanlığı'na ilişkin bölümüne eklenmiş ve ilgili kurumun kadro cetvelinden çıkarılmış sayılacak. 
     Devredilen kadro unvanlarından Sağlık Bakanlığı'nca ihtiyaç duyulmayan kadro unvanlarında çalışan personel, durumlarına uygun diğer kadrolara atanacak. Bu çerçevede ihtiyaç duyulan kadro değişiklikleri, 190 sayılı KHK'nın 9. maddesinin son fıkrası hükmü uygulanmaksızın, anılan KHK hükümleri uyarınca yapılacak. 
     Devredilen sağlık birimlerinde çalışan sözleşmeli personel de mevcut pozisyon unvanları da dikkate alınarak devir tarihi itibariyle 651 Sayılı Devlet Memurları Kanunu'nun 4'üncü maddesinin B fıkrası hükmü uyarınca istihdam edilmek üzere Sağlık Bakanlığı'na devredilecek. 
     Sağlık birimlerinde çalışanlardan ve kanunda belirtilen personel ile Sosyal Sigortalar Kurumu'nun satın alacağı sağlık hizmetlerinin provizyon, fatura kontrol ve ödeme işlerinde çalıştırılmak üzere SSK Başkanlığı'nın önerisi, Çalışma ve Sosyal Güvenlik Bakanı'nın onayı ile tespit edilen personel, Sağlık Bakanlığı'na devredilmeyecek. 
     Devredilen personele devir tarihinden sonra yapılması gereken aylık veya ücret ödemeleri, Sağlık Bakanlığı'nca yapılacak ve bu ödemeler hakkında kurumlar arasında herhangi bir hesaplaşmaya gerek olmayacak. 
     Kamu kurum ve kuruluşları bünyesinde hizmet sunan kurum tabipliklerinin, kurum tabiplikleri için Bakanlıkça bir ay içinde belirlenecek standartları aşan taşınır, taşınmaz, taşıt ve personeli de Sağlık Bakanlığı'na devredilecek. 
     Bu kanunda öngörülen bütün geçiş, devir, temlik ve intikal işlemleri ile düzenlenecek belgeler her türlü vergi, resim, harç, ücret ve fondan müstesna olacak. 
     Tasarı uyarınca, SSK'nın 123'üncü maddesinin ikinci fıkrası ile SSK'nın hizmet alımlarına ilişkin hükümleri hariç, bu kanun kapsamına giren Sağlık Bakanlığı dışındaki kurum ve kuruluşların mevzuatında yer alan sağlık hizmeti sunumuna ilişkin hükümler yürürlükten kaldırılmış olacak. 
     Bu kanunun 4. maddesinin komisyonların oluşumuna ilişkin b bendi ile 5. maddesinin devredilen memur kadrolarının adet, sınıf, unvan ve dereceleri ile tespitine ilişkin 3. fıkrası ve tabipliklerin standartları aşan taşınır ve taşınmazlarının devrine ilişkin 6. maddesi yayımı tarihinde, diğer hükümleri ise 1 Ocak 2005 tarihinde yürürlüğe girecek. 
     
</TEXT>
</DOC>
