<DOC>
<DOCNO> 297714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonyas20.html </URL>
<DATE> 2004/12/14/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
George Michael'dan Elton John'a sitem... 
</HEADLINE>
<TEXT>

     Yunan asıllı İngiliz şarkıcı George Michael, meslektaşı Elton John'u, kendisi hakkında ''eşcinsel fısıltı gazetesinden'' topladığı dedikoduları etrafa yaymakla suçladı. 
     John'u, özel yaşamı hakkında doğru olmayan yorumlarda bulunmakla suçlayan Michael, İngiltere'de yayımlanan ''Heat'' dergisine yazdığı açık mektupta, John'un, kendisi hakkında hayranlarının bildiğinden fazla şey bilmediğini söyledi. 
     Elton John'la yakınlıklarının bulunmadığını ve bundan kaçındığını belirten Michael, ''Elton John, George Michael hakkında çok az şey biliyor, bu bir gerçek. Üzülerek söylemek gerekirse, Elton John'un arkadaş çevresinin bu kentteki en büyük dedikodu kazanı olduğunun ve mahremiyetimin tam olarak güvende olmayacağının hep farkındaydım. Elton John'un hayatım hakkında bildiğini sandığı şeylerin çoğu, 'eşcinsel fısıltı gazetesi'nden topladığı dedikodularla sınırlıdır''dedi. 
     Son albümü ''Patience''la Sabır İngiliz müzik listelerinde üst sıralara yerleşen George Michael, sevgilisi Kenny Goss ve hayranlarının desteğiyle şu anda çok mutlu olduğunu söyledi. 
     Elton John, geçen hafta aynı dergide yayımlanan ropörtajında, George Michael'in, ''yeteneğini evde oturarak ve hayranlarının ilgisinden kaçarak harcadığını'' ve ''derin bir mutsuzluk içinde'' olduğunu söylemişti. 
     
</TEXT>
</DOC>
