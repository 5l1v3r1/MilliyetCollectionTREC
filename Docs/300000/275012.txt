<DOC>
<DOCNO> 275012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/yazar/guclu.html </URL>
<DATE> 2004/09/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okul var da biz mi gitmiyoruz 
</HEADLINE>
<TEXT>


Çarşamba günü, Diyarbakır'daydık. Yeni yayın döneminin ilk Genç Bakış'ını, okuma yazma bilmeyen yüzlerce genç kız ve anne ile birlikte orada gerçekleştirdik. O hiç okul yüzü görmeyen gençler öylesine çarpıcı tespitlerde bulundular ki, fazla söze hiç gerek yok. İşte bunlardan birkaçı 
Başbakan Erdoğan, Haydi Kızlar Okula diyor. Peki hangi okula gideceğiz Mezramızda da, köyümüzde de okul yok. Taşımalı eğitim uygulanamıyor. Peki biz hangi okula, nasıl gideceğiz Babalarımız, annelerimizi ve bizi, erkek doktorlara, erkek öğretmenlere göndermiyor. Bizleri de okutmuyorlar. Peki bizler okuyamazsak, yarın annelerimizin, kız kardeşlerimizin gideceği doktorlar, öğretmenler nasıl yetişecek Bizler öğretmen, doktor olmak istiyoruz... 
AB çığlıklarının atıldığı şu günlerde, ülkemizde hala 7.5 milyon vatandaşımızın okuma yazma bilmediğini sakın akıllarımızdan çıkarmayalım. Avrupalılığın kağıt üzerinde gerçekleşmesi, manşetlere taşınması, okul yüzü görmeyen kızlarımızın derdine çare olabilecek mi Önemli olan bu .. 

İzmir'e yeni bir okul İzmir, Türkiye'nin en gelişmiş kentlerinden birisi gibi görünmesine karşın pek çok eksiği var. Bunlardan birisi de yabancı çocuklarına yönelik eğitim veren uluslararası bir okulun bulunmamasıydı. Geçtiğimiz hafta MEF Okulları, bu eksiği giderdi. İstanbul'daki okullarının bir benzerini de İzmir'e kurdular. 
Bundan böyle, Napoli'den İzmir'e taşınan NATO görevlilerinin çocuklarının yanı sıra, İzmir'de görev yapan tüm yabancıların çocukları da uluslararası standartta eğitim alabilecekler. 
Bu okul sayesinde, İzmir'den kaçan ya da ailesini getirmeyen yabancıların, artık bir mazereti kalmayacak. MEF İzmir Uluslararası Okulu, İzmirlilere hayırlı olsun... 

TEVİTÖL iddialı Hafta içerisinde katıldığımız bir başka etkinlik de TEV İnanç Türkeş Lisesi'nin tanıtımı oldu. Rona Yırcalı başkanlığındaki yeni TEV Yönetim Kurulu ile birlikte Gebze'deki üstün yetenekliler ve üstün zekalılar okulunu gezdik. Her şeyiyle mükemmel bir okul. 4 öğrenciye 1 öğretmen düşüyor. Toplam 137 öğrencisi var. Mezunları, sadece Türkiye'de değil, dünyanın dört bir yanında da en iyi üniversitelere kabul ediliyor. En önemli sorunları, daha fazla kaynağa ihtiyaç duymaları. Öğrenci başına 20 milyar harcıyorlar. 
Sezai Türkeş'in kurduğu, Türk Eğitim Vakfı, TEV'in çıtasını daha yukarılara tırmandırdığı TEVİTÖL'ü Türkiye'nin gurur kaynağı olarak ileride çok daha sık duyacağız... 

Üniversiteler açılıyor Yükseköğretim kurumlarının kimilerinde yeni öğretim yılı başladı, kimilerinde de başlamak üzere. Tüm üniversitelerimize yeni öğretim yılında başarılar diliyoruz. 
Üniversitelerin kaynak, öğrencilerin de barınma sorunu henüz tam olarak çözülmüş değil. Hükümet, bu hengamede üniversitelerin sorunlarını dinleyebilir ve çözüm yolları arayabilir. Geçen yıl YÖK yasa tasarısı nedeniyle kopma noktasına gelen ilişkilere, yeni bir canlılık kazandırılabilinir. Hükümetin, önkoşulsuz desteği, bu konuda bir ilk adım olabilir... 

Ek kontenjanlar Üniversitelerin dolmayan kontenjanları ve yeni açılan bölümleri için ek kontenjanla öğrenci alma süreci önümüzdeki hafta başlayacak. Başvuru koşullarına ilişkin olarak, ÖSYM'nin birkaç gün içerisinde açıklama yapması bekleniyor. 
Ek kontenjanla öğrenci alımı 2 hafta içerisinde gerçekleşecek ve bu haktan yararlanacak yaklaşık 30 bin öğrenci, zaman kaybetmeden yeni öğretim yılı derslerine başlayabilecek... 



</TEXT>
</DOC>
