<DOC>
<DOCNO> 297992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur20.html </URL>
<DATE> 2004/12/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türk halkı AB üyeliği için ne düşünüyor 
</HEADLINE>
<TEXT>

     Avrupa Birliği AB üyelerinin 17 Aralık'ta Türkiye ile müzakereleri ele alacağı zirve öncesi, Çukurova Üniversitesi'nin, değişik meslek grubundan 504 kişiyle görüşerek yaptığı bir araştırmada, katılımcıların yüzde 81'i Türkiye'nin AB'ye tam üyeliği hak ettiği yolunda görüş bildirdi. 
     Çukurova Üniversitesi Eğitim Fakültesi Sosyal Alanlar Bölümü Öğretim Üyesi Doç. Dr. Adnan Gümüş ve Felsefe Grubu Öğretmenliği Yöntem Dersi öğrencileri tarafından 1-10 Aralık tarihlerinde değişik meslek gruplarında 257'si erkek 504 kişiyle görüşülerek ''Halkın AB'ye bakışı, getiriler-götürüler'' başlıklı araştırma yapıldı. Araştırmaya katılanların yüzde 81'inin Türkiye'nin AB'ye tam üyeliği hak ettiğini düşünüyor. 
     Katılımcıların yüzde 54'ü bugüne kadarki üyelik sürecinin Türkiye'nin yararına olmadığını düşünürken, yüzde 58'i Türkiye'nin üyeliği yeni üyelerden daha fazla hak ettiğine inanıyor. 
     Araştırmaya katılanlar Türkiye'de ekonomi, demokrasi ve insan hakları düzeyinin AB'ye yeni üye olan eski Doğu Bloku ülkelerine göre daha iyi olduğunu düşünüyor. 
     Katılımcıların yaklaşık yüzde 70'i tüm şartlar yerine getirilse bile Türkiye'nin tam üye olabileceği konusunda şüphe içinde bulunurken, yüzde 68'i Avrupa'nın haksız şartlar öne sürdüğünü, yüzde 58'i de Türkiye'nin oyalandığını düşünüyor. 

     
</TEXT>
</DOC>
