<DOC>
<DOCNO> 264350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun16.html </URL>
<DATE> 2004/08/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ulusal Konferans, Necef'e dönmek için ateşkes istiyor... 
</HEADLINE>
<TEXT>

     Irak Ulusal Konferansı, radikal Şii lider Mukteda Sadr ile görüşmek amacıyla Necef'e dönmek için Irak Başbakanı İyad Allavi'den ateşkes emri vermesi isteyecek. 
     Geçici hükümetin eski bir üyesi olan, şimdi de Ulusal Konferans heyetinde yer alan Rajaa Kuzai, ''Çatışmalar yüzünden biraraya gelemediğimiz Sadr ile görüşmek için Necef'e dönebilmek amacıyla Allavi'den ateşkes emri vermesini isteyeceğiz'' dedi. 
     Necef'teki Hz. Ali türbesinde dün 3 saat kadar bekledikten sonra Sadr ile görüşemeyen heyet, 2 helikopterle başkent Bağdat'a dönmüştü. 
     Sadr'ın yakını ve heyetin başkanı Hüseyin Sadr, Ulusal Konferans'ın dostluk mesajını ileteceklerini ve Mehdi Ordusu'nun bir siyasi partiye dönüşmesini ve kanuni kovuşturmaya maruz kalmayacakları güvencesiyle militanların türbeden çekilmelerini istediklerini söylemişti. 
     Irak'ın siyasi geleceğinin ele alındığı Irak Ulusal Konferansı'na katılan delegeler, Necef'teki militanların çekilmesi çağrısında bulunmuş ve Sadr'dan Amerikalı ve Iraklı askerlere karşı isyanı bırakmasını ve yandaşlarını Necef'ten çekmesini istemişti. 
     
</TEXT>
</DOC>
