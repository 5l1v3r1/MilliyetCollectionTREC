<DOC>
<DOCNO> 261527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun05.html </URL>
<DATE> 2004/08/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
El Salvador'a son uyarı Irak'tan çekil, yoksa saldıracağız 
</HEADLINE>
<TEXT>

     El Kaide ile bağlantısı olduğu ileri sürülen Muhammed Atta Tugayı, El Salvador'u, Irak'taki askerlerini çekmemesi halinde kanlı saldırılara hedef olacağı konusunda uyardı. 
     Muhammed Atta Tugayı tarafından bir internet sitesine gönderilen bildiride, ''Bu, El Salvador'a son uyarımız. Askerlerinizi Irak'ta tutmak, her El Salvador vatandaşının kanlı saldırılarla karşı karşıya kalacağı anlamına gelir'' denildi. 
     Bildiride, talepleri yerine getirilmemesi halinde El Salvador'un her köşesinde saldırı düzenleneceği belirtildi. 
     Yine aynı grup tarafından Perşembe günü yapılan uyarıda, El Salvador'un, Irak'a yeni asker gönderme planından vazgeçmemesi halinde saldırılara maruz kalacağı bildirilmişti. El Salvador tehdidi ciddiye almayarak, yeni asker konuşlandırılması planının uygulanacağını kaydetmişti. 
     
</TEXT>
</DOC>
