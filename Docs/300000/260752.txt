<DOC>
<DOCNO> 260752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun10.html </URL>
<DATE> 2004/08/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
New York'ta 2 Türk taksi şoförüne onur ödülü 
</HEADLINE>
<TEXT>

     New York'taki onbinlerce taksi ve limuzin şoförü arasından seçilen iki Türk, müşterilerine gösterdikleri nezaket, dürüstlük ve iyi hizmet dolayısıyla onur plaketiyle ödüllendirildi. 
     New York Taksi ve Limuzin Komisyonu tarafından onur plaketine layık görülen Türk taksi şoförleri Hasan Bora Tuzcuoğlu ve Erhan Tuncel için New York Sheraton Oteli'nde tören düzenlendi. Törene, New York Belediye Başkanı Michael Bloomberg de katılarak, şoförlere ödüllerini verdi. 
     Türk şoför Hasan Bora Tuzcuoğlu'nun, bir müşterisinin takside düşürdüğü, içinde 2000 dolardan fazla para, kıymetli evrak ve kredi kartlarının bulunduğu cüzdanı, cüzdandaki bilgilerle tespit ettiği adresine giderek müşterisine teslim ettiği ve bunun karşılığında bahşiş kabul etmediği için bu ödüle layık görüldüğü belirtildi. 
     Erhan Tuncel de takside unutulan bir bilgisayarı, sahibini bularak teslim ettiği için bu ödüle layık görülürken, hem Tuzcuoğlu'nun hem de Tuncel'in özellikle yaşlı müşterilere çok iyi davranarak yardımcı oldukları ve parası yetişmeyen müşterilere de özenle hizmet verdikleri için dikkatleri çektiği ifade edildi. 
     New York Taksi ve Limuzin Komisyonu'nun, Tuzcuoğlu ve Tuncel'in müşterisi olan, aldıkları hizmet ve gördükleri ilgiden memnun olan kişilerin komisyona yazdıkları çok sayıda mektup üzerine iki Türk şoförün centilmence tavırlarının ödüllendirilmesine karar verdiği belirtildi. 
     
</TEXT>
</DOC>
