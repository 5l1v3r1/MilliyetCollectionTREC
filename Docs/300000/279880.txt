<DOC>
<DOCNO> 279880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas32.html </URL>
<DATE> 2004/10/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Jim Carrey artık Amerikalı... 
</HEADLINE>
<TEXT>

     Beyazperdenin komik adamı Jim Carrey, bir süre önce yaptığı başvurusunun onaylanmasıyla ABD vatandaşlığına geçti. 
     Internetteki ''eonline'' sitesinin haberine göre, Kanada doğumlu Jim Carrey'nin basın sözcüsü, aktörün çifte vatandaşlığına geçtiğini duyurdu. 
     ABD vatandaşı olmak istediğini ilk kez geçen kış dile getiren Carrey, ancak memleketi Kanada'nın tabiyetinden de çıkmak istemediği için çifte vatandaşlık talebiyle başvuruda bulundu. 
     Başvurusu kabul edilen Carrey, Amerika'yı çok sevdiğini belirterek, ''Bu ülke beni ben yaptı ve düşlerimin gerçek olmasını sağladı'' dedi. 
     
     BİR BAŞKADIR BENİM MEMLEKETİM 
     Jim Carrey'nin kalbi her ne kadar Amerika için atsa da bir yarısı da Kanada'dan ayrılamıyor. 
     Kanada vatandaşlığından ayrılması için bir neden olmadığını kaydeden ünlü aktör, ''Orası benim memleketim. Her zaman Kanadalı olmaktan gurur duydum'' sözleriyle memleketine sevgisini de dile getirdi. 
     Jim Carrey, geçen yıl Quigley Publishing Co. tarafından yapılan bir araştırmada ABD'deki en çok kazanan 10 yıldız arasında yer almıştı. 
     Amerikan vatandaşlığına geçen Jim Carrey'nin ''yeni vatanında'' önümüzdeki aylardaki programı ise oldukça yoğun görünüyor. Meryl Streep ve Jude Law ile ''A Series of Unfortunate Events'' adlı filmde rol alan sanatçının bu filmi 19 Aralık'ta gösterime girecek. 
     Tea Leoni ile ''Fun with Dick and Jane'' adlı 1977 yapımı filmin yeniden çevrimi için kamera karşısına geçen oyuncunun rol aldığı bu film de gelecek yıl seyirciyle buluşacak. 
     ''Over the Hedge'' adlı animasyon filminde seslendirme de yapan Jim Carrey'nin takviminde ayrıca 1947 yapımı ''The Secret Life of Walter Mitty'' adlı klasiğin yeni çevrimi ile ''The Six Million Dollar Man'' adlı film de bulunuyor. 
     
</TEXT>
</DOC>
