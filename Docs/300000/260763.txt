<DOC>
<DOCNO> 260763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun21.html </URL>
<DATE> 2004/08/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Talat ve DİSİ lideri buluştu Diyalog sürsün... 
</HEADLINE>
<TEXT>

     Kıbrıs Rum kesimindeki ana muhalefet Demokratik Seferberlik Partisi'nin DİSİ lideri Nikos Anastasiadis, KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat'ı ziyaret etti. 
     CTP Genel Merkezi'nde yaklaşık bir saat süren görüşmeden sonra basına açıklama yapan liderler, görüşmenin yararlı geçtiğini ve bu diyaloğun süreceğini belirttiler. 
     Başbakan Talat, ''Gazimağusa limanının ortak kullanıma açılması'' konusuna ilişkin bir soru üzerine, bunun gündemlerinde bulunmadığını bildirdi. Gazimağusa limanının halen faaliyette olduğunu ve kapalı olmadığını kaydeden Talat, ''Aslında bu konuda resmi bir öneri de almadık'' dedi. Talat, konunun sadece Rum basınında tartışılmakta olduğunu ve dolayısıyla Kıbrıs Türk basınında da yer aldığını ifade etti. 
     Anastasiadis ile gelişmeleri değerlendirdiklerini ve diyaloglarını sürdüreceklerini bildiren Talat, bu diyaloğun olumlu sonuçlar doğuracağına olan inancını dile getirdi. Talat, geçen hafta heyetleriyle birlikte yaptıkları görüşmenin ardından bugün de gündemlerindeki konuları ele aldıklarını kaydetti. 
     Talat, bir başka soru üzerine, gündemlerindeki konulardan biri olan Dipkarpaz'da Rum ortaokulu açılması konusunda esasta kendi düşüncesinin farklı olduğunu ve bu çerçevede mevcut durumun korunarak, dünya standartlarına uygun bir uygulamaya gidilmesi gerektiğini belirtti. Talat, ancak Rum yönetiminin talep ve ricası üzerine okulun bu yıl açılmasına karar verdiklerini kaydetti. 
     Başbakan Talat, Dipkarpaz'da yaşayan ailelerin bu haktan yararlanabileceğini, ancak geçen yıl ortaokula gitmek için güneye geçen kişilerin de dönüp eğitimini, burada açılacak okulda sürdürebileceğini ifade etti. 
     Bir soru üzerine, kayıplar konusunu da ele aldıklarını açıklayan Talat, birlikte veya BM tarafından ortaya konulacak şartlarda ve Kayıplar Komitesi'nin kararları doğrultusunda gerekli her şeyi yapabileceklerini kaydetti. 
     Anastasiadis de, Talat ile görüşmesini ''çok yararlı'' olarak niteleyerek, ''Diyaloğun her zaman meyve verdiğine inanıyorum'' diye konuştu. Anastasiadis, Karpaz'da açılacak olan Rum ortaokulu konusunda Talat ve Kıbrıs Türk toplumunun gösterdiği anlayıştan duyduğu memnuniyeti dile getirdi. 
     DİSİ lideri, bu görüşmelerin sürmesi gerektiğinin altını çizerek, görüşlerini aktardıkça birbirlerini de daha iyi anlama şansı bulacaklarını, bu yolla pek çok şeyin başarılabileceğine inandığını belirtti. 
     ''Gazimağusa limanının ortak kullanıma açılması'' konusunda ise Anastasiadis, ''Belirtmem gerekiyor ki, ben Rum yönetimini temsil eden bir yetkili değilim. Dolayısıyla ne hükümet, ne de elçiyim. Sadece görüş alışverişinde bulunuyoruz'' dedi. 
     
</TEXT>
</DOC>
