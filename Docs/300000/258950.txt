<DOC>
<DOCNO> 258950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun06.html </URL>
<DATE> 2004/07/29/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Kerry, resmen Demokrat Parti'nin başkan adayı... 
</HEADLINE>
<TEXT>

     ABD'de 2 Kasım'da yapılacak başkanlık seçiminde Demokrat Parti'yi temsil etmeyi aylar önce garantileyen senatör John Kerry, partinin Boston kentinde süren ulusal kongresinde delegeler tarafından resmen Demokrat başkan adayı olarak seçildi. 
     ABD'nin 50 eyaletinde yapılan önseçimler sonucu belirlenen delegeler, parti kongresinin üçüncü gününde düzenlenen ve daha çok sembolik önem taşıyan oylamada Kerry'yi Demokrat Parti'nin başkan adayı ilan etti. 
     Kerry, kongrenin kapanışında yapacağı konuşmada hem bu görevi kabul ettiğini açıklayacak, hem de Amerikan halkını 2 Kasım başkanlık seçiminde kendisine oy vermeye iknaya çalışacak. 
     Kongrede delegelerin oylama işleminden önce gecenin en önemli konuşmasını yapan Kerry'nin yardımcısı ve ABD başkan yardımcısı adayı senatör John Edwards, Amerikan halkını ''umuda'' oy vermeye çağırarak, ''Umudu Kerry temsil ediyor'' dedi. 
     Kerry'yi ''kararlı, güçlü bir lider'' olarak nitelendiren Edwards, ''geçmişin yorgun, eski, nefret dolu, olumsuz politikalarını reddederek, umudun politikalarını benimseyebilirsiniz'' diye konuştu. 
     
     IRAK VE NATO 
     ''Umut geliyor'' sloganları arasında konuşan Edwards, dış politikaya değinirken, şimdiki Cumhuriyetçi Başkan George Bush döneminde yara alan ABD'nin uluslararası ittifaklarını yeniden onaracaklarını ve Kerry'nin başkanlığında NATO'nun, Irak'ın güvenliğinde rol alabileceğini söyledi. 
     Edwards, şöyle konuştu 
     ''Biz, müttefiklerimizi yanımıza getireceğiz ve onlarla birlikte olacağız. Dünya savaşlarını ve soğuk savaşı kazandığımız bu yolla, istikrarlı bir Irak inşa edeceğiz. İttifaklarımızı güçlendirecek ve onlara önderlik edecek yeni bir başkanla, NATO'nun Irak'ta güvenliğe yardım etmesini sağlayabiliriz. İran, Suriye gibi ülkelerin, demokratik bir Irak'ın yoluna çıkmamasını güvenceye alabiliriz. Yeni bir başkan, dünyayı bizim yanımıza getirecek. Bununla, istikrarlı bir Irak'ın yanı sıra güvende bir İsrail ve Ortadoğu'da barış ve özgürlük için yeni bir şans ortaya çıkacak.'' Bir değirmencinin oğlu olan 50 yaşındaki avukat kökenli Edwards'ın, önceki kampanya faaliyetlerinden dolayı biraz kısık bir sesle yaptığı konuşma, siyasi gözlemcilerce ''etkili'' olarak değerlendirildi. 
     Güneyli aksanıyla ve güleryüzle konuşan Edwards'ın tavırları sempatik bulundu. 
     Kongrede konuşan bir başka isim olan eski Genelkurmay Başkanı emekli Orgeneral John Shaliskashvili, ''Amerika'yı savunmakta ve teröristleri takipte hiç kimsenin Kerry'den daha kararlı olmayacağına inanıyorum'' dedi. 
     Daha önceki saatlerde, Shalikashvili'nin yanı sıra aralarında bir eski Genelkurmay Başkanı ve bir eski Hava Kuvvetleri Komutanı'nın da bulunduğu 11 üst düzey emekli general ve amiral, başkanlık seçiminde Kerry'yi desteklediklerini ortak bir açıklamayla duyurmuştu. 
     Gözlemciler, askerlerin genellikle muhafazakar Cumhuriyetçi Parti'yi desteklediğinin düşünüldüğü bir ortamda, bu emekli general ve amirallerin demokrat Kerry'nin arkasında durmasının, önemli bir seçmen grubu olarak görülen asker ailelerini hedef aldığına işaret ettiler. 
     
</TEXT>
</DOC>
