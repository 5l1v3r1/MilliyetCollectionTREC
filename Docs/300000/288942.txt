<DOC>
<DOCNO> 288942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun32.html </URL>
<DATE> 2004/11/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Paris Mahkemesi, Ermenilerin Türkiye davasını reddetti 
</HEADLINE>
<TEXT>

     Paris Mahkemesi, Fransa'da faaliyet gösteren ''Ermeni Davasını Savunma Komitesi''nin CDCA , sözde ermeni soykırımını resmi internet sitesinde reddettiği gerekçesiyle Türkiye'nin Paris Başkonsolosluğu aleyhine açtığı davayı reddetti. 
     Paris Mahkemesi, başvurunun, Türkiye'nin Paris Başkonsolosluğu'nun diplomatik dokunulmazlığı olduğu gerekçesiyle reddedildiğini açıkladı. 
     Mahkeme, başvuruyla ilgili olarak mahkeme masraflarının CDCA tarafından ödenmesini de kararlaştırdı. 
     Fransız savcı, 11 Ekim'de yapılan ve yaklaşık 4 saat süren duruşma sonucu, Viyana Sözleşmesi'ne göre Başkonsolosluğun dokunulmazlığını gerekçe göstererek, Paris Mahkemesi'nin davayla ilgili kendini yetkisiz ilan etmesini talep etmişti. 
     Duruşmada, Türk Konsolosluğu'nun avukatları, ''Viyana Sözleşmesi'ne göre ve ifade özgürlüğü kapsamında davanın reddedilmesini'' istemişlerdi. 
     Ermeni örgütünün gerekçelerine karşı çıkan Türk tarafının avukatları, ''Fransız parlamentosunun ve Avrupa Parlamentosu'nun sözde soykırımı tanımalarının, bu konuda başka görüş belirtmeye engel olmadığı'' yönünde savunma yapmışlardı. 
     CDCA, 7 Temmuz'da Paris Mahkemesi'ne yaptığı başvuruda, Türkiye'nin Paris Başkonsolosluğu'nun internet sitesinde sözde Ermeni soykırımının ''inkar edilmesine yönelik Fransız halkına yayın yapıldığı'' gerekçesiyle dava açılmasını talep etmişti. 
     Türk Konsolosluğu'nun mahkum olması ve internet sitesinin kapatılması gerektiğini ileri süren CDCA, siteye ev sahipliği yapan Fransız internet şirketinin de suçlu olduğunu iddia etmişti. 
     
</TEXT>
</DOC>
