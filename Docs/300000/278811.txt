<DOC>
<DOCNO> 278811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/siyaset/siy07.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban yasağı mahkemelik 
</HEADLINE>
<TEXT>


FRANKFURT Milliyet 


Almanya'da, Hessen eyaletinin okullar dahil tüm kamu kesiminde türbanı yasaklaması, büyük tartışma başlattı. Memurların da türban yasağı kapsamına alınmasını eleştiren Hessen Memurlar Birliği, "Eyalette zaten türban takan memur yok. Memura yasak getirilmesi gereksiz" diyerek tepki gösterdi. Türban yasağına bir tepki de eyaletteki Yabancılar Meclisi Birliği'nden geldi. Birlik, Anayasa'ya aykırı olduğunu savunduğu yasaya karşı dava açacağını bildirdi. Türban yasağı, Eyalet Meclisi'nde iktidardaki Hıristiyan Demokrat Birlik'in CDU oylarıyla kabul edilmişti. Yeşiller, Hür Demokrat Parti FDP ve Sosyal Demokrat Parti'nin SPD destek vermediği yasa, kamusal alanda türban dahil tüm dini sembollerin taşınmasını yasaklıyordu. 



</TEXT>
</DOC>
