<DOC>
<DOCNO> 295801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun18.html </URL>
<DATE> 2004/12/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Allavi'yi öldürme planları açıklandı 
</HEADLINE>
<TEXT>

     Irak Başbakanı İyad Allavi'yi Berlin ziyareti sırasında öldürmeyi planladıkları gerekçesiyle tutuklanan 3 terör zanlısının, Allavi'yi nasıl öldürmeyi planladıklarının ayrıntıları açıklandı. 
     Federal Başsavcı Kay Nehm, güvenlik birimlerinin 18 Ekim'de internette Allavi'nin öldürülmesi yönünde yapılan bir çağrıyı gördüklerini, Allavi'nin ziyaretinden 4 gün önce 28 Kasım'da da tutuklanan terör zanlıları arasında yapılan bir telefon görüşmesini dinlediklerini belirtti. 
     Berlin'de bulunan Iraklı terör zanlısı Yusuf R'nin Augsburg kentindeki terör zanlısı Mazen H. ile suikast planları hakkında konuştuğu ve terör zanlısı Ata R. ile irtibata geçmek istediği, 29 Kasım'da da Ata ile Mazen'in nasıl silah sağlayacaklarını konuştukları ve Baden-Württemberg Eyaleti Emniyet Müdürlüğü'nün bu konuşmayı dinlediği bildirildi. 
     Yusuf R'nin Allavi'yi 2 Aralık'ta Almanya'da yaşayan Iraklılarla görüşmesi sırasında öldürmeyi planladığı, bu görüşmenin iptal edilmesinden sonra da Allavi'yi 3 Aralık'ta Deutsche Bank'a yapacağı ziyarette öldürmeye karar verdiği belirtildi. 
     Allavi'nin ziyaretini kısa keserek 2 Aralık akşamı Berlin'den ayrılmasından sonra güvenlik güçlerinin Berlin, Augsburg ve Stuttgart kentlerinde 9 eve baskın düzenleyerek, Ata R, Yusuf R. ve Mazen H'yi yakaladıkları hatırlatıldı. 
     Federal Adalet Bakanı Brigitte Zypries da, Berliner Zeitung gazetesine yaptığı açıklamada, terör zanlılarına yönelik düzenlenen operasyonları çok başarılı bulduğunu belirterek, ''Yetkili Alman makamları bugüne kadar tüm suikast planlarını önlemeyi başarmıştır'' dedi. 
     Eyalet teşkilatları arasındaki koordinasyonun da çok başarılı olduğunu kaydeden Zypries, bu tür işbirliğinin ülkeler arasında yapılan operasyonlarda da çok önemli olduğunu ifade etti. 
     Baden-Württemberg Eyaleti Anayasayı Koruma Dairesi sözcüsü Michael Hagmann ise Alman Haber Ajansı'na DPA yaptığı açıklamada, terör zanlılarının Ensar El İslam örgütüne üye olduklarını, ancak bu örgütün asıl hedefinin Irak olduğunu ve bu durumun değişmediğini söyledi. 
     Alman Polis Sendikası GdP Başkanı Konrad Freiberg de, Neue Osnabrücker Zeitung gazetesine yaptığı açıklamada, suikast girişiminin son anda önlendiğine dikkati çekerek, ülkede teröre karşı mücadelede hala bazı eksikliklerin bulunduğunu savundu. 
     Freiberg, ülkedeki radikal dinci terör zanlılarının sürekli bir şekilde izlenebilmesi için yeterli personel olmadığını, yeterli Arapça tercüman bulunmadığını ve güvenlik birimlerinin de yapılan tercümeleri ödeyecek parası olmadığını söyledi. 
     
</TEXT>
</DOC>
