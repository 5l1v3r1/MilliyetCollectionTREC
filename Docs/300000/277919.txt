<DOC>
<DOCNO> 277919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/guncel/gun02.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp Fakültesi'nde yeni bir dönem 
</HEADLINE>
<TEXT>


İstanbul Üniversitesi Tıp Fakültesi'nin yeni dekanı Darendeliler, "Hedefimiz katılımcı yönetim" dedi 

İSTANBUL Milliyet 

İstanbul Üniversitesi Tıp Fakültesi Dekanlığı görevine başlayan Prof. Dr. Emin Darendeliler, kamu hizmeti alanlarında açık, dürüst ve ilkeli bir ekip çalışmasını öne çıkararak, fakültede katılımcı bir yönetim sağlamayı hedeflediklerini belirtti. 
Prof. Dr. Emin Darendeliler, görevi süresince geleceğe yönelik atılımlar gerçekleştireceklerini ifade ederek, "Bu atılımları gerçekleştirirken, görevimizin fakültenin kurumsal kimliğini güçlendirmek olduğuna inanıyorum" diye konuştu. 
Planlanan etkinlikleri en kısa zamanda açıklayacağını da kaydeden Prof. Dr. Darendeliler, "Öncelikle Ana Bilim Dalı Akademik Kurulları'na katılarak fakültemizin eğitim, bilimsel çalışma ve kamu hizmeti alanlarındaki sorunları hakkında çözüm önerilerini almayı amaçlıyoruz" diye konuştu. 

Teşekkür etti 
Son seçimlerde İstanbul Üniversitesi Senato Üyeliği'ne seçilen Prof. Dr. Uğur Çevikbaş da, İstanbul Tıp Fakültesi yönetimine, Fakülte Kurulu üyelerine ve tüm öğretim üyelerine teşekkür etti. 
Prof. Dr. Uğur Çevikbaş, bu onurlu görevde fakülteyi en iyi şekilde temsil edeceğini söyledi. 


</TEXT>
</DOC>
