<DOC>
<DOCNO> 286290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/yazar/gunes.html </URL>
<DATE> 2004/11/05/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Karadeniz'den petrol fışkırırsa 
</HEADLINE>
<TEXT>

Dün TPAO Genel Müdürü Osman Saim Dinç'ten bir açıklama geldi "Petrol rezervi bakımından Karadeniz'den umutluyuz. Bugün Türkiye'de günde 500 bin varil petrol tüketiliyor. Bunun ancak 70 bin varilini, yani yüzde 12-13'ünü yerli firmalar olarak üretebiliyoruz. Amacımız bu rakamı, dışarıda üretilenlerle birlikte, yüzde 70-75'lere çıkarmak. 2010 yılında Türkiye'nin petrol ihtiyacının büyük kısmını içeride veya dışarıda üretmek ve ülkeye getirmek istiyoruz." 
Petrol giderek önem kazanıyor. 1990'lı yılların ucuz petrol dönemi artık sona erebilir. Nitekim dün Avrupa Merkez Bankası Başkanı Jean Trichet ve Venezüella Enerji Bakanı Rafael Ramirez de uyardı. Çünkü Çin'in uyanmasıyla talep yükseliyor. 1998'de petrolun varili 10 doların altına düşmüştü. Geçen hafta ise 55 doları aştı. Bu nedenle TPAO'nun çabaları yerinde. 
Öte yandan, petrol fiyatlarının son aylarda patlaması petrol şirketlerini, zengin etmeye başladı. Örneğin Shell firması, karının üçüncü çeyrekte yüzde 120 artarak 5.4 milyar dolara ulaştığını açıkladı. BP'ninki ise yüzde 43 artarak 4 milyar dolar olmuş. Anlaşılan Shell'de stoklar daha fazlaymış. 
Petrol şirketleri elde ettikleri bu karı hissedarlarıyla paylaşmak için kendi hisselerini alıyor. Örneğin, BP bu yıl 7.3 milyar dolarlık, karı yüzde 56 artarak 5.6 milyar dolar olan EXON da 9 milyar dolarlık hisse almış olacak. Shell ise temettü dağıtmaya karar verdi. 
Bununla beraber petrol şirketleri üç önemli sıkıntı içinde. Birincisi, rezervler, daha da önemlisi stoklar azalıyor. İkincisi, maliyetler yükseliyor. Ve nihayet, yeni ve rantabl rezervler bulunmuyor. 
Rezervler azalıyor. Çünkü İran Körfezi'nden atılan petrol şirketleri Meksika Körfezi, Kuzey Denizi ve Alaska'ya çöreklenmişlerdi. Ancak burada da rezervler düşük. Yeni rezervlerin bulunması için de önümüzde 25 yılda 3 milyar dolarlık yatırım gerekiyor. Öte yandan, doların değer kaybı petrolü büsbütün pahalılaştırıyor. Nihayet maliyetleri şişiren bir diğer etmen de, 1980'lerde sismik görüntülemeyle varili 20 dolardan 5 dolara inen arama maliyetinin artık durağanlaşması. Yani yeni teknolojilere ve Sibirya ile Afrika'nın yahut da Brezilya'nın derin sularında arama yapılmasına gerek var. 
Dünyanın en büyük 30 petrol şirketi 2000 yılında 70 milyar dolar , geçen yıl arama faaliyetlerine 100 milyar dolar ayırmıştı. Yani konu son derece önemli. Kısacası, umarız TPAO Karadeniz'de petrolü bulur. Aksi takdirde, petrol 50 dolarda kalırsa işimiz var 



</TEXT>
</DOC>
