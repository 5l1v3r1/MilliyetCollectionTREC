<DOC>
<DOCNO> 270512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonyas17.html </URL>
<DATE> 2004/09/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Çöle çakılan Genesis'in güneşten getirdiği örnekler sağlam gibi... 
</HEADLINE>
<TEXT>

     Dünyaya dönüşünde çöle çakılan Genesis uzay aracının getirdiği güneş tozu örneklerinin ''tahlil edilebilir durumda olduğu'' tahmin ediliyor. 
     Uzay aracının programına katılan Fransa Kayaçbilim ve Jeoloji Kimyası Araştırmalar Merkezi'nden yapılan açıklamada, uzay aracının topladığı güneş rüzgarının depolandığı bölümün çarpışmadan etkilenmeyecek durumda olduğu için, gelen örneklerden bir bölümünün büyük olasılıkla tahlil edilebileceği belirtildi. 
     Fren paraşütlerinin açılmamasına ve çöle çakılmasına karşın uzay aracının görevi aslında başarıyla tamamladığını belirten Fransız kuruluşu, güneş rüzgarı örneklerinin dünyaya getirildiğini, kapsülün atmosfere girişi sırasında parçalanmadığını ve çarpışma sırasında örnekleri belli bir sınır içinde koruduğunu açıkladı. 
     Fransız Araştırmalar Merkezi, örneklerin tahliline öngörüldüğü şekilde devam edileceğini belirtti. 
     3 yıl süren yolculuk sırasıda 32 milyon km yol yapan Genesis uzay aracının güneş tozları bulunan kapsülü, fren paraşütlerini açılmaması nedeniyle Utah Çölü'ne çakılmıştı. 
     NASA, kapsülde büyük hasar bulunduğunu bildirmişti. 
     
</TEXT>
</DOC>
