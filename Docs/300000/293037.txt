<DOC>
<DOCNO> 293037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun42.html </URL>
<DATE> 2004/11/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Mahkeme krizi görüşüyor, iki yerde yeniden seçime Başbakan'dan onay 
</HEADLINE>
<TEXT>

     Ukrayna'da Yüksek Mahkeme, ülkeyi bölünmenin eşiğine getiren seçim krizini görüşmeye devam ederken, on binlerce kişi mahkeme civarında eylemini sürdürüyor. 
     Mahkemenin günlerce sürebileceği açıklamasına rağmen, Başbakan Viktor Yanukoviç'in bin kadar yandaşıyla batı yanlısı muhalefet lideri Viktor Yuşçenko'yu destekleyen on binlerce kişi, mahkemeye giden yolların trafiğe kapatılmasına neden oldu. 
     Yüksek Mahkeme'nin vereceği kararın, iki tarafı da tatmin etmesi imkansız gibi görünürken, Yuşçenko yandaşları mahkeme dışında ''Gerçek Yuşçenko'' sloganları atıyor. 
     Ukrayna'da muhalefet ve iktidar arasındaki ayrım derinleşirken, ''asıl çatışmanın Rusya ve Batı Avrupa arasında yaşandığına'' inanan Yuşçenko yandaşları, Rusya'ya duydukları tepkiyi her fırsatta dile getiriyor. 
     Siyasi gözlemciler, ülkede Devlet Başkanı Leonid Kuçma'nın yanı sıra Yanukoviç ve Yuşçenko'nun da devlet başkanı olduğunu belirterek, ''Ülkede 3 devlet başkanı var. Yüksek Mahkeme'nin vereceği karar tarafları tatmin etmeyeceği gibi, çözüm çabalarını daha da fazla baltalayabilir'' uyarısında bulundu. 
     Yetkililer, krizin ülkedeki ekonomik gelişmeyi de olumsuz yönde etkilediği uyarısında bulunurken, uzmanlar, seçim krizinin ülkedeki ayrılıkları derinleştirdiği ve bölünmenin ciddi bir tehdit haline geldiğini savundular. 
     Yanukoviç yandaşlarının yaşadığı ülkenin doğusundaki Donetsk bölge meclisinin dün akşam, 5 Aralıkta bölgenin özerkliği için referandum düzenlenmesi kararı alması bu korkuyu daha da artırdı. 
     Yanukoviç, bu adımı desteklemediğini ancak tüm bunlara Yuşçenko'nun neden olduğunu ileri sürdü. Yuşçenko da yaptığı açıklamada, yetkilileri ''tehlikeli bölücülük kartıyla oynamakla'' suçladı. 
     Başbakan Yanukoviç'i destekleyen doğu bölgesi valileri ve milletvekilleri, bugün Donetsk kentinde yaptıkları toplantıda Yuşçenko'nun devlet başkanı olması halinde ayrılık için referandum düzenlenmesini önerdi. 
     Toplantıda, Moskova Belediye Başkanı Yuri Luskov da izleyiciler arasında oturdu. 
     
     PROŞENKO 
     Yuşçenko'nun seçim merkezi başkan yardımcısı Pyotr Proşenko, Başbakan Yanukoviç'in hemen istifa ederek, en geç 19 Aralıka kadar yeni bir seçimin yapılmasını istediklerini söyledi. 
     Mahkemenin 2-3 hafta sürmesinin ülkedeki karmaşayı artıracağını söyleyen Proşenko, ''Bir geçici hükümet kurulmasını istiyoruz. Yenilenecek seçimin standardının yükseltilmesi için AGİT ve uluslararası toplumun desteğini istiyoruz'' diye konuştu. 
     Donetsk'teki bölge valileri ve milletvekillerinin toplantısına da değinen Proşenko, ''Bu doğru değil. Valilerin tavrı ve tercihiyle halkınki aynı değil. Medya şimdi öncesine nazaran daha da düzeldi. Halk burada neler yaşandığını ve ne istediğimizi daha iyi görüyor'' dedi. 
     Doğu bölgesinin ''cumhuriyet'' olması konusunda 5 Aralıkta referandum kararı alınmasının asıl tehlikeyi oluşturduğunu söyleyen Proşenko, ''Asıl tehlike bu referandum. Oraya ben de gideceğim. En azından bunun ertelenmesini sağlamaya çalışacağım'' diye konuştu. 
     İktidara gelmeleri halinde, Rusya ile ilişkilerin daha düzenli hale geleceğini söyleyen Proşenko, ''En azından şimdiki gibi kopuk olmaz'' diye konuştu. 
     BAŞBAKAN İKİ YERDE YENİDEN SEÇİMİ KABUL EDİYOR 
     Öte yandan, Ukrayna Başbakanı Viktor Yanukoviç, 21 Kasım'daki devlet başkanlığı seçimlerinde usulsüzlük yapıldığının kanıtlanması halinde, ülkenin iki bölgesinde yeni seçim yapılmasını kabul edeceğini söyledi. 
     Yanukoviç, televizyonda yaptığı açıklamada, ''Hile yapıldığına, seçimlerde yasadışı bir şey meydana geldiği ve uzmanların bundan hiç şüphesi olmadığına dair bir kanıt bulunursa böyle bir kararı kabul edeceğim'' dedi. 
     Ukrayna Devlet Başkanı Leonid Kuçma, ülkenin doğusunun ayrılmasını kabul etmelerinin hiçbir koşulda mümkün olmadığını belirtmişti. 
     Ülkede parlamentonun önceki gün seçimin geçersiz sayılmasını tavsiye etmesinden sonra gözler Yüksek Mahkeme'nin vereceği karara çevrilmişti. 
     
</TEXT>
</DOC>
