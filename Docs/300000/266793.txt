<DOC>
<DOCNO> 266793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun06.html </URL>
<DATE> 2004/08/27/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Küba, Panama ile ilişkilerini kesti... 
</HEADLINE>
<TEXT>

     Küba, Devlet Başkanı Fidel Castro'ya suikast planlamakla suçladığı 4 Kübalıyı serbest bırakan Panama'yla diplomatik ilişkilerini kestiğini açıkladı. 
     Küba yönetiminden yapılan yazılı açıklamada, Küba ve Panama arasındaki diplomatik ilişkilerin, belirsiz bir zamana kadar kesildiği bildirildi. 
     Açıklamada, şöyle denildi 
     ''Panama'nın terörizm koruyucusu ve işbirlikçisi devlet başkanı, bu çirkin ve hain eylemin ve bu katillerin gelecekte işleyeceği yeni suçların tarihi sorumluluğunu taşıyacaktır. Devlet Başkanı Moscoso'nun affı yalnızca Panama hukukunu değil, Panama tarafından imzalanan terörizm karşıtı uluslararası anlaşmaları da ihlal ediyor.'' Gelecek hafta görevini Martin Torrijos'a devredecek olan Panama Devlet Başkanı Mireya Moscoso, Havana'nın diplomatik ilişkileri keseceği tehdidinde bulunmasına rağmen, 2000 yılında Castro'yu öldürme girişiminde bulunmakla suçlanan Luis Posada Carriles, Gaspar Jimenez, Guillermo Novo ve Pedro Remon'u affettiğini açıklamıştı. Moscoso, düzenlediği basın toplantısında, Kübalıların serbest bırakılma gerekçesini, ''gelecek hükümetin, bu kişileri cezalarını çektikten sonra Küba'ya iade etmesini önlemek'' olarak açıklayarak, ''Kalsalardı, Venezuella ya da Küba'ya iade edilecek ve kesinlikle bu ülkelerde öldürüleceklerdi'' dedi. 
     Moscoso, Kübalıların havaalanına götürüldüğünü söyledi, ancak nereye gideceklerini açıklamadı. 
     Kübalılar, 2000 yılında Panama Üniversitesi'nde Castro'nun konuşmacı olarak katılacağı bir toplantıya bombalı saldırı düzenlemeyi planladıkları gerekçesiyle Nisan ayında Panama'da hakim karşısına çıkmış, ''kamu güvenliğini tehlikeye atmak'' ve ''evrakta sahtecilik'' suçlarından, 7 ila 8 yıl hapis cezasına çarptırılmışlardı. 
     Küba, cezaları yetersiz bulduğunu bildirirken, Panama mahkemeleri daha ağır cezalar için yeterli delil bulunmadığına hükmetmişti. 
     Serbest bırakılan Kübalılardan 76 yaşındaki Posada'nın eski bir CIA ajanı olduğu ve Venezuella tarafından da iadesinin istendiği belirtiliyor. 
     
     ABD ''BİZİM İLGİMİZ YOK'' 
     Öte yandan, ABD Dışişleri Bakanlığı sözcüsü Adam Ereli, Washington'da gazetecilere yaptığı açıklamada, Panama basınında yer alan, Kübalıların serbest bırakılmasında ABD'nin rolü olduğuna ilişkin haberleri yalanladı. 
     Ereli, ''Karar, Panama hükümetine aittir. Bu olaya karışan herhangi birinin affedilmesi için Panama hükümetiyle lobi yapmış değiliz'' dedi. 
     
</TEXT>
</DOC>
