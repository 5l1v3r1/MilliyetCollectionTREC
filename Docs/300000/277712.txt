<DOC>
<DOCNO> 277712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun37.html </URL>
<DATE> 2004/10/06/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Alman ekonomi kuruluşları Türkiye raporundan memnun.. 
</HEADLINE>
<TEXT>

     Evren Aydemir bildiriyor 

Almanya Sanayiciler Birliği BDİ Başkanı Michael Rogowski, ''Türkiye'ye bir şans verilmesi gerektiğini'' söyledi. 
     Rogowski, AB Komisyonu'nun Türkiye raporuyla ilgili olarak yaptığı açıklamasında, Türkiye'deki reform sürecinin devam etmesini ve bundan geriye dönüş olmamasını sağlamanın, AB devlet ve hükümet başkanlarının elinde olduğunu belirtti. 
     İşadamı olarak, Türkiye'nin üyeliğinin risklerini göz ardı etmeden, önce üyeliğin getireceği imkanlara baktığını ifade eden Rogowski, Türkiye'ye AB'ye üyelik perspektifi verilmesinin herkese güvenlik, istikrar ve refah sağlayacağını ifade etti. 
     Türkiye ile üyelik müzakerelerine başlanmasından yana olduğunu kaydeden Rogowski, ''Alman sanayiciler için Türkiye, stratejik potansiyele sahip büyük bir pazardır'' dedi. 
     Almanya Toptancılar ve Dış Ticaret Birliği BGA Başkanı Anton Börner de ''Türkiye ev ödevlerini yerine getirdi. Açık olan konuları da üyelik sürecinde yerine getirebilir. Türkiye'nin üyeliğinin, AB'ye son aşamada giren ülkelerde olduğundan daha pürüzsüz bir şekilde gerçekleşebileceğine inanıyoruz'' diye konuştu. 
     Türkiye'nin AB üyeliğini siyasi nedenlerden dolayı da gerekli gördüklerini ifade eden Börner, Türkiye'nin AB üyesi olamaması durumunda bunun doğuracağı sonuçların bu ülkenin AB'ye getireceği mali yükten çok daha kötü olacağını söyledi. 
     
</TEXT>
</DOC>
