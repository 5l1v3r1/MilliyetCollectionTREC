<DOC>
<DOCNO> 278625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/spor/yersen.html </URL>
<DATE> 2004/10/09/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Ağzına sağlık Bosque 
</HEADLINE>
<TEXT>


Hakan Şükür'ün milli takıma alınmaması tartışmaları sürerken, Beşiktaş'ta sportif başarısızlığın faturasının hakemlere kesilerek hedef şaşırtılması, Siyah - Beyazlı yöneticilerin sorumluluktan uzak bir davranışı olarak haftaya damgasını vurdu. Ancak gün geçmiyor ki bu cepheden ilginç bir açıklama gelmesin. Son olarak ikinci başkan Murat Aksu'nun Trabzonspor maçının hakemiyle ilgili yaptığı değerlendirme dudak uçuklatacak cinstendi. Aksu, "Biz federasyondan Serdar Tatlı'yı istedik, onlar Kuddusi Müftüoğlu'nu verdi" demiş Gerekçesini de, "Diğer maçlarda yüksek not almış hakem istedik" ifadeleriyle açıklamış... 
Yok canım... Bu işlerin sonu gelmeyecek... Belli.. 
"Kulüpler maçlarına ad vererek hakem isteyebilir mi Bu tarz talepler geçmiş federasyonla birlikte tarihe karıştı" derken, sayın Aksu'nun söyledikleri gerçekten düşündürücü geldi bize. 
Adaşı ve üstadı Ata Aksu'nun kulakları çınlasın... Geçen sezon hakem eleştirilerinin sınırları zorladığı bir dönemde kulüp yöneticilerine patlamış ve "Yeter şikayet etmeyin, hepiniz maçınıza ismen hakem istemediniz mi " ifadeleriyle foyalarını açığa çıkarmıştı. 
El insaf dedik. Ligin henüz 8. haftasında yaşadıklarımıza bakın. O Ahmet'i, öteki Mehmet'i, diğeri Levent'i isteyecek... Olmayınca da tehditler yağdıracak. Gün gelir yerden yere vurduğunuz hakemler "buyrun, alın düdüğü siz yönetin maçları" diye isyan bayrağını açarsa hiç şaşırmayın. 
Keşke tüm yöneticiler Del Bosque'ye kulak verip birşeyler öğrenebilse... 
"Hakemler hakkında asla konuşmayacağım. Benim işim takımımı en iyi şekilde çalıştırmak. Yöneticilerin taraftara iyi görünmek için bunu yapması hiç iyi değil" şeklinde konuşan İspanyol teknik adamın ağzına sağlık. 
İşte olay budur... 

Holiganın portresi 

Türkiye Futbol Adamları Derneği Ankara Şubesi ve Spor - Toto Teşkilatı tarafından düzenlenen "Futbol müsabakalarında terörün nedenleri ve önleme yolları" konulu bilimsel araştırma yarışması, çarpıcı sonuçlar ortaya koydu. Yarışmayı kazanan "Türkiye'de futbol fanatikleri sosyal kimlik ve şiddet" başlıklı çalışma, Emniyet Genel Müdürlüğü'nce futbol sahalarına girişleri yasaklanmış bin 253 futbol fanatiği arasında yapılan anket sonuçlarını içeriyor. 
Yrd. Doç. Dr. Ziya Koruç, Yrd. Doç. Dr. Perican Bayar ve dönemin Gaziantep İl Emniyet Müdürü Feyzullah Arslan'ın emek verdiği araştırma, futbol fanatiklerinin 20-29 yaş aralığında yoğunlaştığını gösteriyor. Bunların yüzde 40'ının mesleği işçi ve çırak. Deneklerin yüzde 38'i haftanın 4-5 günü düzenli alkol kullanıyor, yüzde 69.42'si maçtan önce alkol alıyor. Yarısından fazlası deplasman maçlarına kulüp yöneticilerinin sağladığı imkanlarla gidiyor. Yüzde 63'ü metro ve trene kaçak binmekten hoşlanıyor. Yüzde 80'i diğer takım taraftarlarını önemsemiyor. Tamamına yakını takımlarının sembol ve renklerini üzerlerinde taşıyor, onların aleyhine söylenenlere dayanamıyor. Önemli bölümü takımlarının maçlarını televizyondan seyretmeyi sevmiyor, Hemen hepsi tribün liderliğinin gerekliliğine inanıyor ve takımdaşlarıyla vakit geçirmekten hoşlanıyor. 
Bu araştırma gösteriyor ki, Türkiye'de bir alt kültür oluşumuna yol açan futbol fanatikleri, yarattıkları terör nedeniyle kolay kolay kontrol altına alınamayacak. Ancak sosyal profillerinin bu denli net çizgilerle belirlenmesi, kulüp yöneticileri, emniyet birimleri, medya ve stat anarşisinin önlenmesinde sorumluluğu bulunan tüm birimler için bulunmaz bir done. 
Bu bilgiler ışığında örneğin, holiganların deplasman maçlarına kulüpler tarafından finanse edilerek götürülmesinin, statlara alkollü girmesinin önlenmesi, tribün liderlerinin eğitilmesi gibi konularda somut adımlar atılması, holiganizmin hızını frenleyecektir diye düşünüyoruz.. 
Şiddet olaylarının yaşandığı ülkelerde futbol anarşisinin tamamen ortadan kaldırılmasını elbette bekleyemeyiz. Ancak bir medya elemanı olarak üzerimize düşen görevi yerine getirirken, özellikle kışkırtıcı yayınlardan ve söylemlerden kaçınmak zorundayız. 
Böyle bir araştırmayı hazırlayıp ilgilenenlerin dikkatine sunanlara teşekkürler... 

Tokat'a görev yok 

Metin Tokat için son şanstı. Merkez Hakem Kurulu'nun hafta içinde yaptığı kondisyon testine katılan eski FİFA kokartlı hakem, İstanbul'a gelmese sezon sonunda klasman düşürülecekti. MHK'nin kara listeye aldığı iddia edilen, ancak Mutlu Çelik, Bülent Uzun ve Hamza Mısır'dan farklı bir statüde bulunan Tokat, şimdilik prosedürü tamamladı. Koşuları belirlenen derecelerde tamamladı, göreve hazır olduğunu kanıtladı. 
Ortada yanıtsız bir soru var... MHK, iki ayı aşkın bir süredir kendisiyle bağlarını koparan deneyimli hakeme acaba hemen maç verecek mi Sanmıyoruz. Tokat'ın seminerin yapıldığı otelde konaklamaması, sadece testlere ve derslere katılması, henüz taraflar arasındaki buzların tam olarak erimediğinin göstergesi. 
Bu durumda MHK'nin Metin Tokat'a bir süre daha "hazır değil" gerekçesiyle görev vermeyeceğini kestirmek kehanet olmaz. 
Dernek seçimlerinden başlayıp, federasyon genel kuruluna dek uzanan süreçte yaşananlar, hem Tokat'a hem kurul yöneticilerine ders olmalı. Türk futbolunun Tokat gibi bir hakeme ihtiyacı var. Onun da futbolun içinde yer almaya... 

Kazak olmayalım 

Önce Gürcistan şokuyla irkildik. Ardından Yunanistan beraberliğine sevindik. Şimdi Kazakistan sınavı var. Bahisler Ay - Yıldızlı ekibimizi tartışmasız favori gösteriyor. Ersun Yanal'a göre de gruptan çıkmamız kesin. Tabii önce dört forvetle oynamayı planladığı bugünkü maçı kazanması şart. 
Kazak futbolu hiç de küçümsenecek bir yapıda değil. Milli takımdaki oyuncularının tamamına yakını Rus asıllı. Katı savunma anlayışı kolay gol yemelerine engel. A milli takım oyuncularının bu akşamki maçta sabırlı olmaları, gol için acele etmemeleri gerek. Kalite ve kapasite olarak Kazaklardan üstün olduğumuz ortada. Ancak hiçbir sonucun sürpriz sayılmayacağı günümüz futbol düzeninde rehavete kapılmak, mücadele etmeden kazanmayı düşünmek, onarılması güç yaralara yol açabilir. 
Unutmayalım... Artık dünyada hedefsiz takım kalmadı. 

Sayın Arıkan'a 

Galatasaray kulübü başkan yardımcısı sayın Refik Arıkan kulübün internet sitesinde vergi usulsüzlüğü hakkındaki haberimize yanıt verirken, "Futbolcuların ücretleriyle ilgili SPK'ya açıklama yapma zorunluluğu yoktur" demiş. Elbette yok sayın Arıkan. Bizim de dilimizde tüy bitti bunu anlatmaya çalışırken Zaten böyle bir sorumluluğunuz olsaydı, yatırımcılarınızı mağdur ettiğiniz gerekçesiyle borsadaki tahtanız kapatılırdı 
Sözkonusu haberleri yazan ben, Cemal Ersen ile ilgili olarak da ,"Bu arkadaş hakkında adli yollara başvuru yapılacak" demiş sayın Arıkan. Öncelikle... Sayın Arıkan ile henüz arkadaş olduğumuzu sanmıyorum. 
Sonrasında, adli yollar bize olduğu gibi kendisine de açıktır tabii... 



</TEXT>
</DOC>
