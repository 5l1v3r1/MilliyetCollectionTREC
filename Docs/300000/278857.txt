<DOC>
<DOCNO> 278857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/ulagay.html </URL>
<DATE> 2004/10/10/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
AB ufku açılırken sergilenen ruh halleri 
</HEADLINE>
<TEXT>


Türkiye'nin kırk küsur yıllık Avrupa ile bütünleşme serüveninde çok önemli bir eşiğin aşıldığı 6 Ekim gününün akşamında, Türk iş aleminin kreması diye nitelenebilecek olan kesimin keyfine diyecek yoktu. Maslak'taki Çarşı mağazasının Boyner adıyla ve yeni bir düzenlemeyle hizmete girişi nedeniyle Cem Boyner'in konuğu olan iş dünyamızın seçkinlerine göre tarihi bir gün yaşanıyordu, Avrupa Birliği'nin AB yolu sonunda açılmıştı Türkiye'ye. AB Komisyonu'nun ilerleme raporunda ve tavsiye kararında yer alan düşündürücü ifadelere takılmaya da niyeti yoktu kimsenin, o günün atmosferi içinde. Kendi içlerinden birinin, örneğin Yeni Demokrasi Hareketi ile siyasete girme denemesi yapmış olan bir Cem Boyner'in değil de farklı bir kesimden gelen birinin, Recep Tayyip Erdoğan'ın başbakan olarak bu başarıya imza atmış olması da onları fazla rahatsız etmişe benzemiyordu. 

On yıllık ufuk 
Türk iş dünyasının çoğunlukla İstanbul kökenli olan kremasının bu coşkulu ruh halini anlamak çok zor değil aslında. Herşeyden önce bu kesimin üyelerinin, Avrupa'daki kişisel ilişkilerini ve TÜSİAD, TESEV, İKV gibi kuruluşları devreye sokarak bu sonucun alınmasına ciddi katkılarda bulunduğu bir gerçek. Dolayısıyla bir başarı söz konusuysa bunda kendi paylarının da bulunduğunu düşünüyor ve hedefe yaklaşmış olmanın halkı sevincini yaşıyorlar. 
İkincisi, herşeyin yolunda gitmesi halinde, Türkiye'nin on yıllık bir sürede AB'ye tam üye olmayı düşünebilecek bir noktaya gelmiş olmasını çok önemli bir aşama olarak görüyor bu kesim. Yüksek enflasyon ve istikrarsızlık ortamında günlük düşünmeye koşullanmış olan Türkiye'nin önünde, yıllardan beri ilk kez on yıl sonrası için belirlenmiş gerçekçi bir stratejik hedef olduğu ve bunun çok şeyi değiştireceği düşünülüyor. 
Üçüncüsü, Türkiye'nin AB tam üyeliğine giden yola girmiş olmasının bize neler kazandırabileceğini, kendi iş ilişkileri içinde daha somut biçimde görebiliyor Türk iş dünyasının seçkinleri. Boyner'in davetinde yaptığım sohbetlerden üç örnek vereyim. Hüsnü Özyeğin ve Ömer Aras, Finansbank'ın 200 milyon dolar tutarında sermayeye dönüşebilir kredi aldığını ve bunun AB'ye yeni katılan on ülkede bile henüz gerçekleşmemiş bir uygulama olduğunu anlattı. Halka açık önemli bir şirketimizin tepe yöneticisi, yönettiği şirketin 5 hissesine sahip olan önemli bir yabancı grubunun bu payı en az 10'a çıkarma kararını verdiğini söyledi. 
Garanti Bankası Genel Müdürü Ergun Özen, Türk banka sisteminde halen 5'lik bir paya sahip olan yabancıların payının, birkaç yıl içinde 30 dolayına çıkabileceğini belirtti. 
Önümüzdeki dönemde, AB ile bütünleşme yolunda yeni adımlar atıldıkça buna benzer örnekler de çoğalacak herhalde. 

'AB bizi almaz' 
Türkiye'nin AB ile bütünleşme serüveninin toplumun farklı kesimlerinde farklı algılamalara yol açması ve değişik ruh hallerine yol açması doğal. Öteden beri oldukça yaygın biçimde rastlanan ruh hallerinden biri de "Avrupa nasıl olsa Türkiye'yi içine almaz, bizi kandırıyorlar" inancından kaynaklanan karamsar ruh haliydi. Şimdi Türkiye'nin AB yolunda kritik bir eşiği aşarak gelmiş olduğu noktada bu ruh halinin sürmekte olduğunu görüyoruz. Atılmış olan adımlar ve kaydedilen gelişmeler, "AB bizi almaz" inancının ya da en azından kuşkuculuğunun kırılmasına yetmiş görünmüyor. AB Komisyonu'nun iş dünyasının seçkinlerinin sevince boğan raporlarının da bu inancı kıramadığı, tersine kuşkuları artırdığı görülüyor. AB Komisyonu'nun Türkiye'ye farklı muamele yaptığı ve bizi tam üyeliğe götürecek süreci zorlaştıracak önlemleri aldığı da bir gerçek. 
Gelinen nokta önemli ama önümüzdeki dönemde AB yolunda ilerlerken, toplumumuzun değişik kesimlerini farklı ruh hallerine sürükleyecek yeni gelişmelere hazırlıklı olmalıyız. 



</TEXT>
</DOC>
