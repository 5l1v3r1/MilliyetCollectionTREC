<DOC>
<DOCNO> 252725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur19.html </URL>
<DATE> 2004/07/03/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Yurtta Asayiş... Atını bisikletinin arkasına bağladı... 
</HEADLINE>
<TEXT>

     Bursa'nın İznik İlçesi'nde, bisikletinin arkasına bağladığı atını otlatmaya götüren kişi, bisikletin devrilmesi sonucu yaralandı. 
     Alınan bilgiye göre, Çelebi Mehmet Mahallesi'nde oturan Mehmet Solmaz 25 , atını otlatmak istediği yere götürmek için bisikletinin arkasına bağladı. 
     Bir süre sonra, atın ürkerek bisikleti devirmesi üzerine düşerek yaralanan Solmaz, İznik Devlet Hastanesi'ne kaldırıldı. 
     
     KÖPRÜÇAY'DA CESET BULUNDU 
     Antalya'nın Manavgat İlçesi'nde, Köprüçay Irmağı'nda elleri ve ayakları bağlanmış bir erkek cesedi bulundu. 
     Alınan bilgiye göre, Köprüçay Irmağı'nın Sağırin mevkiinde bir erkek cesedi olduğu ihbarını alan jandarma ekipleri, yaptıkları incelemede cesedin üzerinde kimlik bulamadı. 50 yaşlarında olduğu sanılan kişinin cesedi, otopsi yapılmak üzere Manavgat Devlet Hastanesi'ne kaldırıldı. 
     
     MERİÇ NEHRİ'NDE KAYBOLAN KİŞİNİN CESEDİNE ULAŞILAMADI 
     Edirne'de, arkadaşıyla girdiği nehirde kaybolan kişinin cesedine ulaşılamadı. 
     Yıldırım Semti Kazanova mevkiinde, Yaşar İstikhamyapan ve Gökhan Emin G, dün Meriç Nehri'ne girmiş, İstikhamyapan, bir süre sonra akıntıya kapılarak kaybolmuştu. 
     Balıkçılar ve Edirne Arama Kurtarma Derneği'nin bugün yaptığı aramalarda da İstikhamyapan'ın cesedine ulaşılamadı. 
     
     KOCAELİ'NDE SİLAHLA YARALAMA... 
     Kocaeli'nin Körfez İlçesi'nde, Hereke Fırıncılar Odası Başkanı Abdurrahman Yazıcı silahla yaralandı. 
     Alınan bilgiye göre, Hereke Beldesi'nde, Abdurrahman Yazıcı 39 , henüz bilinmeyen bir nedenle tartıştığı Mustafa Kölerbe tarafından vuruldu. 
     Ayağından yaralanan Yazıcı, Özel Marmara Kliniği'ne kaldırıldı. 
     Kölerbe'yi arama çalışmalarının sürdürüldüğü bildirildi. 
     
     İZMİT'TE EV YANGINI 2 YARALI... 
     İzmit'teki deprem konutlarında çıkan yangında 2 kişi yaralandı. 
     Alınan bilgiye göre, Gündoğdu Mahallesi'ndeki Dünya Bankası Kalıcı Konutları 13. Ada'daki Adil Er'e 60 ait evde, vantilatörün kısa devre yapması sonucu yangın çıktı. 
     Yangın kısa sürede büyürken, felçli Adil Er, kızı Aslı Kaya 28 tarafından güçlükle dışarı çıkarıldı. 
     İtfaiye ekiplerince söndürülen yangında, maddi hasar meydana geldi. 
     Hafif yaralanan Er ve Kaya, 112 Acil Servisi'ne ait ambulansta ayakta tedavi edildi. 
     
     AYDIN'DA SİLAHLA YARALAMA... 
     Aydın'ın Germencik İlçesi'nde bir kişi, silahla yaralandı. 
     Alınan bilgiye göre, Mesudiye Mahallesi Atatürk Caddesi'ndeki içkili lokantada, Ümit Y. ile daha önceden aralarında anlaşmazlık bulunan bacanağı Nurettin T. arasında tartışma çıktı. 
     Tartışmanın kavgaya dönüşmesi üzerine, Nurettin T, Ümit Y'yi silahla yaraladı. 
     Ümit Y, İzmir Devlet Hastanesi'ne kaldırıldı. 
     Olaydan sonra kaçan zanlı, 09 DE 766 plakalı otomobille Kuşadası'nda yakalandı. 
     Olayla ilgili soruşturmanın sürdürüldüğü bildirildi. 
     
     DAMADI TARAFINDAN TABANCAYLA YARALANDI 
     Kocaeli'nin Körfez İlçesi'nde bir kişi, borcunu ödemeyen kayınpederini tabancayla yaraladı. 
     Edinilen bilgiye göre, Kuzey Mahallesi Cahit Zarioğlu Caddesi'nde, Fahri Demir, borcunu ödemeyen kayınpederi Necmi Polat'la tartışmaya başladı. 
     Tartışmanın kavgaya dönüşmesi üzerine, Demir, Polat'ı tabancayla bacağından yaraladı. 
     Polat, Körfez Devlet Hastanesi'nde tedavi altına alındı. 
     Demir, güvenlik güçlerince yakalandı. 
     
     DUVARI DELEREK GİRDİKLERİ İŞYERİNİ SOYDULAR 
     Bursa'nın Gemlik İlçesi'nde, bir cep telefonu abone merkezi, duvarını delerek içeri giren kişi veya kişilerce soyuldu. 
     Alınan bilgiye göre, Hamidiye Mahallesi İstiklal Caddesi'nde, Ahmet Coşkun'a ait bir cep telefonu abone merkezinin duvarını delerek içeri giren kimliği belirsiz kişi veya kişiler, çelik kasayı matkapla delerek açtı. 
     Kasadaki 185 euro ve 10 milyar 100 milyon lira ile işyerine tamir için getirilen 21 cep telefonunu alan hırsızlar, daha sonra kayıplara karıştı. 
     
</TEXT>
</DOC>
