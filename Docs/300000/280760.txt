<DOC>
<DOCNO> 280760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo37.html </URL>
<DATE> 2005/03/15/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Trabzonspor borsada... Trabzonspor sportif'in tanıtımı yapıldı. 
</HEADLINE>
<TEXT>

     Trabzonspor Kulübü Başkanı Atay Aktuğ, bordo-mavililerin halka arzı ile ilgili toplantılar çerçevesinde, İstanbul'da spor medyasının temsilcileriyle biraraya geldi. 
     Türkiye Spor Yazarları Derneği'nin Levent'teki tesislerinde gerçekleştirilen geceye, kulüp başkanı Aktuğ'un yanı sıra Trabzonspor Sportif Yatırım Ticaret A.Ş. Yönetim Kurulu Başkanı Şener Yavuz, Deniz Yatırım Genel Müdürü Cafer Bakırhan ile Trabzonspor Genel Müdürü Burak Gürdal da katıldı. 
     Toplantıda, Deniz Yatırım'ın liderliğinde oluşturulacak konsorsiyum tarafından Nisan ayında halka arz edilecek Trabzonspor Sportif Yatırım Ticaret A.Ş hakkında bilgilendirme yapıldı. Başkan Aktuğ, amaçlarının Avrupa'nın önde gelen kulüplerinin gerçekleştirdiği ''işi profesyonellere bırakma'' örneğini yakalamak ve sahadaki sportif başarıları sürekli hale getirmek olduğunu vurgulayarak, halka arzdan elde edilecek geliri, yine sportif başarı kazanmak için kullanacaklarını söyledi. 
     Başkan Aktuğ, kendilerinden önce halka açılan 3 büyük kulübün umulan ölçüde başarılı olamadıklarını savunarak, amaçlarının, bu konuda Galatasaray, Beşiktaş ve Fenerbahçe'den daha ileriye gitmek olduğunu ifade etti. 
     Deniz Yatırım Genel Müdürü Cafer Bakırhan da hisselerin yüzde 25'inin halka arz edileceğini vurgulayarak, tarih olarak 6, 7, 8 Nisan'ı, fiyat aralığı olarak da 5-6 YTL'yi düşündüklerini söyledi. 
     Bakırhan, Nisan ayının ikinci haftası itibariyle Trabzonspor'un kasasına halka arzdan 25-30 milyon dolar girmesini planladıklarını kaydetti. 
     
</TEXT>
</DOC>
