<DOC>
<DOCNO> 258044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy12.html </URL>
<DATE> 2004/07/25/ </DATE>
<TIME> 23.54 </TIME>
<AUTHOR>  </AUTHOR>
<HEADLINE>
DSP Genel Başkanlığına Zeki Sezer seçildi. 
</HEADLINE>
<TEXT>

     DSP 6. Olağan Büyük Kurultayı'nda Genel Başkanlığa, Zeki Sezer seçildi. 
     Kayıtlı 936 delegenin 851'inin oy kullandığı genel başkanlık seçimlerinde, Sezer 576 oyla genel başkanlığa seçilirken, diğer adaylardan Şükrü Sina Gürel 239, Atila Mutman 20, Aydın Tümen 5 oy alırken, diğer aday Veysel Özel'e oy çıkmadı. Seçimlerde 11 oy geçersiz sayıldı. 
     Resmi sonuçlar açıklanmadan Sezer'in genel başkanlık yarışını kazandığının duyulmasıyla kurultay salonu hareketlendi. Delegeler ve partililer ''İşte örgüt, işte delege'' sloganları atarken, diğer adaylar Gürel ve Mutman, Sezer'in yanına giderek kutladılar. 
     Bülent Ecevit ve Rahşan Ecevit'in oy kullandığı 4 numaralı sandıkta, Genel Başkan Zeki Sezer'e 56, Şükrü Sina Gürel'e 19 ve Atila Mutman'a 3 oy çıktı, 2 oy da geçersiz sayıldı. 
     
     ZEKİ SEZER'İN ÖZGEÇMİŞİ 

     DSP 6. Olağan Büyük Kurultayı'nda Genel Başkanlığa seçilen Zeki Sezer, 57. Hükümet'te Devlet Bakanı olarak görev yaptı. 
     DSP Genel Başkanı Sezer'in özgeçmişi şöyle 
     Zeki Sezer, 1957 yılında Eskişehir'de doğdu. M. Rüştü Uzel Kimya Teknik Lisesi ve Gazi Üniversitesi Mühendislik Fakültesi Kimya Bölümü'nden mezun olan Sezer, askerliğini 4 aylık kısa dönem olarak 1983 yılında Antalya'da yaptı. 
     Zeki Sezer, lise ve üniversite yıllarında çeşitli kulüplerde voleybol oynadı. Başta resim olmak üzere güzel sanatlara özel ilgisi olan Sezer, iş yaşamına, 1975'te kamuda kimya teknisyeni olarak başladı ve kimya mühendisi olarak sürdürdü. Daha sonra aynı konuda özel sektörde görev yapan Sezer, 1988'den itibaren DSP'de görev aldı. 
     Çankaya ilçe yöneticisi, Ankara İl Başkan Vekilliği yapan Sezer, 1991'de Parti Meclisi üyesi oldu. Parti Meclisi üyeliğini aralıksız bugüne kadar sürdüren Sezer, iki dönem Genel Sekreterlik yaptı. Sezer, 2001 yılından itibaren DSP Genel Başkan Yardımcılığı görevini sürdürdü. 
     1999 genel seçimlerinde Ankara Milletvekili seçilen Sezer, 57. Hükümet'te Devlet Bakanı olarak görev yaptı. 
     Zeki Sezer, evli ve biri lise, diğeri üniversite öğrencisi iki çocuk babası. 
     
</TEXT>
</DOC>
