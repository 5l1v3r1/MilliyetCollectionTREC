<DOC>
<DOCNO> 262600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/ekonomi/eko10.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2 bin 401 bankacı işe döndü 
</HEADLINE>
<TEXT>


Bankacılık sisteminde bu yılın ilk altı ayında çalışan sayısı 2 bin 401 kişi artarken, şube sayısı da 6 bin 14'e çıktı 

ANKARA Milliyet 

Türkiye Bankalar Birliği, haziran sonu itibariyle Türk bankacılık sisteminde banka, şube ve personel bilgilerini açıkladı. Buna göre, ocak - haziran döneminde bankacılık sektöründe faaliyet gösteren banka sayısı 1 azalarak 49'a geriledi. Bu, Credit Lyonnais S.A. Türkiye şubesinin kapatılmasından kaynaklandı. 

Kamuda şube azaldı 
Bankacılık sisteminde geçen yıl sonunda 5 bin 966 adet olan şube sayısı 6 bin 14'e yükseldi. Bu dönemde kamu bankalarının şubelerinde 13 azalma olurken, özel bankaların şube sayısında 60 artış gözlendi. 
TMSF'deki bankalarda şube sayısı ise 175 ile aynı kaldı. 
Ocak - haziran döneminde bankacılık sisteminde çalışan sayısı, 2 bin 401 kişi artarak 125 bin 650 kişiye ulaştı. 
Çalışan sayısı, kamu bankalarında 750, Fon bankalarında ise 241 azalırken, özel bankalarda 3 bin 168, yabancı bankalarda ise 199 kişi arttı. 


</TEXT>
</DOC>
