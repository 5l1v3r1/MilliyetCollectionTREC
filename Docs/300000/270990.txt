<DOC>
<DOCNO> 270990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur08.html </URL>
<DATE> 2004/09/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Trafik kazasında sakat kaldı, patronuna tazminat davası açtı... 
</HEADLINE>
<TEXT>

     İzmir'de bir tekstil firmasında müşteri temsilcisi olarak çalışan ve işyeri sahibi ile iş görüşmesine giderken geçirdikleri trafik kazası sonucu felç olan Seher Gündoğan, kazaya neden olduğu iddiasıyla patronundan 252 milyar lira maddi ve manevi tazminat talebinde bulundu. 
     Gündoğan'ın avukatı aracılığıyla 1. İş Mahkemesi'ne sunduğu dilekçede, işyeri sahibi Zeyni Sevim'in kullandığı araçla iş görüşmesine giderken hatalı sollama sonucu trafik kazası geçirdiklerini ve araçta sıkışması sonucu sakat kaldığını belirtti. 
     Kazada Zeyni Sevim'in 6 8 oranında kusurlu bulunduğunu, 2 ay 6 gün hapis cezasına çarptırıldığını belirten Gündoğan, dilekçesinde şunları ifade etti 
     ''Çok iyi derecede Fransızca bildiğimden Fransız müşterilerle ilgilenmekteydim. Kaza meydana geldiğinde işe yeni başlamıştım. Deneme süresi içinde olduğumdan 400 milyon lira aylık alıyordum. Ancak aynı işi yapan ve benden çok az kıdemi bulunan mesai arkadaşlarım 1 milyar 700 milyon lira maaş alıyorlardı.'' İki çocuk annesi olduğunu belirten Gündoğan, tedavi giderleri, sürekli iş görmezlik durumu ve 34 yaşında ''yatalak kalması'' nedeniyle uğradığı psikolojik sarsıntı dikkate alınarak 252 milyar lira maddi-manevi tazminat talep etti. 
     
</TEXT>
</DOC>
