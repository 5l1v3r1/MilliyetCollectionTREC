<DOC>
<DOCNO> 268801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonspo15.html </URL>
<DATE> 2004/09/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Fenerbahçe bugün kanat organizasyonu çalıştı ve tatile çıktı... 
</HEADLINE>
<TEXT>

     Fenerbahçe, Akçaabat Sebatspor ile ligin 5. haftasında yapacağı maçın hazırlıklarını sürdürdü. 
     Samandıra Tesisleri'nde, antrenör Roland Koch yönetiminde gerçekleştirilen ve yaklaşık 2 saat süren antrenmanda futbolcular, kanat organizasyonu üzerinde çalıştı. 
     Tesislerde bulunan Teknik Direktör Christoph Daum'un çıkmadığı antrenmana izinli olan Luciano ve Fabiano ile milli takımlarda yer alan futbolcular katılmadı. 
     Hafta sonunu izinli olarak geçirecek futbolcular, Akçaabat Sebatspor maçı hazırlıklarını 6 Eylül Pazartesi günü yapacakları antrenmanla sürdürecek. 
     
     DERNEKLERDEN SEYAHAT ORGANİZASYONU 
     Fenerbahçe taraftar dernekleri, takımlarının Birinci Süper Lig ve Avrupa Şampiyonlar Ligi'nde deplasmanda yapacağı maçlar için seyahat organizasyonu düzenliyor. 
     Duru Turizm işbirliği ile Birleşik Fenerbahçeliler Vakfı, Sarı-Lacivert Derneği, Fenerbahçe Altyapı Derneği ve Fenerbahçe 2000 Derneği'nin yurtiçi ve yurtdışı maç seyahatlerini organize edeceği bildirildi. 
     Organizasyonların 28 Eylül'de yapılacak Manchester United-Fenerbahçe maçıyla başlayacağı kaydedildi. 
     
</TEXT>
</DOC>
