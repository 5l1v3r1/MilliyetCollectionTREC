<DOC>
<DOCNO> 289948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur53.html </URL>
<DATE> 2004/11/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Bursa Valiliği, fırtına uyarısı... 
</HEADLINE>
<TEXT>

     Bursa Valiliği, vatandaşlara, yarından itibaren iki gün süreyle etkili olması beklenen soğuk hava ve fırtınaya karşı dikkatli olmaları uyarısında bulundu. 
     Bursa Valiliği'nden yapılan yazılı açıklamada, meteorolojik verilere göre, yarın ve 20 Kasım'da Marmara Bölgesi'nin kuzey ve doğusunun karla karışık yağmur ve kar yağışı etkisi altında kalacağı kaydedildi. 
     Marmara'nın güneyinde yarın lodos fırtınasının, cumartesi günü ise bölgenin tamamında karayel fırtınasının etkili olacağının ifade edildiği açıklamada, hava sıcaklıklarının 8-10 derece azalacağı bildirildi. 
     Açıklamada, etkili yağış, lodos ve karayel fırtınası ile buzlanma ve don olayının oluşturacağı olumsuz hava koşullarına karşı vatandaşların tedbirli olmaları gerektiği belirtildi. 
     Sürücülerin araçlarında zincir, takoz ve çekme halatı bulundurmaları gerektiğine işaret edilen açıklamada, lodosa bağlı olası karbonmonoksit zehirlenmelerine karşı dikkatli olmaları, lodos sırasında yanar durumdaki sobaların söndürülmesi istendi. 
     
</TEXT>
</DOC>
