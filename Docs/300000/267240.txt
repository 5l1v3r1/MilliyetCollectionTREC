<DOC>
<DOCNO> 267240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/ekonomi/eko06.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bölgesel asgari ücret sinyali 
</HEADLINE>
<TEXT>



Türkiye Giyim Sanayicileri Derneği TGSD Başkanı Umut Oran, Başbakan Tayyip Erdoğan'ın bölgesel asgari ücret için 'yeşil ışık yaktığını' söyledi. 
Bolu Sanayici ve İşadamları Derneği'nin BOSİAD düzenlediği toplantıda konuşan Oran, "Anadolu'ya iş, aş gezisi" kapsamında gittikleri Muş'ta Başbakan Erdoğan'la bir araya gelme fırsatı bulduklarını anlatarak, şunları söyledi 

Simit ve çay örneği verdiler 
"Bu görüşmemizde Başbakan'a bizim uzun süredir hayata geçirilmesini savunduğumuz 'bölgesel asgari ücret' konusunu anlattık. Sayın Başbakan'a asgari ücretin tespitinde kullanılan ürünlerden simit ve çay fiyatlarının doğu ve batı illeri arasında çok büyük farklılıklar gösterdiğini rakamlarla anlattık. Sayın Başbakan Doğu ve Batı illerinde farklı bölgesel asgari ücret uygulaması yapılmasına yeşil ışık yaktı." 

En pahalı simit Antalya'da 
Türkiye'nin 81 ilinde çay ve simit fiyatlarının da asgari ücretin tespitinde kullanıldığına işaret eden Oran, 81 ilde bulunan ticaret ve sanayi odalarının verilerine göre, Türkiye'de en pahalı simiti 350 bin lira ile Antalya'da yaşayanların yediğini, en pahalı çayı ise 500 bin lira ile İskenderun ve Isparta'da yaşayanların içtiğini ifade etti. 


</TEXT>
</DOC>
