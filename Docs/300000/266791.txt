<DOC>
<DOCNO> 266791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun04.html </URL>
<DATE> 2004/08/27/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
BM Genel Sekreteri Annan, Sistani - Sadr anlaşmasından memnun 
</HEADLINE>
<TEXT>

     Bülent Keneş AA 

BM Genel Sekreteri Kofi Annan, Iraklı Şii liderlerin Necef kentinde haftalardır süren çatışmalara son verilmesine yönelik çabalarından duyduğu memnuniyeti dile getirdi. 
     BM'nin ülkenin siyasi geçiş sürecine yardımcı olmaya hazır olduğunu tekrarlayan Annan, Büyük Ayetullah Ali Sistani'nin müdahalesiyle Necef'te Şii lider Muktada El Sadr'a bağlı milislerle Irak ve ABD askerleri arasındaki çatışmaların durdurulması konusunda anlaşmaya varılmasından memnuniyet duyduğunu ifade etti. 
     Sözcüsü tarafından yayınlanan açıklamasında, Annan, bütün tarafları, dünyadaki tüm Müslümanlar tarafından kutsal sayılan Hazreti Ali Türbesi'nin kutsallığına saygı göstermeye çağırdı. 
     Kufe ve diğer kentlerdeki çatışmalarda, aralarında sivillerin de bulunduğu ölü ve yaralıların sayısının yüksekliğinden duyduğu üzüntüyü de dile getiren Annan, tarafları uluslararası hukuk kurallarına uymaya çağırdı ve acil ihtiyaç içindeki bölgelere insani yardım ulaştırmaya çalışan personelin engellenmemesini istedi. 
     
</TEXT>
</DOC>
