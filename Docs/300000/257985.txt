<DOC>
<DOCNO> 257985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/yozer.html </URL>
<DATE> 2004/07/25/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Hagi'nin zor seçimi 
</HEADLINE>
<TEXT>



Galatasaray Teknik Direktörü Hagi belliki hazırlık maçlarında takımının futbol kimliğini bulmaya çalışıyor. Önce kafasında hücum futbolu vardı. Banik Ostrava maçında denedi, attığı kadar yedi. Dün de takımını Partizan önünde savunma garantili ve kontrollü oynattı, sonuca gitti. 
Şimdi seçim onun... Ya Galatasaray'ın her maçı bol gollü ve bol pozisyonlu olacak, ya da dünkü gibi az pozisyona girecek ama kalesinde de pozisyon vermeyecek. 
Cim-Bom bir önceki maçta sayısız pozisyon verdi. Ancak defans dün Partizan'a akılda kalacak tek pozisyon bile vermedi. Bunun nedeni ile Conceicao'nun ve Ergün'ün biraz daha savunmaya yakın oynaması ile sağ kanatta Cihan'la ve Hasan Şaş'la aldığı önlemler oldu. Şu gösterdi ki yardımlaşma olmazsa futbolda hiç bir şey olmaz. Ne kadar yıldızı barındırsan da yine olmaz. Galatasaray belki dinamit gibi bir takım değil. Belki de hiç olmayacak. Ancak futbolun basit kurallarını uygularsan, basit oynarsan dinamit olmaya da gerek yok. Maçı alırsın, gidersin. Hele bir de yakaladığın pozisyonları atma becerisini gösterirsen can üstüne can yakarsın. 
Galatasaray gösterdi ki, her hazırlık maçında eksiğini, gediğini görüyor. Bir sonrakinde onu gideriyor. Şimdi sıra orta alanda daha iyi top yapıp, hücumu beslemek. Ve dün bir de Hasan Şaş'ı unutmamak lazım. Oynarsa neler yapabileceğini ve takım üzerinde nasıl etkili olabileceğini gösterdi. 


</TEXT>
</DOC>
