<DOC>
<DOCNO> 297979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur06.html </URL>
<DATE> 2004/12/15/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Afet Merkezi "Sinema salonunun yangın çıkışları faaldi" 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , Dolmabahçe G-MALL Kültür ve Alışveriş Merkezi'nde yer alan sinemadaki yangının fuayede çıktığı ve yoğun dumana neden olduğunun anlaşıldığını belirterek, 60 personel ve 25 aracın ihbarın gelmesinden 2 dakika sonra olaya müdahale ettiğini bildirdi. 
     AKOM'dan yapılan yazılı açıklamada, şöyle denildi 
     ''Dolmabahçe Küçükçiftlik Parkı'nda bir filmin galası sırasında, sinema salonunda, saat 21.20 sıralarında yangın ihbarı İtfaiye Komuta Merkezi'ne geldi. İhbarın alınmasıyla birlikte Beyoğlu grubu olay yerine sevk edildi. 
     Olay yerinin sinema salonu olması ve çok sayıda vatandaşın da bulunması nedeniyle Beşiktaş, Şişli, Fatih itfaiyesinden ekipler olay yerine sevk edildi. 60 personel, 25 araç ihbarın gelmesinden 2 dakika sonra olaya müdahale etti. 
     İtfaiye birlikleri, olay yerine gittiklerinde yoğun duman ve alevle karşılaştı. Kurtarma ekipleri, ilk etapta içeride çıkış kapısına ulaşamayan 25 vatandaşı kurtardı. 
     112 Acil Yardım ve Cankurtarma Müdürlüğü ekipleri, dumandan etkilenen 57 vatandaşı çeşitli hastanelere sevk etti. Vatandaşların çoğunun panik ve dumandan etkilendiği ve ayakta tedavi edildiği öğrenildi. 
     Yangının fuayede çıktığı ve yoğun dumana neden olduğu anlaşıldı. Yangının çıkış nedeni, savcılık ve İtfaiye Daire Başkanlığı tarafından kurulan inceleme ekiplerinin raporuyla kesinlik kazanacak. 
     Sinema salonunun yangın çıkışlarının faal olduğu, otomatik söndürme yağmurlama sisteminin, algılama dedektörlerinin bulunduğu ve yangın yönlendirme levhalarının olduğu tespit edildi.'' 
     
</TEXT>
</DOC>
