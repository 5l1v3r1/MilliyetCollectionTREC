<DOC>
<DOCNO> 267139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/soneko07.html </URL>
<DATE> 2004/08/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 2.95 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 2.95 oranında değer kazandı. 
     Kredi derecelendirme kuruluşlarından gelen mesajlar değişik yorumlara neden olurken, petrol fiyatlarındaki yükselişin sınırlanması borsaya olumlu yönde yansıdı. Hafta içinde döviz piyasasında yaşanan hızlı yükseliş, borsada alımları sınırladı. Döviz piyasasındaki talebin kesilmesi endeksin alıma dönmesinde etkili olurken, cari açık endişeleri ve petrol fiyatlarına ilişkin riskin tamamen ortadan kalkmaması, yatay seyir getirdi. 
     Hafta boyunca en düşük 19,150, en yüksek 19,861 puanı gören borsanın önümüzdeki hafta yurtdışı piyasalardaki gelişmeleri yakından izlemeye devam etmesinin beklendiğini ifade eden uzmanlar, 3 Eylül'de açıklanacak enflasyon rakamları, cari açıkla ilgili gelişmeler, petrol fiyatları ve ABD Merkez Bankası FED'in faiz artırımına yönelik sinyallerin de yakından takip edileceğini kaydediyor. 
     Uzmanlar, para girişinin sınırlı kalmasının güçlü bir yükselişi engellediğine dikkat çekerek, yükseliş hareketinin devam ettiğini, endeksin 19,750 direncini yukarı kırmayı denemesinin olumlu olduğunu belirtiyor. 
     Endeksin güçlü direncinin 20,000 seviyesinde bulunduğuna işaret eden uzmanlar, seans içi teknik göstergelerin realizasyonların devam edebileceğine işaret ettiğini, ancak satışların karşılanacağının tahmin edildiğini, 19,650 puan seviyesinin ara destek konumunda bulunduğunu vurguluyor. 
     
     ÖZETLE PİYASALAR 
     Borsadaki sınırlı yükselişin yanında İMKB Tahvil ve Bono Piyasası ortalamalarında yarım puanın altında kalan iniş-çıkışlar oldu. Altın fiyatları ve dövizde yükseliş yaşandı. Mevduat faizlerinin ortalamalarında küçük çapta düşüşler oldu. 
     Hisse senetleri haftalık bazda ortalama yüzde 2.95 oranında değer kazandı. 24 ayar külçe altının gram satış fiyatı yüzde 1.80, Cumhuriyet altınının satış fiyatı da yüzde 1.90 artış kaydetti. Türk Lirası karşısında dolardaki artış yüzde 1.89, eurodaki artış da yüzde 0.05 oldu. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.48 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.35, haftalık reponun net getirisi yüzde 0.32 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 0.40'lık artışla başladı. Salı günü de ortalama yüzde 1.55 yükselen endeks, Çarşamba günü ortalama yüzde 0.54 geriledi. Perşembe günü ortalama yüzde 0.07'lik, Cuma günü de ortalama yüzde 1.45'lik artışla tamamlandı. 
     Endeks, hafta boyunca 568.91 puanlık artışla 19,286.34 puandan 19,855.25 puana çıktı. Hisse senetlerindeki haftalık ortalama artış yüzde 2.95 oldu. 
     İMKB Ulusal-Mali Endeksi 702.48 puan artışla 26,684.95 puandan 27,387.43 puana, İMKB Ulusal-Sanayi Endeksi 626.86 puan artışla 17,291.35 puandan 17,918.21 puana ve İMKB Ulusal-Hizmetler Endeksi de 124.78 puan artışla 9,963.09 puandan 10,087.87 puana yükseldi. 
     Böylece, mali grup hisseleri ortalama yüzde 2.63 oranında, sanayi grubu hisseleri ortalama yüzde 3.63 oranında ve hizmetler grubu hisseleri ortalama yüzde 1.25 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 302 hisse senedinden 209'u değer kazanırken, 61 hisse senedi değer yitirdi, 32 hisse senedinin değeri değişmedi. 
     Geçen hafta en yüksek oranlı artış yüzde 21.74 ile Tümteks hisselerinde gerçekleşti. Yüzde 19.23'lük artışla Bisaş Tekstil hisseleri ikinci ve yüzde 16.49'luk artışla Türk Ekonomi Bankası hisseleri üçüncü oldu. 
     En yüksek oranlı düşüş ise yüzde 6.98 ile İş Bankası KURUCU hisselerinde oldu. Yüzde 5.92'lik düşüşle Yünsa hisseleri ikinci ve yüzde 5.83'lük düşüşle de İş Finansal Kiralama hisseleri üçüncü sırada yer aldı. 
     İMKB Ulusal Pazar'da geçen hafta toplam 950 milyar 775.5 milyon adet hisse senedi işlem gördü ve karşılığında 2 katrilyon 523.9 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 1.89, euro da yüzde 0.05 oranında artış kaydetti. 
     Önceki hafta sonuna göre ABD Doları'nın Türk Lirası satış fiyatı 28 bin lira artarak 1 milyon 508 bin liraya, Euronun satış fiyatı da sadece bin lira artarak 1 milyon 821 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.41 artarak 2 milyon 716 bin liraya, İsviçre Frangı'nın satış fiyatı da yüzde 0.25 artarak 1 milyon 183 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 510 bin liradan, Euro 1 milyon 815 bin liradan, İngiliz Sterlini 2 milyon 710 bin liradan ve İsviçre Frangı da 1 milyon 180 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış yüzde 1.80, Cumhuriyet altınının satış fiyatı da yüzde 1.90 oranında artış gösterdi. 
     Külçe altının gram satış fiyatı 19 milyon 800 bin liraya, Cumhuriyet altınının satış fiyatı da 134 milyon liraya yükseldi. 
     Bir önceki hafta Türk Lirası bazında işlem yapılmayan İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 4.59 artış göstererek, 19 milyon 475 bin liraya ulaştı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.48 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 3,601 puan artarak 510,632 puandan 513,061 puana çıktı. 
     Geçen haftanın en çok değer kazanan katılma belgeleri, yüzde 3.30'luk artışla İş A Tipi Teknoloji Endeks Fon, yüzde 2.81'lik artışla Garanti A Tipi Yabancı Fon ve yüzde 2.49'luk artışla İsviçre Sigorta A Tipi Değişken Fon olarak sıralandılar. 
     Haftanın değer yitiren katılma belgeleri ise yüzde 0.06'lık düşüşle BankEuropa Bank B Tipi Tahvil Bono Fon ve yüzde 0.05'lik düşüşle Eczacıbaşı Menkul Değerler B Tipi Değişken Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.33 ile yüzde 0.51 arasında gerçekleşti. 
     Mevduat faizlerinin ortalamalarında yarım puanın altında kalan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.35 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.2 dolayında bulunan haftalık reponun net getirisi de yüzde 0.32 oldu. 
     
</TEXT>
</DOC>
