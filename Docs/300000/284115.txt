<DOC>
<DOCNO> 284115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo20.html </URL>
<DATE> 2004/10/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Derbide ilk kez forma giyecekler... 
</HEADLINE>
<TEXT>

     Beşiktaş ile Fenerbahçe arasında 30 Ekim Cumartesi günü yapılacak derbi maçta her iki takımda da birçok oyuncu yeni takımlarının formasıyla ilk kez birbirlerine karşı mücadele edecek. 
     Beşiktaş'ta yeni transferler Ali Güneş, Berkant Göktan, Çağdaş Atan, Fatih Sonkaya, İbrahim Akın, İbrahim Toraman, John Carew, Murat Şahin, Mustafa Doğan, Okan Buruk, Veysel Cihan, Tayfun Korkut, Juan Francisco Garcia ''Juanfran''ın yanı sıra, geçtiğimiz yıllarda Fenerbahçe'ye karşı forma giymemiş Ramazan Kurşunlu ve Serdar Özkan, teknik heyetin görev vermesi durumunda ilk kez Beşiktaş formasıyla Fenerbahçe'ye karşı oynayacak. 
     Fenerbahçe'de ise, yeni transferler Alex de Souza, Deniz Barış, Fabiano Lima Rodriques, Murat Hacıoğlu, Önder Turacı ve Serkan Balcı'nın yanı sıra, daha önceki yıllarda Beşiktaş'a karşı Fenerbahçe formasıyla oynamamış olan Servet Çetin ve Mahmut Hanefi Erdoğdu, teknik heyetin görev vermesi durumunda ilk kez ezeli rekabette sahaya çıkacak. 
     
     TAKIMLAR YENİLENDİ 
     Ezeli rakipler derbi maça geçen sezonki kadrolarından büyük değişiklikler yaparak çıkacak. 
     Beşiktaş'ın geçen sezonun 31. haftasında BJK İnönü Stadı'nda yapılan Fenerbahçe derbisinde forma giyen oyuncularından Carlos Antonio Zago, Yasin Sülün, Adrian İlie, Okan Koç, Frederico Giunti, ve Serdar Topraktepe, cumartesi günkü derbi öncesi kadroda yer almıyor. 
     Fenerbahçe'de ise, derbi öncesi takımla yollarını ayıran Fatih Akyel'in yanı sıra, son maçta oynayan oyunculardan Stjepan Tomas, Ali Güneş ve Sergiy Rebrov, cumartesi günkü derbi öncesi kadroda bulunmuyor. 
     
     BEŞİKTAŞ'TA 8 ESKİ FENERBAHÇELİ 
     Beşiktaş'ın mevcut kadrosunda, önceki yıllarda Fenerbahçe forması giymiş tam 8 futbolcu yer alıyor. 
     Siyah-beyazlıların 2004-2005 sezonu kadrosunda yer alan kaptan Tayfur Havutçu, Sergen Yalçın, Ahmet Yıldırım, Emre Aşık, Ali Güneş, Tayfun Korkut, Murat Şahin ve Mustafa Doğan, önceki yıllarda Fenerbahçe'de top koşturmuştu. 
     Bu futbolculardan Ali Güneş, Tayfun Korkut, Murat Şahin ve Mustafa Doğan, görev verilmesi durumunda ilk kez eski takımlarına karşı Beşiktaş formasıyla mücadele edecek. 
     
</TEXT>
</DOC>
