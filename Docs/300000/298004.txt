<DOC>
<DOCNO> 298004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur32.html </URL>
<DATE> 2004/12/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Domuz avlamak için 500 dolar ödüyorlar .. 
</HEADLINE>
<TEXT>

     Bolu Doğa Koruma ve Milli Parklar Şube Müdürü Sezgin Akay, Bolu'da domuz ve karaca avı yapmak için 5 ülkeden 26 avcı geldiğini belirterek, ''Avcılardan, 12 bin 240 dolar gelir elde edildi'' dedi. 
     Sezgin Akay, AA muhabirine yaptığı açıklamada, Bolu'da domuz ve karaca avlama sezonunun başlamasıyla birlikte yurtdışından gelen avcıların sayısında büyük artış olduğunu söyledi. 
     ABD, Avustralya, Almanya, Danimarka ve Polonya'dan 26 avcının geldiğini belirten Akay, şöyle dedi 
     ''Yurtdışından domuz avlamak için gelen avcılardan, 12 bin 240 dolar gelir elde edildi. Avcılar, bugüne kadar 24 domuz ve 1 karacayı avlayarak öldürdü. Avcılar katıldıkları her av için katılım ücreti olarak avlansın veya avlanmasınlar 100 dolar ödeme yapıyorlar.'' Kaçak avlanma ile sürekli mücadele ettiklerini belirten Akay, şunları söyledi 
     ''Kaçak avlanma yapan avcılar için ideal olan kar kalınlığı oluşmadı. Yükseklerde kar kalınlığının 80-100 santimetreye ulaşmasıyla birlikte kaçak avlanma yapılıyor. Kar yağışının başlamasıyla birlikte kaçak avlanmaların olabileceğini düşünerek çalışmalarımızı bu yönde yapıyoruz. Kaçak avlanmanın önüne geçebilmek için, köylülerin de duyarlı olması gerek. Köylülerin haberi olmadan kaçak avlanma yapılamaz. Köylülerimiz kaçak avlanma konusunda daha duyarlı olur ve kaçak avcıları bize bildirirlerse, kaçak avlanmanın önüne geçebiliriz.'' Yabancı avcılardan alınan ücretin büyük bir bölümünün köy tüzel kişiliğine aktarıldığını bildiren Akay, ''Dişi ve yavru kızıl geyik, karaca ve yaban domuzu avlayan avcılar, ceza ödüyorlar. Karaca avında en az üç çatallı karacaların avlanmasına izin veriliyor'' dedi. 
     
</TEXT>
</DOC>
