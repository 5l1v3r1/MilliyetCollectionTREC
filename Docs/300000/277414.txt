<DOC>
<DOCNO> 277414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun41.html </URL>
<DATE> 2004/10/05/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
İngilz yüksek komiseri Parkeri, Dipkarbaz'ı ziyaret etti 
</HEADLINE>
<TEXT>

     İngiltere'nin Rum kesimindeki Yüksek Komiseri büyükelçisi Lyn Parker, İngiliz hükümetinin Kıbrıs Türklerine yönelik izolasyonların kaldırılmasını desteklediğini bildirdi. 
     Parker, serbest ticaretin KKTC'den Avrupa'ya açılması gerektiğini ifade ederek, ''İngiliz hükümetinin bunun için Brüksel'de kavga verdiğini'' söyledi. 
     İngiliz Yüksek Komiseri Parker, KKTC'nin Dipkarpaz bölgesine giderek köy muhtarı Emin Güngör ile görüştü. Görüşmeye, davet edilmesine karşın, köydeki Rumların temsilcisi katılmadı. Parker, görüşmenin ardından Dipkarpaz Rum Ortaokulu'nu da ziyaret etti. 
     Parker, görüşmede yaptığı açıklamada, Dipkarpaz'a birçok kez ailesiyle birlikte geldiğini, ilk kez resmi bir temas için burada bulunduğunu belirterek, amacının Dipkarpazlıların sorunlarını dinlemek olduğunu söyledi. 
     İngiliz hükümetinin izolasyonların kaldırılmasını desteklediğini ifade eden Parker, KKTC'den Avrupa'ya serbest ticaretin başlamasını da arzu ettiklerini söyledi. İzolasyonlar ve serbest ticaret konusunda Rum tarafından kaynaklanan problemler yaşandığına işaret eden Parker, Rum tarafının serbest ticareti engellemeye çalıştığına dikkati çekti. Parker, ''Belli ki ticaret konusu uzun zaman alacak, önümüzdeki yıla kadar sarkabilir'' dedi. 
     AB'nin KKTC'ye öngördüğü finansal yardımlardan da bahseden Parker, finansal yardımların altyapı, hayvansal ve sağlık yatırımlarına yönlendirilmesini tercih ettiklerini, bunun sebebinin de ihracat başlayıncaya kadar AB mevzuatındaki gerekli altyapıyı hazırlamak olduğunu söyledi. 
     Kıbrıslı Türklere daha çok iş düştüğünü ve kendilerini AB'ye daha fazla anlatmaları gerektiğini belirten Parker, AB'nin finansal yardımları KKTC'ye geldiğinde AB Komisyonu'nun iç organlarının da Kıbrıslı Türklerin problemlerini ve ihtiyaçlarını daha iyi görmüş olacağını kaydetti. 
     Türklerin referandumda çözüm isteğini ortaya koymasının ardından AB'nin yaptığı açılımların hayata geçirilmesindeki sürecin yavaş gittiğini anladığını dile getiren Parker, ''AB'de işler hep böyle yavaş gidiyor. Yavaş gitse de sorunları çözerler ve koydukları hedefe varırlar'' dedi. 
     Kıbrıs sorununun AB'nin içine de taşındığını, AB-İKÖ toplantısının küçük bir nedenden ötürü ertelenmesinin de bunun bir göstergesi olduğunu belirten Parker, ''AB'de herkes Kıbrıs sorununun çözülmesini istiyor. Kıbrıs'ın bölünmüşlüğü AB içinde de problem yaratıyor'' diye konuştu. 
     
     MUHTARIN KONUŞMASI 

     Muhtar Emin Güngör de, Kıbrıs konusunda çözüme varılamadığı için problemler yaşadıklarını belirterek, referandum öncesi KKTC'ye AB ve BM tarafından izolasyonların kaldırılması yönünde verilen sözlerin yerine getirilmediğine dikkat çekti. 
     Güngör, BM, AB ve ABD'nin referandum sonrası Kıbrıs Türk halkına sevindirici vaatlerde bulunduklarını belirterek, ''Kıbrıs Türk halkına verilen sözlerin yerine getrilmediği gibi bir kenara itildiğini, izolasyonların kaldırılmamasının Kıbrıs Türk halkını umutsuzluğa düşürdüğünü'' kaydetti. 
     ''Çözüm olmadan Kıbrıs Rum kesiminin tüm Kıbrıs adına AB'ye üye olmasının adadaki çözümü zorlaştırdığını'' ifade eden Emin Güngör, ''Çözüme katkı koymanın tek yolu KKTC üzerindeki izolasyonların kaldırılması ve yabancı yatırımın ülkeye gelmesi'' dedi. Güngör, KKTC'ye direkt uçuşların başlamasının çözüme katkı sağlayacağını dile getirdi. 
     
</TEXT>
</DOC>
