<DOC>
<DOCNO> 295148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko05.html </URL>
<DATE> 2004/12/06/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Çırağan Sarayı, Robinson Tatil Köyü satılıyor... 
</HEADLINE>
<TEXT>

     Hazine'den irtifak hakkı yoluyla alınan araziler üzerinde kurulan otel, tatil köyü, üniversite ve özel hastaneler, bu taşınmazları devletten kiralayan kişi ya da kuruluşlara satılıyor. 
     Maliye Bakanlığı'nın yayımladığı ve Hazine'ye ait taşınmaz malların değerlendirilmesine ilişkin Milli Emlak Genel Tebliği, irtifak hakkı ile devletten 49 yıllığına kadar sürelerle kiralanan ve üzerlerinde çeşitli tesisler inşa edilen taşınmazların satışına da imkan tanıdı. 
     Düzenleme çerçevesinde Hazine taşınmazları üzerine eğitim, sağlık ve turizm tesisi inşa edenler, istemeleri halinde rayiç bedel üzerinden bu taşınmazlara tümüyle sahip olabilecek. Ancak, satış için irtifak hakkı tesis ettirilen alan üzerindeki yatırımların tamamlanmış olması şartı aranacak. 
     Orman Yasasına tabi alanlar üzerinde inşa edilmiş tesisler ise satış kapsamı dışında tutulacak. 
     
     KİRACILAR MÜLK SAHİBİ OLACAK 

     Antalya-Belek, Antalya-Beldibi ve Muğla-Fethiye başta olmak üzere Güney sahillerindeki turistik tesisleri çok yakından ilgilendiren bu düzenleme uyarınca Hazine'den irtifak hakkı yoluyla kiraladığı alanlar üzerine otel, motel ve tatil köyü inşa edenler, Maliye Bakanlığı'na başvurarak, bu yerleri satın almak istediklerini bildirecek. 
     Başvuruda bulunan irtifak hakkı sahibinin yatırımını tamamlayıp tamamlamadığı incelenecek ve aranan koşullar yerine getirilmiş ise rayiç bedel üzerinden söz konusu tesis alanı, buraları devletten kiralayanlara satılacak. 
     Değer tespitinde, örneğin 10 yıl 4 ay 9 gün önce üzerinde 49 yıl süreyle irtifak hakkı tesis edilmiş bir taşınmazın üzerindeki yapı ve tesislerin Hazine'ye geçmesi gereken kısmının satışa esas tahmininde, başlangıçtan itibaren geçen süre ve hakkın kullanım süresi dikkate alınacak. Hesaplama sonucunda bulunan bedele, zemin bedeli ilave edilerek taşınmazın satış bedeli hesaplanacak. Toplam bedelden yıpranma payı da düşülecek. 
     Bu kişiler, Hazine arazilerinin satışında geçerli olan taksitlendirmeden de yararlanabilecek. Satış bedelinin taksitle ödenmesi halinde, bedelin en az dörtte biri peşin, kalanı da en fazla 2 yılda, eşit taksitlerle ve hesaplanacak kanuni faizi ile birlikte tahsil edilecek. 
     Söz konusu uygulama ile aralarında Çırağan Sarayı, Robinson Tatil Köyü, Club Salima, Club Zigana, Clup Aquamarin, Palm Beach Otel, Sümela Garden ve Kemer Holiday'ın da bulunduğu çok sayıda turistik tesisin mülkiyeti, buralarda irtifak hakkı tesis eden kişi ya da şirketlerin eline geçecek. 
     Atatürk'ün kullandığı Savanora gemisi de satılacak varlıklar arasında yer aldı. 
     
     EĞİTİM VE SAĞLIK TESİSLERİNDE DURUM 

     İrtifak hakkı yoluyla kurulan eğitim ve sağlık tesisleri ise emlak vergisine tabi değerin yarısı üzerinden satılacak. 
     Bu düzenleme ile aralarında Başkent, Bilkent, Okan, Maltepe ve Çankaya Üniversitelerinin de bulunduğu çeşitli vakıf üniversiteleri, artık kiracı değil tümüyle mülk sahibi haline gelecek. 
     Aynı şekilde Hazine arazileri üzerine kurulan özel hastaneler de, buraları kurup işleten kişi ya da kuruluşların mülkü olacak. 
     İrtifak hakkı tesisinde Maliye, Hazine'ye ait arazileri, buralarda turizm, eğitim ve sağlık tesisi kurmak isteyenlere kiralıyor. Kiralama süresi 49 yıla kadar çıkıyor. İrtifak hakkı süresi dolduğunda, kiralanan arazi, üzerindeki tesislerle birlikte devlete kalıyor. Yeni düzenleme ile devlet, irtifak hakkı yoluyla otel, motel, tatil köyü, eğitim kurumu ya da özel hastane inşa eden kişilere, buraların gerçek sahibi olma hakkını veriyor. 
     
     DİĞER DÜZENLEMELER 

     Bu arada, Milli Emlak Genel Tebliği, Hazine ile hissedar olan şahıslara da satış imkanı getiriyor. Türkiye Odalar Birliği, Türkiye Ziraat Odaları Birliği ve Türkiye Serbest Muhasebeci, Mali Müşavirler ve Yeminli Mali Müşavirler Odaları Birliği TÜRMOB gibi kuruluşlara da hizmet binası ve eğitim tesisi için doğrudan satış olanağı tanınıyor. 
     Aynı şekilde Aydın, İzmir ve Manisa gibi illerde yoğun olarak yaşanan tapu fazlalıkları sorununa da çözüm bulunuyor. Tapuya tescilli olup da ''...metrekareden fazlası Hazine'ye aittir'' şerhi bulunan bu taşınmazlardaki Hazine'ye ait görünen bölümlerin tapu malikine ya da mirasçısına yine rayiç bedel üzerinden doğrudan satışı sağlanıyor. 
     Tebliğ, üzerinde en az 10 milyon dolarlık yatırım yaparak, en az 50 kişiye istihdam sağlayacak yatırımcıya da boş ya da tesisli Hazine arazilerinin, harca esas değer üzerinden satışına da imkan veriyor. 
     
     SATILACAK TURİSTİK TESİSLER 

     Hazine'den irtifak hakkı yoluyla kiralanan ve halen faaliyette bulunan bazı taşınmazlar ile tesisler şöyle 
     -Bursa-Nilüfer Belediye Başkanlığı . 
     -Erzurum Dedeman Holding A.Ş . 
     -İzmir-Selçuk Özel Büyük Kolej . 
     -İstanbul-Bakırköy Ataköy Marina Yat. İşl. A.Ş . 
     -İstanbul-Beşiktaş Çırağan Sarayı . 
     -Aydın-Kuşadası Otel İmbat, Sunset Turistik Tesisleri, Kuşadası Kongre Merkezi A.Ş, Yaman Otel . 
     -Antalya-Merkez Vayoger Med. Tur. A.Ş, Kamer Ant. Kaleci Tur. İşl. Kervansaray . 
     -Antalya-Alanya Banana Tur. A.Ş, Cömertoğlu Otel . 
     -Antalya-Belek Özaltın, Turka Otelcilik, Eta Tur turizm işletmeleri, Royal Belek . 
     -Antalya-Side Cennet Tur . 
     -Antalya-Manavgat Büyükhanlı, Turkuaz Otel, Kervan Tur, Manavgat Belediye Başkanlığı, FSP Tur, Robinson Turizm İşletmesi, Süral Otel, Taksim Otelcilik, Altınkum Tatil Köyü, Belinda . 
     -Antalya-Kemer Kiriş Otelcilik, Ceylan Tur, Akdeniz Martı, Arykanda, Okan Tur, Inter Cont. Res, Park Otel, Marco Polo Tatil Köyü, Tukan Cty, Club Akman, Ruto Elyze Beach Otel, Rabinson, Clup Belköy, Clup Med, Rönesans Otel, Şampiyon Tatil Köyü, Clup Salima, Clup Zigana, Clup Aquamarin, Otel Belant, Anais Otel, Palm Beach Otel, Elit Otel, Sümela Garden, Rama Otel, Peker Otel, Sultan Saray, Kemer Holiday, Clup Boran, Royal Resort, Ma Biche H Saide, Kimenos Tatil Köyü, Riksos, Kaplan Paradise, Phesalis Prinsis, Corinhtina Otel, Ayışığı Tesisleri, Yörük Parkı, Jıy Kiriş World, Le Jardin Resort . 
     -Muğla-Marmaris Altınyunus, Yazıcı, . 
     -Muğla-Fethiye İltur, Anadolu Turizm, Alsim, Silkar ve Ecetaş İşletmeleri . 
     -Muğla-Bodrum Ak-Tur, Halikarnas Tur. Yat. A.Ş, Marmara Özel Eğitim İşletmesi, Alacatur, Kervansaray Turizm San., Aker Turizm . 
     
</TEXT>
</DOC>
