<DOC>
<DOCNO> 279748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy03.html </URL>
<DATE> 2004/10/13/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Gül, Fransızlara seslendi Verilen sözlerin tutulmasını istiyoruz... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'nin, Kopenhag zirvesinde komisyon raporunun olumlu çıkması halinde Türkiye ile tam üyelik müzakerelerine hemen başlama kararı aldığını hatırlatarak, ''Türkiye'ye verilen sözlerin artık tutulmasını istiyoruz'' dedi. 
     Gül, France-3 televizyon kanalının ''Europe Express'' isimli canlı yayınlanan tartışma programına, Ankara'dan katıldı. 
     Fransa'da Türkiye ile ilgili süren tartışmaları hayretle izlediğini belirten Gül, AB zirvelerinde Türkiye'nin adaylığının defalarca teyit edildiğini söyledi ve ''Türkiye'nin AB üyeliğinin tartışılmasından sıkıntı duymuyoruz, ancak bu tartışma adil ve gerçekçi olmalı'' diye konuştu. 
     Türkiye'nin üyeliğiyle Avrupa'nın daha güçlü ve istikrarlı olacağını kaydeden Gül, bölge barışı ve istikrarı için Ankara'nın üyeliğinin önemine değindi. 
     Gül konuşmasında, Türkiye'de halkın büyük bir kısmının Müslüman olduğunu, Avrupa değerlerini paylaştığını, Türkiye'nin demokrasiden yana tercihini yapmış bir ülke olduğunu söyledi. 
     Türkiye'de son iki yıl içinde gerçekleştirilen reformlara dikkat çeken Gül, yapılan yasaların Avrupa normlarına uygun gerçekleştiğini vurguladı. Gül, yasalar çıkmadan önce Avrupa Konseyi ve Avrupa İnsan Hakları Mahkemesi'nden görüş alındığını hatırlattı. 
     Gül, bir soru üzerine de Türkiye'de kadın-erkek eşitliğinin güçlü bir biçimde var olduğunu belirtti ve kadınların oy hakkını 1934 yılında aldığını söyledi. 
     
</TEXT>
</DOC>
