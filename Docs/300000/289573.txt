<DOC>
<DOCNO> 289573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo13.html </URL>
<DATE> 2004/11/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Milli Güreşçi Eroğlu'ndan güreşe devam kararı... 
</HEADLINE>
<TEXT>

     Atina 2004 Olimpiyatları'nda altın madalya alamadığı için güreşi bırakma kararı alan milli güreşçi Şeref Eroğlu, bu kararından vazgeçti. 
     Eroğlu, AA muhabirine yaptığı açıklamada, Atina 2004 Olimpiyatları sonrasında güreşi bırakma kararı aldığını, ama halkın bırakmasını istemediği için bu kararından vazgeçmek zorunda kaldığını söyledi. 
     Atina Olimpiyatları'ndan sonra gençlerin önünü açmak için aktif spor hayatını noktalama kararı aldığını hatırlatan Eroğlu, şöyle konuştu 
     ''Bu kararı aldım, ama son iki aydan beri toplumun her kesiminden, güreşe devam etmem konusunda büyük baskı gördüm. Milletimizin arzusuna uymak zorunda kaldım. İsterdim ki işi tadında bırakayım ve genç kardeşlerimize yer açılsın. Ancak, sevenlerim, 'olimpiyat şampiyonu olmadan güreşi bırakma' diyerek bana çok büyük baskı yaptılar. 
     Olimpiyatlardan sonra bırakma konusunu uzun süre düşündüm. Herkesin fikrini aldım. Sonuç devam çıktı. Bu arada, çalışmalarımı da hiç aksatmadan sürdürdüm. İnşallah bu kararım bana, sevenlerime ve Türk güreşine hayırlı ve uğurlu olur.'' 
     
     GREKO-ROMEN KALDIRILMAZ 
     Olimpiyatlarda Greko-Romen stilin kaldırılacağına dair çeşitli spekülasyonlar yapıldığını hatırlatan Eroğlu, şöyle devam etti 
     ''Güreşte, Greko-Romen stil çok önemli bir yere sahip. Atina Olimpiyatları'nda Greko-Romen ilgi görmedi, bu nedenle bundan sonra yapılacak olan olimpiyatlarda kaldırılacak şeklinde yapılan spekülasyonlar kesinlikle gerçeği yansıtmıyor. Aksine, Atina 2004 Olimpiyatları'nda en çok bilet satışı yapılan branşlar arasında Greko-Romen geliyor. Bu kadar ilgi gören bir spor dalı kaldırılabilir mi 
     Bu arada, Türk sporunun, sorunlarını çözüp daha büyük başarılara imza atması gerekir. Yapılacak çok iş var. Bu anlamda, yeni seçilecek Güreş Federasyonu yönetimine büyük görevler düşüyor. Ata sporumuzun sıkıntıları belli. İlgi, biraz kaynak, biraz denetim, biraz da tesis ve yetişen sporcunun kulüp sorunu çözüldüğü takdirde güreş sporunun önü açılır.'' 
     
</TEXT>
</DOC>
