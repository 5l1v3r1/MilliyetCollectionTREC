<DOC>
<DOCNO> 251409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun36.html </URL>
<DATE> 2004/06/28/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
TBMM AB uyum komisyonu üyeleri Hollanda'da... 
</HEADLINE>
<TEXT>

     TBMM Avrupa Birliği Uyum Komisyonu üyelerinden oluşan bir heyet resmi görüşmelerde bulunmak üzere Hollanda'ya geldi. 
     Komisyon Başkanı Yaşar Yakış başkanlığında 4 kişiden oluşan heyette, Yakış'ın yanı sıra, AK Parti Batman Milletvekili Afif Demirkıran ve CHP Genel Başkan Yardımcısı Onur Öymen ve CHP İstanbul Milletvekili Şükrü Elekdağ bulunuyor. 
     Komisyon üyeleri Amsterdam Schiphol Havaalanı'na gelişlerinde Türkiye'nin Lahey Büyükelçisi Tacan İldem tarafından karşılandı. 
     Komisyon üyeleri, yarın Lahey'de, önce Hollanda Dışişleri Bakanlığı Avrupa İşlerinden sorumlu Müsteşar Yardımcısı Marnix Krop ile görüşecekler. Üyeler daha sonra, parlamentonun Senato ve Temsilciler Meclisi'nin Avrupa Birliği ile ilişkiler komisyonu üyeleriyle biraraya gelecekler. 
     Görüşmelerde, Türkiye'nin Avrupa Birliği'ne tam üyelik sürecinde yaptığı çalışmalar ağırlıklı olarak ele alınacak. 
     Komisyon üyeleri, 30 Haziran Çarşamba günü Hollanda'dan ayrılacak. 
     
</TEXT>
</DOC>
