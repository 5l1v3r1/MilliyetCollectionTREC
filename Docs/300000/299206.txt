<DOC>
<DOCNO> 299206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo20.html </URL>
<DATE> 2004/12/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Diyarbakırspor, ligin ilk yarısında hedefine ulaşamadı... 
</HEADLINE>
<TEXT>

     Diyarbakırspor, ligin ilk yarısında hedeflediği puana ulaşamadı. 
     Diyarbakırspor Kulübü Başkanı Ahmet Göksu, geçen yılın kadrosundan çok sayıda oyuncuyu yitirdikten sonra bütçe olanakları içinde yeni bir takım oluşturduklarını belirterek, takımının lige iyi başladığını söyledi. 
     Diyarbakırspor'un, sahasında Galatasaray'ı 2-0 yendikten sonra yaptığı maçlarda sıkıntı yaşamaya başladığını ifade eden Göksu, şöyle konuştu 
     ''Galatasaray maçının ardından teknik heyet ve futbolcularımızda her takımı yenecek inancı oluştu. Bu hatayla çıktığımız maçları kaybetmeye başladık. Rakiplerimiz, futbolcularımıza gerçeği öğretti. Deyim yerindeyse haddimizi bildirdiler. 
     Durumun farkına varan futbolcularımız, daha sonra yaptıkları maçlarda eksik kalmalarına rağmen çok iyi mücadele ettiler. Ama 9 kişi kaldıkları için galibiyet alamadılar. Dünkü Samsunspor maçında iyi oyun sergileyerek galip geldik. Lig biterken takım rayına oturdu. Biz, ligin ilk yarısında 21 puanı hedeflemiştik. Ancak 19 puana ulaştık. Yine de kötü bir puanda olmadığımızı düşünüyoruz.'' 
     
     TRANSFER ÇALIŞMALARI BAŞLADI 
     Takımının bazı mevkilerde takviyeye ihtiyacı bulunduğunu, bunun için de girişimlerde bulunduklarını ifade eden Göksu, ''Teknik heyetin isteği doğrultusunda çalışmalar yapıyoruz. Bazı oyuncularla görüşmelerimiz sürüyor. Ocak ayında bunlar netleşecek. Taraftarlarımız endişelenmesin, eksiklerimizi yapacağımız transferlerle gidereceğiz'' diye konuştu. 
     Göksu, çarşama günü sahalarında Mersin İdmanyurdu ile yapacakları Türkiye Kupası 2. tur maçının ardından futbolcularına 2 Ocak'a dek izin vereceklerini belirterek, 2 Ocak'ta futbolcuların Antalya Belek'te kampa gireceğini kaydetti. 
     
</TEXT>
</DOC>
