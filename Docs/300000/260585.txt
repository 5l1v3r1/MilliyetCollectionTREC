<DOC>
<DOCNO> 260585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur08.html </URL>
<DATE> 2004/08/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
''Liseye sınavla giriş'' dershaneleri hareketlendirdi... 
</HEADLINE>
<TEXT>

     Liselere Giriş Sınavı'nın LGS zorunlu hale getirilmesi durumunda, sınava girecek öğrenci sayısındaki artışın rekabeti ve buna bağlı olarak dershanelere olan ilgiyi artırması bekleniyor. 
     Dershane yöneticileri, liselere puan ve tercih yoluyla girilmesini kapsayan projenin hayata geçmesi durumunda yoğun taleple karşılaşılmayı beklediklerini ve dershanelerin öğretimin yanı sıra meslek tercihinde de etkin olacağını kaydettiler. 
     Projeye göre öğrencilerin LGS'de aldıkları puan ve tercihleri doğrultusunda liselere yerleştirileceğini ifade eden yetkililer, bu sistemin ülke ekonomisine her alanda kalifiye insan gücü yetiştirilmesine olanak sağlayacağını bildirdiler. 
     Avrupa ülkeleri ve ABD'de benzeri uygulanan sistemin, dershaneleri yeni bir yapılanma içine sokacağının altını çizen yetkililer, şöyle konuştular 
     ''Bu sistem dershaneye olan ilgili artıracaktır. Ancak dershanelerin de yeni bir vizyon kazanmasına ve hizmet yelpazesini geliştirmesine katkıda bulunacaktır. Yalnızca eğitim veren değil, aynı zamanda meslek seçiminde etkin danışmanlık yapan bir yapı içine girilmesi zorunluluğu doğacaktır. Tüm öğrencilerin gireceği bir sınav daha çok bilgiyi kullanmaya ve yorumlamaya dayalı olacaktır. Dershaneye giden öğrenci, sınav mantığını daha iyi kavrayacak, bol egzersiz yapacaktır, bu özelliğini geliştirecektir.'' Sistemin düz liseler ve üniversitelerde yığılmayı engelleyeceğini savunan yetkililer, ''Belli puanın altında kalan öğrenciler açık liselere yönlendirilebilir ya da aldığı puana göre meslek lisesine yerleştirilebilir. Bu durum her yıl sayıları artan üniversite sınavı mağdurlarının sayısına da azaltır'' dediler. 
     Sınavın zorunlu hale getirilmesinin, yoksul öğrencilerin burs olanağı elde etmesine yardımcı olacağına dikkati çeken yetkililer, şunları kaydettiler 
     ''Maddi imkansızlıklar nedeniyle LGS'ye giremeyen öğrenciler, bu şanstan yararlanabilecek. Sınav, ülkenin çeşitli yerlerinde fark edilmeyi bekleyen gençlerin önünü açacak. Yüksek puanlar alarak dikkatleri üzerlerine çeken gençler, aldıkları burslarla eğitim olanağı bulacaklar.'' 

     
</TEXT>
</DOC>
