<DOC>
<DOCNO> 296920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/guncel/axgun02.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nurgül'ün savaşı 
</HEADLINE>
<TEXT>


Önce babası öldü. Sonra annesi onu terk etti. Nurgül, yaptığı her bin kutu kibrit için 2 milyon kazanıyor. Ama umutsuz değil. O 13 yaşında okulla tanıştı. Öğretmen olacak 

Gülay Fırat 

Nurgül Toğaç, okul dönüşü önce ödevini yapıyor, sonra da "Kibritçi Kız" masalını anımsatan işinin başına dönüyor. O, günlüğü 2 milyon liradan kibrit kutuluyor. 
Türkiye Nurgül'ü, Milli Eğitim Bakanlığı ile UNICEF'in yürüttüğü "Haydi Kızlar Okula Kampanyası" için ikna turuna çıkan Kartal Kaymakamı Dursun Ali Şahin'in girişimiyle tanıdı. 

6 kilometre yürüyor 
Maddi imk nsızlıklar yüzünden hiç okula gidemeyen 13 yaşındaki Nurgül, artık umutla ders çalışıyor. Samandıra'daki Hüseyin Temizel İlköğretim Okulu'nun 48 kişilik 5 - B sınıfında eğitime başlayan Nurgül heyecanla öğretmenlerini dinliyor. Okula gitmek için 6 kilometre yürüyen Toğaç, mantosu olmadığından ince bir hırkayla titrerken, elleri defterlerini koyduğu naylon poşeti tutuyor. 

Annesi terk etti 
Erzurumlu Nurgül Toğaç, babası öldüğünde çok küçüktü. Sonra 4 çocukla kalan anneleri de kendilerini terk etti. Anne yeniden evlenip Konya'ya yerleşirken, kardeşlerinden biri evlendi, diğeri İstanbul'da çalışmaya başladı, biri de diğer amcasının yanına gitti. Nurgül de büyük amcası Hüseyin Toğaç'ın Samandıra'daki evine taşındı. Amcasına "baba", yengesine "anne" diyor. 
Okul öncesinde tekstil atölyesinde aylığı 200 milyon liraya "ortacı" olan Nurgül, "Hiç okula gitmemiştim. Okuma bilmemek çok kötü. Çalışırken hep okula gittiğimi hayal ederdim. Atölyedeki kızlar paydoslarda bana harfleri öğretirdi" diyor. 
Nurgül'ün amcasının keçileri var. Yazın süt, kışın keçi satıyor. Hala ve yenge aile bütçesine katkıda bulunmak için kibrit kutuluyor. Nurgül de onlara yardım ediyor. 

Bin kutu 2 milyon 
Kibrit çöpleri ile kutuları, haftanın belli günlerinde, kolilerle onlara bırakılıyor. Bin kutu kibrit çöpünü kutulamak 2 milyon lira kazandırıyor. Bütün aile bir koli kibrit çöpünü ancak kutuluyor. Nurgül, bizimle konuşurken de boş durmuyor, bir tepsideki kibritleri kutulara yerleştirirken büyüdüğünde 'öğretmen' olmak istediğini söylüyor. 
Kartal Kaymakamı Şahin'in verdiği bilgiye göre, maddi nedenlerle okuyamayan kız çocukları eğitimleri süresince 100 milyon lira aylık maddi yardım alıyor. Okul ihtiyaçları karşılanıyor. Ailelere, bir kereliğine erzak ve kömür yardımı yapılıyor. 

Kibritçi Kız masalı... 

DANİMARKALI yazar Hans Christian Andersen'in ünlü masalı şöyle Bir Noel arifesinde, kibrit satan küçük bir kız, caddelerde eğlenenleri seyreder. Tek amacı, kibrit satıp ailesine yardımcı olmaktır. Fakat o gece hiç satamamıştır. Buz gibi hava ve yorgunluk onu yıldırmaz. Biraz ısınmak için bir kibrit çöpü yakar. Her yanan kibrit çöpünde güzel hayallere dalar, tüm kibritleri bittiğinde ise artık soğuktan donmuştur. Gördüğü son hayal, annesinin elini uzatmasıdır. 


</TEXT>
</DOC>
