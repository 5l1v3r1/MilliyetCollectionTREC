<DOC>
<DOCNO> 298329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas18.html </URL>
<DATE> 2004/12/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Büyü" filminin ekibi, filmi ilk kez "halk galası"nda izleyecek 
</HEADLINE>
<TEXT>

     ''Büyü'' adlı gerilim filmi ekibi ve oyuncularının, yarın akşam Beyoğlu Sinepop Sineması'nda gerçekleştirilecek ''Halk Galası''na katılarak, filmi ilk kez izleyecekleri bildirildi. 
     Filmin yapımcı şirketi olan United Film Production'dan UFP yapılan yazılı açıklamada, ''Aşk Ölümden Soğuktur'', ''Karışık Pizza'', ''Güle Güle'' ve ''Yeşil Işık'' isimli filmlere imza atan Faruk Aksoy'un, ''bu kez gerilim türünde iddialı bir yapım gerçekleştirdiği'' belirtildi. 
     Yönetmenliğini Orhan Oğuz'un yaptığı, senaryosunu da Servet Aksoy ve Şafak Güçlü'nün yazdığı, İpek Tuzcuoğlu, Ece Uslu, Özgü Namal, Dilek Serbest, Okan Yalabık ile Nihat İleri'nin ise başrolleri paylaştığı ''Büyü'' adlı filmin yarın gösterime gireceği ifade edilen açıklamada, ''Yarın saat 18.45 seansında Beyoğlu Sinepop'ta gerçekleşecek olan 'Halk Galası'nda, 'Büyü' filmi ekibi ve oyuncuları sinema sevenlerle birlikte hem ilk defa filmi seyredecek, hem de bu heyecanı onlarla beraber yaşayacak'' denildi. 
     ''Büyü'' filminin Dolmabahçe'de yer alan G-MALL Kültür, Sanat ve Alışveriş Merkezi'ndeki sinemada önceki akşam düzenlenen galası, çıkan yangın sonucu gerçekleştirilememişti. Olayda, aralarında davetli bazı sanatçıların da yer aldığı 192 kişi, dumandan etkilenmeleri nedeniyle hastanelere kaldırılmıştı. 
     
</TEXT>
</DOC>
