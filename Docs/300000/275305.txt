<DOC>
<DOCNO> 275305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko22.html </URL>
<DATE> 2004/09/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ericsson Başkanı Türkiye'ye yatırımlarımız devam edecek 
</HEADLINE>
<TEXT>

     Ericsson Başkanı ve CEO'su Carl Henric Svanberg, ''Ericsson Mobility kadar Türkiye'ye yatırım yapan başka bir teknoloji şirketi yok. Yatırımlarımızla Türkiye'de daha güçlü olmaya devam edeceğiz'' dedi. 
     Svanberg, Ericsson Mobility World'un Maslak'taki merkezinde basın mensuplarıyla biraraya gelerek, dünya telekomünikasyon pazarı ve Ericsson'un faaliyetleri hakkında bilgi verdi. 
     Stratejilerinin kullanıcıların ihtiyaçlarını ve operatörlerin beklentilerini anlamak ve bu yönde hareket etmek olduğunu belirten Svanberg, Ericsson'un tüm dünyada öncü teknolojilerini yerel destekle güçlendirdiğini, 140 ülkede binin üzerinde şebeke kurduğunu kaydetti. 
     Svanberg, şirketin telekomda dünya lideri olduğuna işaret ederek, mobil ve radyo erişiminde bir numara olan Ericsson sistemlerinin, dünyadaki mobil aramaların yüzde 40'ını sağladığını söyledi. 
     Mobil iletişimde sürekli artan abone sayısına da dikkat çeken Svanberg, gelecek 10 yılda bir milyar abone daha hedeflendiğini bildirdi. Svanberg, toplam aramaların yüzde 20'sinden daha az bir oranını cep telefonundan yapıldığını ifade ederek, ''Halen yüzde 80'in üzerinde potansiyel var. Avrupa'daki abone başına konuşma süreleri kapasite artırımını gerektiriyor'' dedi. 
     Dünya GSM dünyasının üçte birinin gelişmiş 3. kuşak teknolojisine geçiş yapmakta olduğunu vurgulayan Svanberg, Sony Ericsson'un çalışmalarına değinirken, ''2004'te yaklaşık 600 milyon telefon satışı bekliyoruz'' diye konuştu. 
     
     TELEKOM SEKTÖRÜNÜN LİBERALLEŞMESİ 
     Carl Henric Svanberg, basın mensuplarının sorularını yanıtlarken de, Türkiye'nin genç nüfusu ve dinamik pazar yapısıyla dünya pazarında hızlı bir büyüme göstereceğini söyledi. 
     Türkiye'de telekom sektörünün liberalleşmesini nasıl değerlendirdiğinin sorulması üzerine Svanberg, liberalleşmenin getireceklerini Çin ve Hindistan örneklerini vererek açıkladı. 
     Svanberg, şu görüşleri dile getirdi 
     ''Çin pazarında, daha hızlı deregüle olduğu için 300 milyonun üzerinde abone görüyoruz. Liberalizasyon ve deregülasyonun hem rekabeti artırdığını, hem tüketiciye fiyat kolaylığı ve esnekliği getirdiğini ve daha çok insanın kullanabildiğini gördük. 
     Hindistan örneğinde ise maalesef liberalizasyon daha yavaş. 6 milyon civarında bir abone var. Orada da liberalizasyonla doğru orantılı olarak artıyor. 2008 hedefleri 56 milyon. 
     Türkiye pazarının durumu da deregülasyonun ve liberalizasyonun ne kadar süratli olduğuyla doğru orantılı.'' Svanberg, şirketin Türkiye'de güçlü bir servis ağı olduğunu belirterek, kendi sistemleri üzerinden yaklaşık 20 milyon aboneye hizmet sunulduğunu söyledi. 
     Ericsson Mobility kadar başka hiçbir teknoloji şirketinin Türkiye'de bu kadar yatırım yapmadığını ifade eden Svanberg, ''Yatırımlarımızla Türkiye'de daha güçlü olmaya devam edeceğiz'' dedi. 
     
</TEXT>
</DOC>
