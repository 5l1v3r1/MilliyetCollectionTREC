<DOC>
<DOCNO> 284966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/guncel/axgun01.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilenciler hanedanı 
</HEADLINE>
<TEXT>


Kayıtlara göre, İstanbul'da dilencilik yapan 200 kişi, Adana'nın Turgutlu köyünden ve Yılmaz soyadını taşıyor. Servetleri her gün artan Yılmazlar'ın petrol istasyonu bile var 

Şükran Özçakmak - FOTOĞRAFLAR Mustafa Seven 

Neredeyse bir asırdır dileniyor Adana'nın Turgutlu köylüsü. Bölge yetkilileri paranın kaynağını görmezden gelirken, dilenci köyü sakinlerinin servetleri her geçen gün artıyor. Araştırmamıza göre, trilyonluk alım satımlarda en çok Yılmaz ailesinin adı geçiyor. İstanbul Büyükşehir Belediyesi'nin kayıtlarında, 200'den fazla dilenci Yılmaz soyadını taşıyor. 
Emniyet ve Vergi Dairesi kayıtlarına göre, Akdeniz Petrol'ü Bekir, Ali, Muhammet, İsa ve Mahmut Yılmaz satın almış. Çukurova Petrol'un ortakları arasında da yine Bekir, Ali ve Hacı Yılmaz'ın adı geçiyor. 

Oğlu benzinci 
Görüşmek için gittiğimiz Çukurova Petrol'de, karşımıza avukat Bekir Yılmaz çıktı. Benzin istasyonunun işletmeciliğini yürüten Yılmaz, parasının kaynağının dilencilik olmadığını söyledi. Ancak, kısa süre önce vefat eden babası Mustafa Yılmaz 67 , İstanbul'da dilencilik yaparken 10 kez yakalanmış. Halası Hatice 39 ve amcası Bekir Yılmaz'ın 73 da yine dilencilikten işlem görmüş. 
Bereket Petrol'un ortakları arasında Hacı Mehmet Alpaslan, İsmail Bulduklar ve Hüseyin Yurdadoğ'un adı geçiyor. Bulduklar, Turgutlu'nun dilenmeyen mahallesi Kalfeli'de oturuyor. 
Telefonla yaptığımız görüşmede, kimsenin parasını işletmediğini, ancak dilencilik yaptığı öne sürülen Yurdadoğlar'a şirketinden yüzde 5 - 10'luk hisseler sattığını söyledi. 

Başka aileler de var 
Hilal Petrol'ün ortakları arasında yine İsmail Bulduklar, Hüseyin ve Ramazan Yurdadoğ var. 
Dilenciliği bıraktığı iddia edilen Ramazan Yurdadoğ'un babası M. Ali Yurdadoğ 56 ve kardeşi Kerem 39 de dilenirken yakalananlardan. İstanbul'da dilenirken trenden düşerek sakat kalan baba Yurdadoğ, tutanaklara göre tekerlekli sandalyede torunuyla birlikte dileniyor. 
Benzin istasyonu ve mal mülk sahibi olup da dilenenler arasında Taşyürek, Büyümez ve Karaduman aileleri de yer alıyordu. 

Torbalarla köye para taşıyorlar 

Turgutlu'da 2001-2003 arasında kaymakamlık yapan Mehmet Ersoy, "Dilendikleri paraları torbalarla köye getiriyor, ütüleyip sayıyor ve bankalara yatırıyorlardı" dedi. Şimdi Çatalca Kaymakamı olan Ersoy, köydekileri dilenmekten vazgeçirmek için çok uğraştığını belirterek şunları söyledi "Köye giriş çıkışları kontrol altına aldık. Kim nereye giderse, muhtarı bilgilendirme zorunluluğu getirdik. 'Bizi nasıl engelleyeceksin Toroslarda sakat çocuk bırakmadık. Ailelerine ayda 500 milyon lira verip kiralıyoruz' dediler. Tarım, tavukçuluk, arıcılık kursları düzenledik. Maalesef, hedefimize ulaşamadan ayrıldık." 

Dilencilik kavgası köyü böldü 

Turgutlu köyü aslında iki mahalleden oluşuyor biri Toros Mahallesi, diğeri Kalfeli. Dilenci operasyonlarında yakalanarak gazete ve televizyonlarında sık sık boy göstermeleri nedeniyle Toros Mahallesi ile Kalfeli Mahallesi arasında sık sık kavga çıkıyor. Turgutlu köyü nüfusuna kayıtlı oldukları için dilenci muamelesi gördüklerini, iş bulamadıklarını, kız isteyemediklerini, esnaflık yapamadıklarını belirterek İçişleri Bakanlığı'na müracaat eden Kalfeli Mahallesi, sonunda Turgutlu'dan ayrılmayı başarmış. 


</TEXT>
</DOC>
