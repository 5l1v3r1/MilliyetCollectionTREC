<DOC>
<DOCNO> 268625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/siyaset/asiy.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte zinaya ceza ittifakı 
</HEADLINE>
<TEXT>


Türkiye'nin yasalarına sokmaya çalıştığı 'zina', Afganistan, Pakistan, Suudi Arabistan, İran gibi 'şeriat' hükümlerinin uygulandığı ülkelerde suç sayılıyor. Zina AB, ABD ve Kanada'da boşanma nedeni kabul edilirken, şeriatla yönetilen ülkelerde kırbaç ve taşlamayla cezalandırılıyor 

Şükran Pakkan - İstanbul 


Türkiye zinayı yeniden suç olarak düzenlerse, girmek için büyük çaba sarf ettiği Avrupa Birliği AB yerine çoğunluğu geri kalmış ülkelerin oluşturduğu aile fotoğrafında yerini alacak. 
Zina Avrupa üyeleri ile ABD ve Kanada gibi ülkelerde sadece boşanma nedeni olarak kabul ediliyor. Afganistan, Pakistan, Suudi Arabistan, İran, Irak, Malezya, Bangladeş, Yemen, Lübnan, Cezayir, Suriye, Birleşik Arap Emirlikleri BAE , Sudan, Nijerya, ÇAD, Kamerun, Nijer, Mali ve Uganda gibi ülkelerde ise zinaya ceza veriliyor. 
Afganistan, Pakistan, Malezya, BAE, Sudan, Afganistan, Suudi Arabistan, Yemen, İran'ın oluşturduğu kesimde zina en ağır suçlardan biri. Bazı ülkelerin ölümle cezalandırdığı zina için "kırbaç" veya "ömür boyu gözaltı" cezası uygulanıyor. Birçok ülke, kadın ve erkekleri zina suçunda ayırmıyor. Zina yapanların, hırsız ve katillerle eşit tutulduğu da oluyor. 

Erkeklere hoşgörü 
Suriye'de, kadınlar zinayla suçlanırsa, erkeklerin iki katı oranda ceza alıyor. Lübnan'da evlilik dışı ilişkiye giren erkek pişmansa ceza almıyor. Kadının birlikte olduğu erkek ilişkiyi itiraf ederse, kadın için hiçbir hafifletici neden dikkate alınmıyor. Mali'de kadınların kocalarını aldatmaları en büyük günahlardan biri sayılıyor. Uganda'da, zina suçlamasıyla sadece kadınlar yargılanıyor. 

Her gün taşlama 
Bangladeş'te 1993'te genç bir kadın zina ile suçlanınca, her gün 101, ailenin en yaşlı üyesi tarafından da 51 kez taşlanması kararı verilmişti. 
Cezayir'de, evli kadın zina yaparsa 1-2 yıl hapis cezasına çarptırılıyor. Aynı ceza, erkek için de geçerli. Afrika ülkeleri Kamerun, Uganda, Çad, Nijer ve Nijerya'da da zina en büyük suçlardan sayılıyor. 
Afrika'da zina Allah'a karşı gelmek olarak algılanıyor, çünkü evlilik dini bir kurum. Zinanın durumuna göre, suç işleyen kişiler fiziksel acı ya da ölümle cezalandırılıyor. Kadın, evden uzaklaştırılabiliyor ve kocasını kaybediyor. Yaşadığı bölgeden uzaklaştırma cezası da uygulamalar arasında. Ancak, son yıllarda çoğunlukla zina suçu ölümle cezalandırıldı. 


</TEXT>
</DOC>
