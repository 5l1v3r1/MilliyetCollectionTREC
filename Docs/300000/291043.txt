<DOC>
<DOCNO> 291043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun25.html </URL>
<DATE> 2004/11/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ukrayna'da zafer Yanukoviç'in 
</HEADLINE>
<TEXT>

     Ukrayna'da dün yapılan devlet başkanlığı seçiminin galibinin, Rusya yanlısı Viktor Yanukoviç olduğu açıklandı. 
     Merkez Seçim Kurulu, oyların yüzde 99,14'ünün sayıldığını ve Avrupa yanlısı rakibi Viktor Yuşçenko'nun yaklaşık üç puan önünde giden Yanukoviç'in, başkanlığı garantilediğini bildirdi. 
     Açıklamaya göre, Yanukoviç oyların yüzde 49,42'sini, Yuşçenko yüzde 46,69'unu aldı. 
     Muhalefet, seçime hile karıştırıldığını iddia ediyor. Başkent Kiev'de onbinlerce muhalif, seçimlerdeki usulsüzlükleri protesto için toplanmış bulunuyor. 
     
     AGİT SEÇİM, DEMOKRATİK KURALLARA UYGUN DEĞİL 

     Avrupa Güvenlik ve İşbirliği Teşkilatı AGİT , Ukrayna'da dün yapılan devlet başkanlığı seçiminin demokratik kurallara uymadığını bildirdi. 
     AGİT gözlem heyetinin başkanı Bruce George, Kiev'de yaptığı açıklamada, ''Başkanlık seçiminin ikinci turu ne AGİT, ne de Avrupa Konseyi'nin demokratik seçim kurallarına uyuyor'' dedi. 
     Seçimi iktidarın Moskova yanlısı adayı Viktor Yanuşenko'nun kazandığı açıklanmıştı. 
     Muhalefet ise seçime hile karıştırıldığını öne sürerek onbinleri başkent Kiev'deki Bağımsızlık Meydanı'na yığmış bulunuyor. 
     
     AB SEÇİM SONUÇLARINDAN ÇOK ENDİŞELİYİZ 

     Avrupa Birliği'nin, Ukrayna'daki seçim sonuçlarından ötürü ''çok endişeli'' olduğu bildirildi. 
     AB dönem başkanı Hollanda'nın Dışişleri Bakanı Bernard Bot, Ukrayna'da yapılan başkanlık seçimlerinin ikinci turunun sonucu konusunda kendilerine ulaşan bilgilerden ötürü ''çok endişeli'' olduklarını belirtti. 
     AB'nin bu endişesini en açık biçimde iletmenin çok önemli olduğunu kaydeden Bot, tüm AB üyesi ülkelerin Ukrayna'nın büyükelçilerini çağırarak, bu ciddi endişeyi ileteceklerini ve Kiev'i seçim süreci ve sonucunu gözden geçirmeye çağıracaklarını söyledi. 
     
     NATO KİEV SÖZÜNÜ TUTMADI 

     NATO Genel Sekreteri Jaap de Hoop Scheffer de, yaptığı açıklamada, Ukrayna'nın seçimleri Batılı ölçütlerde düzenleme taahhüdünü yerine getirmediğini söyledi. 
     De Hoop Scheffer, sözcüsü aracılığıyla yaptığı açıklamada, Ukrayna'nın AGİT, AB ve NATO'nun demokratik standartlarına uyma sözü verdiğini, seçimlerde bunlara uygun hareket etmekte başarılı olamadığını kaydetti. 
     Seçimin yapılış şekli, medyanın taraf tutması ve devlet kaynaklarının suiistimalinden dolayı hayal kırıklığı duyduğunu belirten Genel Sekreter, seçimin son raundu ve tüm sürecin Batılı ölçütlere tam olarak uymadığını kaydetti. 
     
     PUTİN KUTLADI 

     Rusya Devlet Başkanı Vladimir Putin'in Ukrayna'daki seçimleri izlemekle görevli temsilcisi Boris Grizlov, Başbakan Viktor Yanuşenko'yu devlet başkanlığı seçimini kazanmasından dolayı kutladı. 
     İnterfaks ajansı, Rusya Federasyon Konseyi Başkanı Grizlov'un, ''Sayın Yanuşenko'yu zaferinden dolayı kutladım'' dediğini duyurdu. 
     
</TEXT>
</DOC>
