<DOC>
<DOCNO> 264461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo15.html </URL>
<DATE> 2004/08/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İstanbulspor, Fenerbahçe'den çekinmiyor... 
</HEADLINE>
<TEXT>

     İstanbulspor, Birinci Süper Futbol Ligi'nin 3. haftasında, 21 Ağustos Cumartesi günü evinde ağırlayacağı Fenerbahçe'den çekinmiyor. 
     Ligde oynadığı ilk 2 maçta 2 beraberlik alan sarı-siyahlılar, güçlü rakiplerini yenmenin planlarını yapıyor. 
     İstanbulspor Kulübü Genel Müdürü Ergün Yücel, Fenerbahçe'nin gücünü bildiklerini, ancak sahaya kazanmak için çıkacaklarını söyledi. Yücel, ''Fenerbahçe'yi yenmek istiyoruz. Rakibimizden çekinmiyoruz'' dedi. 
     Sarı-siyahlılar, milli takım kampına çağrılan Arnavut oyuncu Bushaj dışında tam kadro hazırlıklarını sürdürüyor. 
     Bu arada, transfer teklifleri alan Deniz Uygar'ın takımda kalmasından yana olduklarını belirten Ergün Yücel, ''Sözleşmemiz var ve kendisinden memnunuz. Ama kendisi açısından çok iyi bir teklif gelmesi durumunda, vefa duygusuyla hareket edip, gitmesine yardımcı olabiliriz'' dedi. 
     
     MAÇ GÜNGÖREN'DE 
     İstanbulspor-Fenerbahçe karşılaşmasının daha önce Futbol Federasyonu'nun açıkladığı gibi Güngören'deki Mimar Yahya Baş Stadı'nda yapılacağı bildirildi. 
     İstanbulspor Genel Müdürü Ergün Yücel, bu karşılaşmanın Atatürk Olimpiyat Stadı ya da Fenerbahçe Şükrü Saracoğlu Stadı'nda oynanması için yaptıkları başvuruların kabul edilmediğini ve maçı Güngören'de yapacaklarını belirtti. 
     İstanbulspor'un Atatürk Olimpiyat Stadı'nda oynama isteğinin, stadın yol çalışmalarının ay sonuna dek süreceği için kabul görmediği, ''Üç Büyükler'' ile oynayacakları maçların bu takımların sahasında yapılması teklifinin ise Futbol Federasyonu'nca reddedildiği öğrenildi. 
     
</TEXT>
</DOC>
