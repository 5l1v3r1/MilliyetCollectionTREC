<DOC>
<DOCNO> 286295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/yazar/sazak.html </URL>
<DATE> 2004/11/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ortadoğu ve gelecek 
</HEADLINE>
<TEXT>


ABD Başkanı Bush'un seçimi kazanmasıyla birlikte, Beyaz Saray'daki şahinlerin yeni dönemdeki konumları ve Büyük Ortadoğu Projesi'nin geleceği merak uyandırıyor. 
Bush'un 'zafer' konuşmasında Demokratlar'a yönelik 'Birlikte çalışalım' mesajı barışçı niyetler açısından umut verici olsa da, Cheney - Rumsfeld ekibinin geçmiş sicilleri ABD'nin 11 Eylül sonrası geliştirdiği yayılmacı politikalardan vazgeçileceği konusunda güven vermiyor. 
Kültür Girişimi'nin 8 Kasım'da İstanbul'da düzenlediği 'Genişletilmiş Ortadoğu ve Kuzey Afrika Projesi' GOP sempozyumu, Amerikan seçimlerinin hemen ertesine rastlaması ve çeşitli ülkelerden 35 konuğun düşüncelerini seslendirecek olması nedeniyle doğru bir zamanlama içeriyor. 
GOP'un geleceği Bush yönetiminden önce Türkiye'de masaya yatırılacak. 
Türkiye'nin Irak'ın işgaliyle 'kaos'a giden bu coğrafyadaki 'mazlumiyet'e duyarlılık göstermesi ve GOP'un geleceğini sivil toplum üzerinden tartışmaya açmasında büyük yarar var. 
Kültür Girişimi ve İstanbul Kültür Sanat Vakfı Başkanı Şakir Eczacıbaşı, 8 - 10 Kasım günlerinde sempozyum programına ilişkin bilgilendirme toplantısı düzenledi. Emre Kongar, Metin Sözen, Hıfzı Topuz, Doğan Hızlan, Oktay Ekinci'nin de katıldıkları toplantıda Şakir Eczacıbaşı, GOP'un geleceğine ilişkin temel kuşkuyu tartışmaya açtı 
'ABD'nin terörizmle savaşmak için Irak'a gitmesinden sonra terörizmin önlenmesi bir yana, giderek arttığı izlenmektedir. Hatta, Irak savaşının bir Vietnam olayına dönüşeceği söylenmektedir. 
Yanlış hesap Bağdat'tan dönecek midir 
'Her savaştan sonra, kurtulacak daha az demokrasi kalır'mış. 80 yıldır, hiçbir komşusuyla savaşa girmeyen, Ortadoğu'da barış isteyen, Avrupa Birliği'ne katılmak üzere olan Türkiye Cumhuriyeti'ni, söz konusu proje uygulanırsa nasıl bir gelecek bekliyor ' 
Sempozyumda bu sorulara yanıt aranırken, ABD'yi bölgeye çeken petrol, doğalgaz gibi enerji kaynaklarının ileride tükenmesi, su ve besin kıtlığı yüzünden Afrika'yı, Ortadoğu'yu kuşatan açlık ve yoksulluk gibi sorunların da üzerine gidilecek. Müslüman toplumların demokrasiye geçişi, Irak işgalinin bölgesel kültür üzerindeki olumsuz etkileri de sempozyumda tartışılacak. 
Kültür ve Turizm Bakanı Erkan Mumcu, Prof. Erdal İnönü, Başbakanlık Başdanışmanı Ahmet Davutoğlu açılış konuşmacıları. Kemal Derviş de katılımcı. 
Eczacıbaşı'nın, bilgilendirme toplantısında GOP'un uyandırdığı stratejik çağrışımların yanı sıra savaş ve işgal politikalarının yok ettiği 'değerler'in de gündeme alınması gerektiği önerildi. Irak'ın kültür varlıklarını yağmalayan 'vandalizm'in boyutları konusunda savaş sonrası 'kültür soykırımı'na cesurca karşı koyan arkeologlar, Gül Pulhan gibi isimler niye dinlenmesin 



</TEXT>
</DOC>
