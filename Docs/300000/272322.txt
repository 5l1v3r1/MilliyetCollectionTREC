<DOC>
<DOCNO> 272322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko28.html </URL>
<DATE> 2004/09/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Commercial Union, "Aviva" oldu... 
</HEADLINE>
<TEXT>

     Dünyanın beşinci, İngiltere'nin en büyük sigorta grubu olan Aviva Plc.'nin Türkiye'de faaliyet gösteren iki şirketi Commercial Union Hayat ve Emeklilik ile Commercial Union Sigorta, isimlerini ''Aviva'' olarak değiştirdi. 
     Commercial Union Hayat ve Emeklilik, ''Aviva Hayat ve Emeklilik'' Commercial Union Sigorta ise, ''Aviva Sigorta'' unvanı ile dünden itibaren faaliyet göstermeye başladı. 
     Türkiye, Aviva Grubu'nun uluslararası portföyündeki tüm ticari isimleri tek bir marka altında toplayarak global bir marka yaratmak için dünya çapında yürüttüğü isim değişikliği programında 30. ülke oldu. 
     Sermayenin tamamı Aviva Plc.'ye ait olan şirketlerin ortaklık yapısında bir değişiklik bulunmuyor. İsim değişikliği, şirketlerin hayat ve hayat dışı branşlarda düzenledikleri poliçeler ve bireysel emeklilik sözleşme şartlarını etkilemeyecek. 
     Aviva Türkiye Direktörü Albert W. Paterson, isim değişikliğine ilişkin düzenlediği basın toplantısında, Avrupa'da hayat ve emeklilik ürünleri sunan lider kuruluşlardan biri olan Aviva'nın, Batı Avrupa pazarlarının yanı sıra son zamanlarda Hindistan, Çin, Doğu Avrupa ve Türkiye'deki operasyonlara büyük önem verdiğini söyledi. 
     Türkiye'de sigortacılık alanında inanılmaz bir potansiyel olduğuna inandıklarını belirten Paterson, geçen yıl 100 milyon doları aşkın yatırımla Türk sigorta sektöründe en büyük yabancı yatırımcı konumuna geldiklerini bildirdi. 
     Aviva'nın, 2000 yılındaki birleşmeden sonra, 2002 yılından itibaren Aviva adını yeni marka olarak kullanmaya başladığını aktaran Paterson, Türkiye'de isim değişikliği konusunda 2 yıldır hazırlık yaptıklarını kaydetti. 
     Paterson, isim değişikliğinin Türkiye'deki müşterileri açısından son derece olumlu olacağına inandıklarını, bunun Türkiye'nin geleceğine olan inançlarının da bir göstergesi olduğunu vurguladı. 
     Albert W. Paterson, soruları yanıtlarken, şirketin Londra'daki merkezinde düzenlenen basın toplantılarında, en hızlı büyüyen pazarlar olan İspanya ve İtalya ile ilgili fazla sorular geldiğini belirterek, 2 yıl zarfında bu soruların, en iyi pazarlardan biri olma ihtimali bulunan Türkiye hakkında olacağı inancını dile getirdi. 
     
     GÜVEN OLURSA TASARRUF ARTAR 
     Paterson, Bireysel Emeklilik Sistemi'nde katılımcı sayısı açısından hayal kırıklığı yaşandığına ilişkin açıklamalara işaret edilmesi üzerine, Bireysel Emeklilik Sistemi piyasasının başlangıç biçiminin kendileri için sürpriz olmadığını belirterek, ''Nerede olmayı öngörüyorsak bugün oradayız'' ifadesini kullandı. 
     Türkiye'de daha önce politik ve ekonomik durumun Türk halkının uzun vadeli tasarruf yapmasını teşvik etmediğini, sektörün de halkı sigortacılık konusunda fazla bilgilendirmediğini belirten Paterson, ''Ekonomik istikrar dönemine giriyoruz. İnşallah Avrupa'dan da olumlu haber çıkacak. Bu da güveni artıracaktır. Güven olursa uzun vadeli tasarruflar da artacaktır'' diye konuştu. 
     Aviva Sigorta Genel Müdürü Ertan Fırat da, deprem, sel gibi felaketler olmasına rağmen sigorta sektörünün büyüyemediğinin hatırlatılması üzerine, bu konuda artık kendini sorgulaması gerekenlerin sigorta şirketleri olduğunu söyledi. 
     Fırat, ''Cep telefonuna adaptasyonda hiç zorluk çekilmiyor. Sigorta sektörüne adaptasyonda niye zorluk çekiliyor Sektörün bunu sorgulaması gerekiyor'' dedi. 
     
     AVIVA GRUBU'NUN DENEYİMİ 300 YILI AŞIYOR 
     Verilen bilgiye göre, İngiliz sigorta şirketleri Commercial Union, General Accident ve Norwich Union'nın birleşmesiyle oluşan Aviva Grubu'nun sigortacılık deneyimi 300 yılı aşıyor. 
     Ana faaliyet alanları uzun dönemli tasarruf, fon yönetimi ve hayat dışı sigortalar olan grubun, devam eden operasyonlardan elde ettiği prim geliri yaklaşık 54 milyar dolar tutarında bulunuyor. 
     Dünya çapında 56 bin çalışanı ve 30 milyon müşterisi olan grubun, yönettiği varlık değerlerinin ise 432 milyar doların üzerinde olduğu bildirildi. 
     Aviva Grubu'nu oluşturan şirketlerden 1696'da kurulan Hend in Hend, dünyanın en eski sigorta şirketi olarak biliniyor. Grubun diğer şirketlerinden Commercial Union da 1912'de batan Titanic'i sigortalayan şirketler arasında yer alıyordu. 
     
</TEXT>
</DOC>
