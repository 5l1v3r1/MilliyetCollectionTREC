<DOC>
<DOCNO> 263859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo19.html </URL>
<DATE> 2004/08/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Nurcan, 5 yaşında ''Halterci olacağım'' diye omuzlukla su taşırmış... 
</HEADLINE>
<TEXT>

     Yunanistan'ın başkenti Atina'da devam eden olimpiyat oyunlarında, bayanlar halterde 48 kiloda olimpiyat şampiyonu olan Nurcan Taylan'ın memleketi Sivas'ın Hafik İlçesi'ne bağlı Alçıören Köyü'nde bayram yaşanıyor. 
     Nurcan'ın babaannesi Hasgül Taylan, 7 yaşına kadar köyde büyüyen torununun aldığı başarının, kendileriyle birlikte, tüm köy halkını sevince boğduğunu söyledi. 
     Hasgül Taylan, olimpiyatları tüm köy halkıyla birlikte televizyondan takip ettiklerini ve Nurcan'ın başarısı için dua ettiklerini kaydetti. 
     Torununun başarısının ardından kendisiyle telefonda görüştüklerini anlatan Hasgül Taylan, Nurcan'ın en kısa zamanda köye geleceğini söylediğini belirtti. 
     Nurcan'ın daha 5 yaşındayken haltere olan ilgisinden dolayı omuzlukla çeşmeden su taşıdığını ifade eden Hasgül Taylan, ''Nurcan küçükken, omuzluğu alır ve kovalarla halterci olacağım diye su taşırdı. Haltere çok hevesi vardı. Kendisine Naim Süleymanoğlu'nu örnek alırdı. Türkiyemize büyük bir gurur yaşattı. Onunla gurur duyuyoruz'' dedi. 
     
     ''BÜTÜN KÖY NURCAN'LA AĞLADI'' 

     Köy Muhtarı İsmet Koçak ise Atina'da İstiklal Marşı okunurken, Nurcan ile birlikte bütün köyün de ağladığını söyledi. 
     Nurcan'ın başarısından sonra, köylerinin bayram yerine döndüğünü belirten Koçak, ''Bütün köylü sokağa çıkarak, hep birlikte kutlama yaptık. O bizim gurur kaynağımız oldu'' diye konuştu. 
     Türkiye'nin dört bir yanından kutlama mesajları aldıklarını anlatan Koçak, ''Haftaya Nurcan buraya gelecek. Nurcan'ı tüm köy olarak, Sivas Valiliği önünde karşılayacağız ve onun için köyümüzde şenlik yapacağız. Ayrıca köyümüzde yapılacak çeşme, sağlık ocağı gibi ilk yatırıma da Nurcan'ın adını vereceğiz'' dedi. 
     
</TEXT>
</DOC>
