<DOC>
<DOCNO> 292491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas15.html </URL>
<DATE> 2004/11/26/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ay, Dünya'nın yeni enerji kaynağı mı olacak 
</HEADLINE>
<TEXT>

     Ay'ın Dünya için ilerde çok önemli enerji kaynağı olabileceği bildirildi. 
     Bilimciler, petrol gibi fosil yakıtlarının bitmesinden sonra dünyaya yeni enerji kaynakları gerekeceğini belirterek, Ay'ın bu açığı kapayabileceğini düşünüyorlar. 
     Hindistan'ın Udaipur kentinde düzenlenen uluslararası bilimsel konferansta konuşan Amerikalı araştırmacı Lawrence Taylor, Ay'dan alınan mineral numunelerinin, uydumuzda helyum 3 adı verilen gazın bol miktarda bulunduğunu gösterdiğini belirtti. Helyum 3'ün hidrojen izotoplarından döteryumla birleştiğinde bol miktarda enerji açığa çıktığını hatırlatan araştırmacı, Ay'ın yüzeyini kaplayan toz tabakasında büyük miktarda helyum 3 bulunduğunu kaydetti. 
     ''Uzay mekiğiyle getirilecek 25 ton helyum, ABD'nin bir yıllık elektrik enerjisini karşılamaya yeter'' diyen Taylor, ''Ancak bu iş hiç kolay değil. Ay toprağından helyum çıkarabilmek için kayaçları 800 derece ısıtmak gerek. Bir ton gaz elde edebilmek için de 200 milyon ton toprak gerekir'' diye konuştu. 
     Hindistan Devlet Başkanı Abdül Kelam da, Ay'daki helyumun, yeryüzündeki bütün fosil enerji kaynaklarından 10 kat fazla enerji içerdiğinin tahmin edildiğini kaydetti. 
     Amerikalıların ünlü Los Alamos laboratuvarından D.J. Lawrence da, Ay'daki helyum 3'ün kullanılabilmesini sağlayacak teknolojinin, henüz emekleme aşamasında olduğunu belirterek, o teknolojiye ulaşıncaya kadar yapılması gereken şeyin, Ay'daki helyum rezervlerini belirlemek olabileceğini söyledi. 
     Lawrence, ''Helyum 3, gerçekten gelecekte yakıt olarak kullanılabilir. Tehlikeli olmaz bu. Bilimkurgu değil bütün bunlar'' dedi. 

     
</TEXT>
</DOC>
