<DOC>
<DOCNO> 282409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun02.html </URL>
<DATE> 2004/10/22/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Irak’ta Türk rehine direnişçilerden kaçtı 
</HEADLINE>
<TEXT>

     Irak'ta direnişçiler tarafından rehin alındığı açıklanan Osmaniyeli Abdurrahman Yıldırım'ın, esir tutulduğu yerden kaçarak Irak askerlerine sığındığı ileri sürüldü. 
     Oğluyla telefonda görüştüğünü söyleyen Fatma Yıldırım, yaklaşık 10 gün önce televizyonda görüntüleri yayımlanan Yıldırım'ın, bir ABD Hastanesi'nde tedavi gördüğünü ileri sürdü. 
     El Arabia televizyonu, yaklaşık iki hafta önce bir Türk'ün daha Tevhid ve Cihad örgütü tarafından kaçırıldığını duyurmuştu. 
     Televizyonunun yayınladığı görüntülerden, kaçırılan kişinin Osmaniyeli Abdurrahman Yıldırım olduğu anlaşılmıştı. 
     
     Yıldırım’ın hayatı için üç gün süre vermişlerdi 
     10 gün önce yayınlanan bu görüntülerde örgüt üyeleri, yetkililere Yıldırım'ın hayatı için üç gün süre tanıyordu. 
     
     Fatma Yıldırım, oğluyla konuştuğunu söylüyor 
     Oğlunun hayatından umudunu kesen Fatma Yıldırım, kısa bir süre önce süpriz bir telefon aldı. 
     Fatma Yıldırım, oğlunun direnişçilerin elinden kaçarak Irak askerlerine sığındığını ileri sürdü. 
     Abdurrahman Yıldırım'ın ABD’lilere ait bir hastanede tedavi altına alındığını söyleyen anne Yıldırım, oğlunun Türk konsolosluğu aracılığıyla en kısa zamanda Türkiye'ye gönderileceğini belirtiyor. 
     
</TEXT>
</DOC>
