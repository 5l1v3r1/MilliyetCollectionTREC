<DOC>
<DOCNO> 292277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/bila.html </URL>
<DATE> 2004/11/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
SSK kavgası... 
</HEADLINE>
<TEXT>

SSK hastanelerinin Sağlık Bakanlığı'na devredilmesini öngören tasarı, AKP ile CHP arasında sert tartışmalara neden oldu. 
Sağlık Bakanı Recep Akdağ, hastanelerin devrini CHP'nin öngördüğünü, bu hususta seçim bildirgesinde vaadi bulunduğunu anımsatarak, CHP'nin seçim bildirisini okuması, komisyon görüşmelerinde tartışmanın büyümesine neden oldu. 
CHP'nin itirazı nedir SSK hastanelerinin Sağlık Bakanlığı'na devrini CHP de seçim bildirgesine bir vaat olarak almış mıdır 
Eski SSK Genel Müdürü ve CHP milletvekili Kemal Kılıçdaroğlu dün arayarak, bu sorulara açıklık getirdi. 
Kılıçdaroğlu'nun verdiği bilgiler özetle şöyle 
"CHP'nin seçim bildirgesindeki vaadi ile bugün hükümetin yapmaya çalıştığı aynı şey değildir. CHP'nin seçim bildirgesinde yazan şudur SSK hastanelerini sosyal sigorta sisteminden ayıracağız. İşçilerin SSK hastaneleri üzerindeki hakları saklı kalmak kaydıyla, SSK'nın sağlık hizmetlerini Sağlık Bakanlığı'nın koordinasyonuna devredeceğiz. 
Bu vaat SSK hastanelerinin mülkiyetinin devredilmeyeceği, sadece sağlık hizmetinin bakanlık koordinasyonuna verileceğini söylüyor. Oysa, hükümetin getirdiği tasarı, SSK'nın malı olan hastanelerin mülkiyetini de devrediyor. Bizim itiraz ettiğimiz budur." 
Kılıçdaroğlu, Sağlık Bakanı Prof. Dr. Akdağ'ın savunduğu tasarıya hükümetin diğer üyesi Çalışma ve Sosyal Güvenlik Bakanı Murat Başesgioğlu'nun da karşı olduğunu belirterek, şu bilgiyi verdi 
"Çalışma ve Sosyal Güvenlik Bakanı'nın Başbakanlığa yazdığı 24 Eylül 2004 gün ve 2986 sayılı yazıda hastanelerin mülkiyetiyle devrinin SSK yasasına ve Anayasa'ya aykırılık oluşturacağı yazılı. Hukuki sakıncaların yanı sıra mali ve idari açıdan da yapılan inceleme bu yazıyla Başbakanlığa bildirilmiş durumda. Hal böyleyken, Sağlık Bakanı'nın, SSK'nın dolayısıyla işçilerin malı olan hastanelerin mülkiyetini devretmeye çalışması açık bir hukuk ihlalidir. Anayasa'ya ve Anayasa Mahkemesi kararlarına aykırılık oluşturmaktadır." 

SSK yetkili 
Kılıçdaroğlu, SSK yasasının, SSK Yönetim Kurulu'nu yetkili kıldığını, kurumun özel hukuk kurallarına tabi olduğunu, SSK Yönetim Kurulu'nun isterse bu hastaneleri satabileceğini belirttikten sonra şöyle dedi 
"Şimdi yasanın SKK Yönetim Kurulu'na verdiği yetki, yeni tasarıyla elinden alınıyor. SSK'nın malları, yasası gereğince SSK'ya aittir, Hazine malı değildir. Biz bu nedenle işçilerin hakları saklı kalmak ifadesini seçim bildirgesine koyduk. Yani mülkiyet SSK'da kalmak üzere sadece sağlık hizmetlerinin bakanlık eşgüdümüne verilmesini öngördük. Oysa yapılmak istenen işçilerin malını bakanlığa devretmektir. Bizim karşı çıktığımız budur." 

İki temel sorun 
Kılıçdaroğlu, SSK'lıların iki temel sorunu olduğunu vurgulayarak, şunları söyledi 
"SSK hastanelerinde iki sorun var Birincisi sevk, ikincisi ilaç kuyruğu. SSK'lılar istedikleri hastaneye gidemiyorlar. Mutlaka SSK'dan sevk almaları gerekiyor. Bu da büyük zorluklar çıkarıyor. Neden SSK'lılar da memurlar gibi istedikleri hastaneye gidemesinler Çözümü gereken birinci sorun budur. Bir de SSK'lı ilaç kuyruğunda saatlerce bekliyor. İlaç almak hasta için de hasta sahibi için de bir eziyete dönüşüyor. Oysa SSK'lı da ilacını dışarıda eczaneden alabilmeli. Bu iki sorun çözülürse SSK hastanelerinde hizmetin daha iyi yürüyeceği görülecektir. Önce bunu çözsünler, sonra sağlık hizmetlerinin koordinasyonuna yönelsinler ama işçilerin malını Sağlık Bakanlığı'na devretmesinler. SSK'lıyı ikinci sınıf hasta konumundan çıkarsınlar." 
CHP'liler komisyondaki tartışmaların kaynağının iktidara endeksli çalışma yönteminden kaynaklandığını belirttiler. Sağlık Bakanı'nın konuşması sırasında kameraların içeri alındığını, bakanın konuşması bitince dışarı çıkarıldığını, muhalefetin görüşleri dinlenmeden, kamuoyuna tek yönlü mesaj verildiğini ifade ettiler. Bakan'ın seçim bildirgesini atlayarak okuduğunu, muhalefetin konuşması beklenmeden basının dışarı çıkarılarak haksızlık yapıldığını vurguladılar. 
CHP'nin, hastanelerin devrine itirazları ve tartışmaya ilişkin savunmaları özetle böyle... 



</TEXT>
</DOC>
