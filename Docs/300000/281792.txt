<DOC>
<DOCNO> 281792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun13.html </URL>
<DATE> 2004/10/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kerry'nin afaroz edilmesi istendi... 
</HEADLINE>
<TEXT>

     ABD'de Katolik olan Demokrat başkan adayı senatör John Kerry'nin, kilise tarafından aforoz edilmesi istendi. 
     Marc Balestrieri adli Katolik avukat, yayımladığı açıklamada, Kerry'nin, ''Katolik olduğunu iddia etmesine karşılık, bu inanca göre günah ve yasak olan kürtajın serbest kalmasını desteklediğini, dolayısıyla kilise tarafından aforoz edilmesi gerektiğini'' söyledi. 
     Bu konuda dini liderler nezdinde girişimde bulunduğunu belirten Balestrieri, Vatikan'ın onayıyla bir Katolik din adamının kendisine destek veren bir mektup gönderdiğini anlattı. 
     Bununla birlikte, ABD'deki Katoliklerin resmi yayın organı olan Katolik Haber Servisi'nin açıklamasında, Vatikan'ın Kerry'nin aforoz edilmesi yönünde bir tutumu olmadığı bildirildi. 
     Kerry, kendi dini inancı olan Katolik mezhebinin bütün kurallarının tüm ABD'de uygulanmasını talep edemeyeceğini belirterek, kürtaj hakkını savunuyor. 
     ABD'deki çeşitli Katolik kuruluşları, Kerry'nin bu tutumundan dolayı Katoliklere, 2 Kasım seçiminde Cumhuriyetçi Başkan George W. Bush'un desteklenmesi çağrısı yaptı. 
     
</TEXT>
</DOC>
