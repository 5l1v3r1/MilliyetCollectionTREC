<DOC>
<DOCNO> 264150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonspo17.html </URL>
<DATE> 2004/08/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Fikret Orman 19 Mayıs Stadı'nda koltuk kavgası yapmadık 
</HEADLINE>
<TEXT>

     Beşiktaş Kulübü başkan adaylarından Fikret Orman, Ankara'da yapılan Gençlerbirliği-Beşiktaş maçında protokol tribününde oturması hakkında çıkan haber ve dedikoduları yalanladı. 
     Fikret Orman, yaptığı yazılı açıklamada, kendisi ve arkadaşlarının Ankara'ya gitmesinde hiçbir artniyetlerinin olmadığını belirterek, bunun ''baskın'' olarak nitelendirilmesinin doğru olmadığını söyledi. 
     20 yıldır Beşiktaş'ın her maçına gittiğini ve protokol tribününde oturmasının doğal hakkı olduğunu belirten Orman, şunları söyledi 
     ''Maç öncesi karşılaşmayı izlemeye gelen başkan ve yönetici arkadaşlarla görüşmelerimiz ve sohbetlerimiz oldu. Bu arkadaşlara selam vermeme gibi bir durumun olduğu da gerçek dışıdır. Maçın 90. dakikasında Ankara'da bulunan çocuklarımı otelden almak üzere stattan ayrıldım. Takımımızı desteklemek için gittiğimiz Ankara 19 Mayıs Stadı'nda koltuk kavgası yaptığımız haberi yalan ve samimiyetsizdir. Mevcut yönetimimiz Beşiktaşımız'ı başarıya taşıma gayretleri içinde olmalıdır. Hal böyleyken asli görevini unutup, Ankara'da maç izlememizi çeşitli yollarla gündemine alan ve camiada ben ve arkadaşlarımı suçlayan maksatlı kişilerin kendi işleriyle uğraşmalarını tavsiye ediyorum.'' 
     
</TEXT>
</DOC>
