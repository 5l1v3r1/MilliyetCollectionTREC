<DOC>
<DOCNO> 265730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonsiy12.html </URL>
<DATE> 2004/08/23/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Putin, Türkiye'yi ziyaret edecek 
</HEADLINE>
<TEXT>

     Rusya Devlet Başkanı Vladimir Putin'in Ankara ziyareti, gerek 32 yıl aradan sonra Rusya'dan Türkiye'ye devlet başkanı düzeyinde ilk resmi ziyaret olması, gerek iki ülke arasındaki ''güvensizlik bulutlarının dağılmaya'' başladığı bir döneme denk gelmesi, gerekse Türkiye'nin dış politikası ve Rusya ile ilişkileri bakımından büyük önem taşıyor. 
     Ziyarete ilişkin bilgi veren kaynaklar, iki ülke ilişkilerinin son 12 yıl içinde giderek geliştiğini, ''güvensizlik bulutlarının'' dağılmaya başladığını, artık tüm sorunların açık açık konuşulduğunu belirterek, iki tarafın da bu yönde gayret gösterdiğine işaret ediyorlar. 
     Rusya ile son 10 yıl içinde kurulan ekonomik ilişkilerin, 10-15 yıl önce tasavvur bile edilemeyecek düzeye ulaştığına dikkat çeken kaynaklar, geçen yıl 6,8 milyar dolara ulaşan ticaret hacminin bu yıl sonunda 9 milyar doları bulmasının beklendiğini, Türk işadamlarının Rusya'daki yatırımlarının da 12 milyar doları geçtiğini aktarıyorlar. 
     Kaynaklar, Rusya ile ilişkilerin günümüzde çok boyutlu ortaklık düzeyine ulaştığını kaydederek, bu kavramın 2001 yılında iki ülke dışişleri bakanları arasında imzalanan Avrasya'da İşbirliği İçin Ortak Eylem Planı temelinde hayata geçirildiğini hatırlatıyorlar. 
     Rusya'nın birçok ülkeyle arasındaki Karma Ekonomik Komisyonları'nın eşbaşkanlıklarını bakan yardımcısı düzeyine indirdiğini, ancak sadece Türkiye ve Japonya'yı bunun haricinde tuttuğunu örnek veren kaynaklar, bu durumun Moskova'nın Türkiye ile ticari ilişkilerine verdiği önemi kanıtladığını belirtiyorlar. 
     Kaynaklar, iki ülke arasında turizm alanında büyük gelişme kaydedildiğini, 2003 yılında Türkiye'ye gelen Rus turist sayısı 1 milyon 250 binken bu yıl bu miktarın 1 milyon 700 bine ulaşmasının beklendiğini ifade ediyorlar. 
     Türkiye ile Rusya arasında, uzun yılların gayretlerinin sonucu olarak, hiçbir siyasi sorunun bulunmadığını kaydeden kaynaklar, aynı coğrafyada bulunmanın bir sonucu olarak, ekonomik ilişkilerin gelişmesinin, iki tarafın da çıkarınaysa kaçınılmaz olduğunu belirterek, ''İşbirliği bizim kaderimiz'' ifadesini kullanıyorlar. 
     Kaynaklar, iki ülke ekonomik ilişkilerinin, genelde tam tersi olmasına rağmen, siyasi ilişkilerden hızlı bir seyir izlediğini, siyasi açıdan bu ilişkileri yakalamanın da Putin'in ziyaret nedenlerinden biri olduğunu dile getiriyorlar. 
     
     TÜRKİYE, KIBRIS KONUSUNDA DESTEK İSTEYECEK 
     Putin'in ziyaretinin gündemine ilişkin bilgi veren kaynaklar, Putin'den, Kıbrıs konusunda Türkiye'nin tutumuna destek isteneceğini belirtiyorlar. 
     Rusya'nın şu ana kadar ''Rumlara daha yakın bir politika izlediğinin doğru olduğunu'', ancak son zamanlarda bu politikalarını dengelemeye başladıklarının da görüldüğünü ifade eden kaynaklar, buna örnek olarak, Rus Dışişleri Bakanı Sergey Lavrov'un son İKÖ dışişleri bakanları toplantısında KKTC Başbakanı Mehmet Ali Talat ile görüşmesi, Rus ekonomi çevrelerinin KKTC'li muhataplarıyla diyalog kuracakları yönündeki beyanlarını gösteriyorlar. 
     Kaynaklar, Rusya'nın Rum yanlısı tutumunun sadece ekonomik nedenlere dayandırılamayacağını, BM Güvenlik Konseyi'nde ''kendilerine yeterince danışılmadığı'' yönünde bir kanaat içinde olduğuna işaret ederek, ''siz bana danışmazsanız ben de engellerim'' tarzı bir tutum da takınabildiğini, bunun sadece Kıbrıs konusunda olmadığını kaydediyorlar. 
     
     BOĞAZLAR 
     Kaynaklar, Türk Boğazları'nın artık daha fazla tanker yükünü kaldıracak durumda olmadığını belirterek, coğrafi ve çevresel koşullar gereği Boğazlar'a bazı sınırlamalar getirilmesinin zorunluluktan kaynaklandığını belirtiyorlar. 
     Montrö Anlaşması'nın getirdiği düzene hiçbir zaman kısıtlama getirilmediğini vurgulayan kaynaklar, Türkiye'nin yaptığının, ''trafik lambası koymak ya da kamyon geçişlerini sınırlamak'' gibi bir anlam taşıdığını dile getiriyorlar. 
     Rus tankerlerine karşı bir tavrın söz konusu olmadığının altını çizen kaynaklar, Moskova'nın da coğrafi ve çevresel koşulların daha fazla tankerin geçişine müsaade etmediğini, Türkiye'nin amacının zorluk çıkarmak ya da Rus tankerlerini uzak tutmak değil, koşullar gereği olduğunu görmeye başladığını kaydediyorlar. 
     Kaynaklar, 1996 yılında petrol ve benzeri tehlikeli yük taşıyan tanker sayısının 4200 olduğunu, 2003'de ise bu rakamın yıllık 8000'i aştığını aktarıyorlar. 
     Alternatif boru hatları konusunda henüz somut bir karar alınmadığını belirten kaynaklar, konuyu öncelikle ilgili şirketlerin kendi aralarında müzakere edeceğini ifade ediyorlar. 
     Kaynaklar, boru hattı konusunda çevresel, ekonomik, ticari birçok faktörün bulunduğunu, hiçbir devletin, araştırma yapmadan artık ''doğrudan doğruya'' bu işe girişmediğine işaret ederek, bu konuda temasların sürdürüldüğünü söylüyorlar. 
     Kaynaklar ayrıca, Putin'in ziyareti sırasında dostluk ve çok boyutlu ortaklık deklarasyonunun imzalanmasının planlandığını, diğer bazı anlaşmaların da gündemde olduğunu, ancak bunlara ilişkin çalışmaların henüz sonuçlanmadığını belirtiyorlar. 
     Rusya'nın Türkiye'deki Çeçen vakıflarından rahatsızlığı konusunda da kaynaklar, Türk kanunlarına göre işleyen hiçbir derneğin kapatılamayacağını, kurallara uymayanların ise faaliyetlerinin durdurulduğunu belirterek, bu derneklerde Rusya aleyhine faaliyetlere izin verilmediğini kaydediyorlar. 
     
     ZİYARETİN ÖNEMİ 
     Putin'in 32 yıl aradan sonra devlet başkanı düzeyindeki ilk ziyareti, son yıllarda Türkiye ile Rusya arasında giderek gelişen karşılıklı güven ve diyalog ortamının somut bir göstergesi olacağını, güven ve diyalogun daha da pekiştirilmesine ivme kazandıracağı belirtiliyor. 
     Kaynaklar, Türkiye'nin tüm komşularıyla dostluk ve işbirliği üzerine kurulu iyi ilişkiler geliştirmek arzusunda olduğunu, uluslararası ve bölgesel planda da mevcut sorunların barışçı yollardan çözümü ve bölgede güven, istikrar ve refahın sağlanmasının temel hedefi olduğunu kaydediyorlar. 
     Küresel ve bölgesel düzeyde önemli bir güç olan Rusya ile de dostluk ve güvene dayalı işbirliğini amaçlayan iyi ilişkiler içinde olmak istediklerini ifade eden kaynaklar, Rusya ile ilişkilerin son dönemde rekabetten çok, işbirliğine ve çok boyutlu ortaklığa dönüştüğünü, Putin'in ziyaretiyle de ilişkilerin ''geliştirilmiş'' çok boyutlu ortaklık düzeyine ulaştırılmasının öngörüldüğünü dile getiriyorlar. 
     
</TEXT>
</DOC>
