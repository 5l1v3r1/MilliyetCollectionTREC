<DOC>
<DOCNO> 263409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonsiy02.html </URL>
<DATE> 2004/08/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
CHP İstanbul'da Sarıgül'ü "desteklemediğini" açıkladı 
</HEADLINE>
<TEXT>

     CHP İstanbul İl Örgütü, ''parti üyesi Şişli Belediye Başkanı Mustafa Sarıgül'ü desteklemediğini'' bildirdi. 
     CHP İstanbul İl Merkezi'nden yapılan ve İl Başkanı Şinasi Öktem ile 31 ilçe başkanının isimlerinin yer aldığı ortak yazılı açıklamada, ''Sarıgül'ün uzun zamandan beri asli görevi olan belediye başkanlığı ve kendisini seçenlere verdiği hizmetle değil, parti içinde sürdürdüğü genel başkanlık yarışıyla gündeme geldiği'' kaydedildi. 
     ''CHP'li her üyenin, partinin her kademesinde her göreve aday olmasının bir hak olduğu'' vurgulanan açıklamada, ''Ancak haklarını kullananların görevleri ile sorumluluklarını da asla unutmamaları lazımdır'' denildi. 
     ''CHP üyesi Şişli Belediye Başkanı Sarıgül'ün, seçmenlerine ve partisine karşı görev ve sorumlulukları bulunduğu'' ifade edilen açıklamada, şu görüşlere yer verildi 
     ''Bir belediye başkanının kamu görevlisi olarak taşıdığı sorumluluğu bir kenara bırakarak, belediye hizmetleri için ayırması gereken zamanı, kaynağı parti içi mücadeleye harcaması etik değildir. Bu, halka hizmet ve sorumlu belediyecilik anlayışıyla da bağdaştırılamaz. CHP'nin dışa dönük mücadelesini iç hesaplaşmaya çevirmek isteyenlerin oyunları gibi, Mustafa Sarıgül'ün yaptığı açıklamalar da partimizin yararına değildir. O oyunlar nasıl başarısızlıkla sonuçlandıysa, Mustafa Sarıgül'ün partisine ve seçmenlerine karşı duyması gereken sorumluluğu unutturan parti içi mücadelesi de başarısızlıkla sonuçlanacaktır. 
     Biz İstanbul İl örgütüyle, ilçe örgütleri yöneticileri olarak, CHP üyesi Şişli Belediye Başkanı Mustafa Sarıgül'ü desteklemediğimizi açıklıyor, partimizin temel görüşleriyle bağdaşmayan açıklamalarını doğru bulmadığımızı belirtiyor, hem partisine, hem de kendisine oy vererek belediye başkanı seçenlere karşı sorumluluklarını hatırlamaya çağırıyoruz.'' 
     
</TEXT>
</DOC>
