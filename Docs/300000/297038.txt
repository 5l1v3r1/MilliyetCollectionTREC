<DOC>
<DOCNO> 297038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy13.html </URL>
<DATE> 2004/12/12/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Devlet Bakanı Akşit Bakü'de... 
</HEADLINE>
<TEXT>

     Devlet Bakanı Güldal Akşit, Türkiye'nin Azerbaycan için, Azerbaycan'ın da Türkiye için çok önemli olduğunu söyledi. 
     Azerbaycan'ın eski Cumhurbaşkanı Haydar Aliyev'i anma törenlerine katılmak üzere Bakü'de bulunan Akşit, bu ülkede faaliyet gösteren Türk basın organları temsilcilerine yaptığı açıklamada, ziyareti sırasında Cumhurbaşkanı İlham Aliyev tarafından kabul edildiğini söyleyerek, ''Sayın İlham Aliyev'in Türkiye'ye karşı özel bir ilgisi, sevgisi var. Bize de bu ihtimamı gösterdi. Anma törenlerine Bu düzeyde katılım onu da memnun etti'' diye konuştu. 
     Başbakan Recep Tayyip Erdoğan'ın özel selamını Aliyev'e ilettiğini belirten Akşit, kabulde ayrıca Türkiye-Azerbaycan ilişkilerini görüşme imkanı bulduklarını da kaydetti. 
     Akşit, bir soru üzerine, Türkiye'de cinsiyet ayrımı, kadın hakları, kadına karşı aile içi şiddet gibi sorunlarla ilgili önemli çalışmalar bulunduğunu anlatarak, Azerbaycan'daki kadın haklarıyla ilgili çalışmalarda bulunan kurumların, sivil toplum kuruluşlarının Türkiye'den çok şey alabileceğini ifade etti. 
     Azerbaycan'da, daha sonra yapacağı ziyaretlerde bu konuda temaslarda bulunabileceklerini belirten Akşit, bu konudaki birikimlerini paylaşabileceklerini, örnek olacak düzeydeki iyi çalışmalardan yararlanılabileceğini kaydetti. 
     Akşit, bir soru üzerine, kadın mahkumlar ve çocuklarıyla ilgili konularda daha önce yapılan çalışmaları inceleyerek, bu alanda neler yapılabileceğini araştırarak, ihtiyaç duyulan faaliyetlerin gerçekleştirilebileceğini bildirdi. 
     Bakan Akşit, bu konuyla ilgili çalışmaları yurda dönüşünde başlatacakların da sözlerine ekledi. 
     
     17 ARALIK 
     Türkiye'nin AB'ye giriş sürecinde 17 Aralık'a hazır olup olmadığına ilişkin bir soru üzerine Akşit, ''Türkiye, kadınlarıyla, her şeyiyle hazırdır'' dedi. 
     AB sürecinde yapılan yasal düzenlemeler ve benzeri çalışmaların AB veya başka kurumlar istediği için değil, Türkiye hak ettiği için yapıldığını vurgulayan Akşit, bu konuda karamsar olmadığını belirtti. 
     Türkiye'nin bu süreçte üzerine düşeni yaptığını, AB'nin de kendi sorumluluğunu yerine getirmesini beklediklerini söyleyen Akşit, ''bu noktadan sonra önkoşul veya özel statü gibi konulara sıcak bakmadıklarını'' ifade etti. 
     Bakan Akşit'in yarın sabah yurda dönmesi bekleniyor. 
     
</TEXT>
</DOC>
