<DOC>
<DOCNO> 297640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo30.html </URL>
<DATE> 2004/12/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Parma'da teknik direktör adayları arasında Carmigniani'nin adı ön planda 
</HEADLINE>
<TEXT>

     İtalya Birinci Futbol Ligi Serie A takımlarından AC Parma'da, dün Silvio Baldini'nin görevine son verilmesinin ardından teknik direktörlüğe kimin getirileceği belirsizliğini koruyor. 
     Perşembe akşamı UEFA Kupası 2. tur B Grubu'nda Beşiktaş'ı ağırlayacak AC Parma'da, teknik direktör adayları arasında şu an için sarı-Lacivertlileri 2001-2002 sezonunda da çalıştıran Pietro Carmigniani'nin adı ön plana çıkıyor. 
     İtalyan spor gazetelerinin bugünkü haberlerinde, Carmigniani'nin AC Parma taraftarlarınca da sevilen bir isim olduğuna işaret edildi. 
     Baldini'nin işine son verilmesinin ardından takımı çalıştırmaya başlayan Yardımcı Antrenör Daniele Zoratto'nun teknik direktörlük görevini tek başına üstlenmesinin teknik açıdan neredeyse olanaksız olduğu da belirtildi. 
     Gerekli lisansa sahip olmayan Zoratto'nun bu işi Arrigo Sacchi'nin himayesinde üstlenmesi de sözü edilen olasılıklar arasında bulunuyor. 
     La Gazzetta dello Sport, AC Parma'da teknik direktör konusunda tam bir anlaşma bulunmadığını ima eden bir başlık kullanarak, ''Parma'da eski alışkanlık yeniden sahnede'' dedi. 
     Olası adaylar ve destekçileri ise spotta şu cümlelerle özetlendi 
     ''Baldini'nin işine son verildi. Adaylar listesinde Parma'nın eski çalıştırıcılarından iki isim var Sacchi, Zoratto'yu istiyor. Baraldi ise Carmigniani'nin sponsorluğunu yapıyor.'' Corriere dello Sport, AC Parma'nın bugün yeni teknik direktörünü belirleyebileceğini ileri sürerek, ''Parma, Baldini'yi postaladı. Tercih edilen isim Carmigniani'' diye başlık attı. 
     Tuttosport gazetesi ise ''Parma'da teknik direktör koltuğu konusunda görüş ayrılığı'' başlığını kullandı. 
     Tuttosport'un haberine göre, Sarı-Lacivertlilerin düşündüğü teknik direktör adayları Carmigniani veya Zoratto'dan ibaret değil. Haberde, Alberto Cavasin ve Nevio Scala'nın da AC Parma'nın düşündüğü olası teknik direktör adayları arasında yer aldıkları ileri sürüldü. 
     
</TEXT>
</DOC>
