<DOC>
<DOCNO> 257805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/spo05.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Matadorlar hazır 
</HEADLINE>
<TEXT>


İspanya ile bugün Avrupa Şampiyonası finalinde karşılaşacak 19 Yaşaltı Milli Takımı, kapılarını MİLLİYET'e açtı. Ay - Yıldızlı oyuncular, ülkeye kupa ile dönmeyi hedefliyor 

ÖZEL RÖPORTAJ ZAFER ATAMER 


Onay umutlu 
19 Yaşaltı Milli Futbol Takımı Avrupa Şampiyonası finalinde İsviçre'de bugün 19.00'da İspanya ile karşı karşıya gelecek. MİLLİYET'in ziyaret ettiği Ay - Yıldızlı ekibin kampında, herkesin şampiyonluğa kilitlendiği gözlemlendi. Teknik Direktör Gündüz Tekin Onay, finalde şansların eşit olduğunu söyledi ve "Kazanmak istiyoruz. Takım formasyonu sakatlıklar yüzünden bozulabilir. Ancak çocuklar o kadar inançlı ki, bu beni umutlandırıyor" dedi. 

"Herkes farkında" 
ONAY, oyuncuların, finalin farklı bir boyutta olduğunun bilinci içersine girdiklerini belirtti. Tecrübeli hoca, "19 yaşta ilk defa final oynuyoruz. İki finalistin de bizim gruptan çıkması, ne kadar zorlu mücadele verdiğimizi gösteriyor. Sözün kısası, kupayı alıp, ülkemize dönmek istiyoruz" diye konuştu. Onay, Kerim Zengin'in Fenerbahçe'de direkt oynayabileceğini, tüm takımın önünün açık olduğunu da söyledi. 

Ne dediler 

ALİ ÖZTÜRK İspanya karşısında kazanacağımızdan eminim. 
KERİM ZENGİN Bu fırsatı değerlendirmemiz lazım, biz de bunun bilinci içindeyiz. 
ZAFER SAKAR Kazanacağız, başka yolu yok. 
ŞENER ÖZCAN Çok istiyoruz, kupayı almamız lazım, alacağız. 
SELÇUK İNAN Ülkeye kupa ile döneceğiz. 
ORHAN SAM Neden olmasın 

Başkan'ın ilk sınavı 

FUTBOL Federasyonu başkanlığına seçilen Levent Bıçakçı, görevindeki ilk sınavını 19 Yaşaltı Milli Takımı'nın final maçında verecek. Bıçakçı bu nedenle, karşılaşmada destek vermek üzere, bugün İsviçre'ye gidecek ve tribündeki yerini alacak. 


</TEXT>
</DOC>
