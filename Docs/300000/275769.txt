<DOC>
<DOCNO> 275769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/dunya/dun04.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, TCK'dan memnun 
</HEADLINE>
<TEXT>


GÜVEN ÖZALP 


Avrupa Birliği AB Komisyonu, TCK'nın TBMM tarafından onaylanmasından memnun. Olağan basın toplantısında Komisyon'dan yapılan açıklamada, "Bu adımı ancak memnuniyetle karşılayabiliriz" denildi. 
Komisyon adına açıklama yapan AB Komisyonu'nun Genişlemeden Sorumlu Üyesi Günter Verheugen'in sözcüsü Jean Christophe Filori, "TCK, Türkiye'deki demokratikleşme ve modernleşme süreci açısından ana unsurlardan biri. Kabul edilmesini, ancak memnuniyetle karşılayabiliriz" dedi. TCK'nın onaylanmış olmasının 6 Ekim'de yayımlanacak olan İlerleme Raporu üzerindeki etkisine yönelik bir soruyu da yanıtlayan Filori, "Bu konuda ancak Verheugen'in söylediklerini tekrarlayabilirim. Verheugen, Başbakan Erdoğan'dan aldığı garantilerin net bir tavsiyede bulunması için yeterli olacağını söylemişti" diye konuştu. 



</TEXT>
</DOC>
