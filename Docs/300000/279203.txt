<DOC>
<DOCNO> 279203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur22.html </URL>
<DATE> 2004/10/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Karısı 'sen kuş bile öldüremezsin' deyince öldürdü .. 
</HEADLINE>
<TEXT>

     DHA 

BANDIRMA'da eşinin kendisini aldatmasından süphelenip, "Doğruyu söyle yoksa seni öldürürüm'' tehdidinde bulunan 30 yaşındaki Cengiz Arslan, "Sen kuş bile öldüremezsin'' yanıtına sinirlenip tabancasını ateşledi. İki çocuk annesi Demet Arslan yaşamını yitirdi. 
     17 Eylül Mahallesi 823'üncü Sokak'ta oturan pide ve lahmacun ustası 2 çocuk babası Cengiz Arslan, önceki akşam saat 22.30 sıralarında, kendisini aldattığından şüphelendiği eşi Demet Arslan ile tartıştı. 
     "Beni aldatıyorsun. Doğruyu söyle, yoksa seni öldürürüm'' diyen Cengiz Arslan, eşinin "Sen kuş bile öldüremezsin'' sözüne sinirlenip tabancasına sarıldı. Cengiz Arslan, kafasına iki kez ateş ederek eşini öldürdükten sonra evden kaçtı. Komşuların silah sesleri üzerine haber vermesiyle olay yerine gelen polisler, Demet Arslan'ı kanlar içinde buldu. Yapılan muayenede genç kadının öldüğü belirlenirken, kaçan Cengiz Arslan polis tarafından kısa sürede yakalandı. 
     Cengiz Aslan ilk sorgusunda karısını öldürmediğini, kimin öldürdüğünü de bilmediğini iddia etti. Ancak çelişkili ifadeler veren Cengiz Arslan, cinayeti itiraf etmek zorunda kaldı. Aslan, cinayette kullandığı ve olaydan sonra evinin yakınında bir arsaya gömdüğü tabancayı da polise teslim etti. Eşinin tartışma sırasında kendisini tahrik ettiğini öne süren Cengiz Arslan pişman olduğunu söyledi. Arslan'ın sorgusu devam ediyor. 
     
</TEXT>
</DOC>
