<DOC>
<DOCNO> 286644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/soneko04.html </URL>
<DATE> 2004/11/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tüzmen Irak'ta ortak petrol üretimi yapmak için görüşmelere başlıyoruz 
</HEADLINE>
<TEXT>

     Devlet Bakanı Kürşad Tüzmen, Irak'ta Gharraf petrol sahasında ortak petrol üretimi yapmak için görüşmelere başlayacaklarını bildirdi. 
     Türkiye-Irak KEK toplantısı sonuçlarıyla ilgili olarak A.A muhabirine değerlendirmede bulunan Bakan Tüzmen, görüşmelerin çok verimli geçtiğini belirterek, önümüzdeki dönemde Irak-Türkiye ekonomik ilişkilerinin daha sağlıklı bir zemine oturtulması için kararlar alındığını kaydetti. 
     Yapılan görüşmelerde ve varılan anlaşmalarda, özellikle Irak'a yük taşıyan Türk araçlarının güvenliği üzerinde durulduğunu ifade eden Tüzmen, Iraklı yetkililerin bu konuda gerekli tüm önlemleri almak için çalışacakları konusunda güvence verdiklerini söyledi. 
     İmzalanan protokole göre, Irak'a ikinci köprününü açılması için çalışmaların hızlandırılması kararı alındığını belirten Tüzmen, Ovaköy'den açılacak ikinci kapının da Habur'da yaşanan sıkıntıları gidereceğini bildirdi. 
     KEK toplantısında imza altına alınan mutabakatta, Irak'ın Gharraf petrol üretim sahasında Türk firmalarıyla ortak üretim yapılması için görüşmelere başlanılması konusunda anlaşmaya varıldığını anlatan Tüzmen, özel ikili ticaret sistemlerinin geliştirilmesi, savaş öncesi imzalanan ve devam eden sınır ticareti kontratlarının devamı, mal yüklemelerinin hızlandırılması gibi konularda da görüş birliğine varıldığını anlattı. 
     
     ''TÜRK BANKALARI IRAK'TA ŞUBE AÇABİLECEK'' 
     Toplantıda, Türk bankalarının Irak'ta şube açabilmeleri konusunda da anlaşmaya varıldığını belirten Tüzmen, bu çerçevede ilk etapta Ziraat ve Vakıfbank'ın Irak'ta şube açabilmeleri olanağının sağlandığını bildirdi. 
     Tüzmen, toplantıda gümrük vergilerinin Irak'ın bütün sınır kapılarında standart hale getirilmesinin önemine de işaret edildiğini söyledi. 
     Irak sanayinin modernizasyonu ve rehabilitasyonu konusunda Türk firmalarıyla işbirliği yapılması konusunda görüş birliği sağlandığını ifade eden Tüzmen, bu konuda ihale listelerinin Türk tarafına verildiğini kaydetti. 
     
     İKİ ÜLKE ARASINDAKİ TİCARET 
     Toplantıda, Irak'a yönelik müteahhitlik hizmetlerinin daha da hızlandırılması için özel bir komite kurulmasına karar verildiğini belirten Bakan Tüzmen, şunları söyledi 
     ''Irak'ta müteahhitlerimiz şu ana kadar 600 milyon dolarlık proje üstlenmişlerdir. Bu yıl sonuna kadar bu rakam 800 milyon dolara yükselir. Önümüzdeki yıl ise hedefimiz 1.5-2 milyar dolardır. Bunu başarmak için her türlü altyapıyı hazırlıyoruz. 
     Irak'a yönelik ihracatımız ise bu yılın ilk 10 ayında 1.5 milyar doları aşmıştır. Yıl sonu hedefimiz 1.8 milyar dolardır. 2005 yılı hedefimiz ise 4 milyar dolarlık ticaret hacmine ulaşmaktır.'' İki ülke arasındaki ticaret hacmini artırmak için Türk ihracatçılarının büyük çaba gösterdiğini belirten Tüzmen, ''Olağanüstü sıkıntılar yaşanmazsa bu rakama rahatça ulaşabiliriz. Irak'a yönelik müteahhitlik hizmetlerinin artması, ihracatımızı da hızlandıracaktır'' diye konuştu. 
     
</TEXT>
</DOC>
