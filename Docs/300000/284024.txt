<DOC>
<DOCNO> 284024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun24.html </URL>
<DATE> 2004/10/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İsrail, okula giden 8 yaşındaki kızı vurdu 
</HEADLINE>
<TEXT>

     İsrail askerlerinin, Gazze Şeridi Han Yunus mülteci kampında bu sabah okula giden 8 yaşındaki Filistinli kız çocuğunu öldürdüğü bildirildi. 
     Görgü tanıkları, Ranya İyad isimli çocuğun, Ganey Tal Yahudi göçmen sitesini koruyan askerlerin rasgele makineli tüfek ateşinde öldüğünü kaydettiler. 
     İsrail ordusu Han Yunus'tan Musevi hedeflerine yönelik havan topu saldırılarını durdurmak için bölgede karakol ve devriyelerini muhafaza ediyor. 
     Batı Şeria'da da dün gece 40 kadar İsrail tankı ve zırhlı araçları Cenin mülteci kampı alanına girdi, Filistin militanlarıyla karşılıklı ateş açıldı. Ölü ya da yaralıya ilişkin bilgi gelmedi. 
     İsrail ordusu, Cenin'deki operasyonun Filistinli militanlar susturulana kadar birkaç gün sürebileceğini bildirdi. 
     İsrail ordusu, 2000 eylülünden beri süren ''İkinci Filistin İntifadası''nda, Filistin kentleri ve mülteci kamplarına sayısız operasyon düzenledi, 4 yılda binlerce insan öldü. 
     
</TEXT>
</DOC>
