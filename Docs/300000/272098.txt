<DOC>
<DOCNO> 272098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur18.html </URL>
<DATE> 2004/09/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ağrı'da kopan bilek Erzurum'da dikildi .. 
</HEADLINE>
<TEXT>

     Ağrı'da, köyde kolunu patos makinesine kaptıran 6 yaşındaki Berfin Yıldırım'ın kopan bileği, Atatürk Üniversitesi Aziziye Araştırma Hastanesi'nde, mikrocerrahi yöntemle yerine dikildi. 
     AA muhabirinin edindiği bilgiye göre, Ağrı'nın Hamur İlçesi Sarıbuğday Köyü'nde Süleyman Yıldırım, evlerinin önünde patos makinesi ile çalışırken 6 yaşındaki kızı Berfin Yıldırım, arka bölümde kolunu makineye kaptırdı. 
     Berfin'in kopan bileği, buğday tanelerinin arasından çıkarılarak soğuk su dolu kova içerisinde, köye 12 kilometre mesafedeki Ağrı Devlet Hastanesi'ne götürüldü. 
     Burada yapılan ilk müdahalenin ardından hasta, bekletilmeden, buz içine konulan bilekle birlikte ambulansla Erzurum'a getirildi. 
     Atatürk Üniversitesi Aziziye Araştırma Hastanesi'nde ameliyata alınan Berfin'in bileği, 6 saatlik bir uğraşıdan sonra, mikrocerrahi yöntemle yerine dikildi. 
     Ameliyatın başarılı geçtiğini belirten doktorlar, kesin sonucun birkaç gün içerisinde alınabileceğini belirttiler. 
     
     BERFİN İÇİN AYRI BİR ŞANS 

     Berfin, ameliyattan hemen sonra, bu kez ambulansla Kızılay Tıp Merkezi'ne getirildi ve burada Hiperbarik Oksijen Tüpü'ne konuldu. 
     Ünite sorumlusu Doktor Zeki Gürgür, Doğu Anadolu Bölgesi'nde sadece Kızılay Tıp Merkezi'nde bulunan, bu tür vakalar için de önemli olan Hiperbarik Oksijen Tedavi Ünitesi'nin, Berfin için ayrı bir şans olduğunu söyledi. 
     Burada Berfin'e, dikilen bilekteki kılcal damarların açılması için gerekli seansların uygulanacağını belirten Dr. Gürgür, ''Biz de en az Berfin, ailesi ve ameliyatı yapan doktorlar kadar heyecanlıyız. Berfin'in şansının devam etmesini umuyoruz'' diye konuştu. 
     Küçük Berfin, daha sonra, Aziziye Araştırma Hastanesi Ortopedi Servisi'nde tedavi altına alındı. 

     
</TEXT>
</DOC>
