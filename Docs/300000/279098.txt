<DOC>
<DOCNO> 279098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko16.html </URL>
<DATE> 2004/10/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ADER Başkanı Akaryakıtta yeni zam görünmüyor 
</HEADLINE>
<TEXT>

     Akaryakıt Dağıtıcıları Derneği ADER Başkanı Fikret Öztürk, 2005 yılı başında uygulamaya girecek akaryakıtta fiyat serbestisi ile birlikte tüketicinin daha kaliteli ürünü ve daha iyi hizmeti alacağını bildirdi. 
     A.A muhabirinin sorularını yanıtlayan Öztürk, akaryakıt bayilerinin kar payları konusunda, kar marjlarında yaşanan oransal düşüşün, geçen yıl ve bu yıl yapılan artışlarla kısmen telafi edildiğini vurguladı. 
     Akaryakıtta fiyat serbestisinin 2005 yılı başından itibaren devreye girmesinin fiyat konusunda bir değişiklik yaratacağını düşünmediğini ifade eden Öztürk, ''Bayiler zaten yüksek fiyata satamaz, ama şu anda da daha düşük fiyata satabilirler. Kar marjları tam olarak olmasa da bayileri idare eder durumda. Fiyat serbestisi ile birlikte kar marjları biraz yukarı çıkar belki, ama rekabet nedeniyle anında geri düşer'' dedi. 
     
     AKARYAKITTA YENİ ZAM GÖRÜNMÜYOR 
     Ham petrol fiyatlarındaki artışın tüm ülkelere bir yük getirdiğini kaydeden Öztürk, ancak akaryakıt fiyatlarının yüzde 70'e yakınının vergi olması nedeniyle ham petrol fiyatlarının bire bir pompaya yansımayacağını düşündüğünü söyledi. 
     Şu anda akaryakıt ürünlerine yeni bir zam ihtiyacı olup olmadığı konusunda da ADER Başkanı, ''Kısa zamanda yeni bir zam yapılacağını sanmıyorum. Ham petrol fiyatlarının nereye varacağını da kimse bilmiyor. Bu tamamen Ortadoğu ile ilgili bir olay. İnşallah bir huzur olur da ham petrol fiyatları düşer'' diye konuştu. 
     
</TEXT>
</DOC>
