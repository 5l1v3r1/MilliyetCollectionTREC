<DOC>
<DOCNO> 255087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy02.html </URL>
<DATE> 2004/07/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dövizle askerlik 10 gün kısalıyor 
</HEADLINE>
<TEXT>

     Yurtdışında yaşayan Türk vatandaşlarının şikayetlerini dikkate alan Milli Savunma Bakanlığı, "dövizle askerlik" konusunda yeni düzenlemeye gidiyor. Uygulamada 31 gün olan sürenin 21 güne inderilmesi konusunda çalışma yapılıyor. 
     Yeni düzenlemede, yurtdışında yaşayan Türk vatandaşlarından gelen, "işimizi kaybediyoruz" şikayetleri etkili oldu. Ayrıca konsolosluklara 2 yılda bir yapılan yoklama süresi de yine vatandaşlardan gelen, "zaman sıkıntısı" şikayeti gözönüne alınarak 5 yıla çıkarıldı. Çalışmanın önümüzdeki yasama yılında TBMM gündemine getirilmesi planlanırken, bakanlık yetkilileri, değişikliğe gerekçe olarak yurt dışından gelen şikayetlerin etkili olduğunu söyledi. 
     Dövizle askerlikten yararlanmak isteyenler, 2004 için 5 bin 112 euro karşılığı 6 bin 448 dolar ödüyor. Ödemeler en fazla dört taksitte yapılıyor. İlk taksit başvurusu sırasında kalan taksitler üç defada gerçekleştiriliyor. 
     ANKARA Milliyet 

     
</TEXT>
</DOC>
