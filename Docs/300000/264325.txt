<DOC>
<DOCNO> 264325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/civaoglu.html </URL>
<DATE> 2004/08/18/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Ya tuz kokarsa 
</HEADLINE>
<TEXT>


Kokmasın diye eti tuzlarlar. Ya tuz da kokarsa Alibeyköy üzerinde helikopterden çekilmiş fotoğraflar, bu söylemi doğruluyor. Sel suları altında, evler, dükk nlar... 
Selin sürüklediği araçlar... Evlerin üst katlarına sığınmış insanlarımız... Onlara geçmiş olsun... 
Ama... 
Bunlar, kaçak yapılanmanın sonuçları. Dere boylarında, sel yataklarında bina yapanların, işyeri açanların kendi yanlışları. 
Belediyenin "tahliye uyarılarını" dinlemeyip evlerinde, dükkanlarında kalanların, araçlarını daha güvenli yerlere götürmeyenlerin kendi hataları nedeniyle katlanmak zorunda kaldıkları acılar. 
Peki... 
Havadan çekilmiş Alibeyköy fotoğraflarında görünen, sel suları ortasındaki 3 okul için ne demeli 
O okulları, sabıkalı dere ve sel yataklarında yapan devlet değil mi 
Üstelik, devlet, sabıkalı sel yataklarında okullar dikmekle kalmamış, dün günahın büyüğü işlenmiş. Günlerdir, meteoroloji ve belediye uyarılarda bulunduğu halde sel yatağındaki okullarda hızlandırılmış kurslara devam etmenin izahı var mı 
Dün sabah 10.00'da bastıran sağanak sonucu, o 3 okulda yüzlerce öğrenci mahsur kaldı. 
Selin geleceği bilindiği halde, kurslara neden birkaç gün ara verilmedi 
Tuz böyle böyle kokar... 

Yanlışa teşvik Dünkü "sel altı" manzaralarında devletin izlerini sürmeye devam... 
Sabıkalı sel yataklarında, kaçak yapılaşmaya, devlet yıllardır göz yumdu. 
Siyasetçiler oralardan gelecek oylar uğruna, göz yummakla kalmadı, devlet eliyle yol yaptı, elektrik, telefon kablosu götürdü. Kanalizasyon kanalları kazdı. Renkli karolarla kaldırım taşları döşedi. Caddelere, sokaklara encümen kararıyla isimler verdi. Levhalar astı. Hatta fotoğraflarda görüldüğü gibi okullar bile yaptı. 
"Tam teşekküllü kaçak mahalleler" oluşmasına "teşvik" verilmiş oldu. 
"Tuzu da kokuttu." 
Oysa İstanbul'da sel sabıkası sicillenmiş 3 - 4 dere yatağı yerleşim alanları var. 
Bunları değil "teşvik", tam tersine "istimlak" etmek, yeşil alanlar haline getirmek gerekirdi. 
O dereler ıslah da edilmeliydi. 

Şehir ve adam Bütün bu yanlışlardan ancak şimdi dönülmekte. 
İstanbul'un yeni Belediye Başkanı Kadir Topbaş, "sel sularının yükselme profilini gösteren bir harita hazırlanmakta olduğunu" açıkladı. 
Bu haritaya göre, "sel yataklarındaki yapılar istimlak edilecek, derelerin ıslahı tamamlanacak, olası selleri yönlendirme yatakları yapılacak..." 
Genellikle her felaket sonrası yetkililerden gelen böyle güzel söylemleri dinler ve "bunlar lafta kalmasın" diye düşünürdük. 
Ancak, bu kez "umut veren işaretler" var. 
İlk kez bir İstanbul Belediye Başkanı, günler öncesinden "çok şiddetli yağmur geleceğini, sel suları altında kalabilecek alçak yörelerin boşaltılması gerektiğini," altını çize çize defalarca söyledi. 
Trafik için uyarılarda bulundu. 
İşyerlerinin erken saatlerde tatile girmesini sağladı. 
Duyarlı bölgelerde, su tahliye araçlarını, iş makinelerini ve botları hazır bulundurdu. 
Afet Merkezi'ni aktif hale getirdi. 
Bu kentin olanaklarıyla hemen hemen tüm önlemleri aldı. 
Sakin, güler yüzlü, dinamikti. 
Güven verdi. 
Marifet iltifata tabidir. 
O nedenle şehir ve adam filmini hatırlıyoruz. "Bu kentin de bir adamı olduğu" yolunda ilk izlenimleri paylaşıyoruz. 



</TEXT>
</DOC>
