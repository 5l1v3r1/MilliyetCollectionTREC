<DOC>
<DOCNO> 263257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonyas04.html </URL>
<DATE> 2004/08/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ben Affleck, Vali ''terminatör''e özendi... 
</HEADLINE>
<TEXT>

     Bir dönem sadece Jennifer Lopez ile ayrılıp barışmasıyla gündeme gelen ünlü aktör Ben Affleck, gözünü siyasete dikti. Son günlerde Demokrat Parti'nin seçim kampanyasında boy gösteren Affleck, ileride siyasete soyunmayı düşündüğünü söyledi. 
     ''Star'' gazetesinin internet sitesindeki habere göre, 32 yaşındaki Affleck'in gönlünde yatan aslanın siyaset olduğu ortaya çıktı. 
     Kampanyada Başkan George W.Bush'un rakibi Demokrat Partili John Kerry'yi destekleyen, Massachusetts Senatörü Ted Kennedy ile sık sık birarada görülen ve eski Başkan Bill Clinton'dan brifing alan Affleck, yeni girdiği bu dünyayı, ''Çok heyecanlı. Zannediyorum politikada aktörlükten daha başarılıyım'' sözleriyle nitelendirdi. 
     
     ARNOLD'DAN NE EKSİĞİ VAR... 

     Politikayı düşünüp düşünmediğini ise ''gelecekte tabii ki düşünüyorum'' ifadesiyle özetleyen Ben Affleck'e siyasi uzmanlar da şans tanıdı. 
     Washington'da politik danışma şirketi sahibi olan Victor Kamber, ''32 yaşındaki Ben'in önünde siyaset açısından daha çok zaman var. Bir aktör olarak geleceği parlak. Ama 12-15 yıl içinde siyasete de girebilir ve çok da başarılı olur'' yorumunda bulundu. 
     Daha önce siyasete giren aktörlerden Ronald Reagan ABD Başkanı, ''Terminator'' filminin ünlü oyuncusu Arnold Schwarzenegger ise California Valisi olmuştu. 
     
</TEXT>
</DOC>
