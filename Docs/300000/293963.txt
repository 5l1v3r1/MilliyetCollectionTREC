<DOC>
<DOCNO> 293963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas23.html </URL>
<DATE> 2004/12/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Haluk Levent Ben ilişkilerimde prezervatif kullanıyorum, siz de kullanın 
</HEADLINE>
<TEXT>

     Sanatçı Haluk Levent, gençleri AİDS'e karşı uyararak, ''Ben ilişkilerimde prezervatif kullanıyorum, siz de kullanın. Gerekirse gece eczaneyi açtırın'' dedi. 
     Ankara AİDS Savaşım Derneği'nin ''1 Aralık Dünya AİDS Günü'' dolayısıyla düzenlediği ''Gençlik ve AİDS'' paneli, Gazi Üniversitesi Rektörlük binasındaki Mimar Kemaleddin Salonu'nda yapıldı. 
     Panelde konuşan Hacettepe Üniversitesi AİDS Tedavi ve Araştırma Merkezi Müdürü Prof. Dr. Serhat Ünal, hastalığın özellikle gençler arasında giderek yayıldığını vurgulayarak, bugün dünyada 40 milyon kişinin hastalıkla enfekte olduğunu belirtti. 
     Türkiye'de Sağlık Bakanlığı verilerine göre 1.802 AİDS hastası bulunduğunu ifade eden Prof. Dr. Ünal, ''Bu buzdağının görünen kısmı bile değil. Bizde kayıtlar çok iyi işlemez, hastaların bildirimi de düşük'' dedi. 
     Prof. Dr. Ünal, Türkiye'deki vakaların yüzde 76'sını 15-49 yaş arası, yüzde 16'sının ise 15-25 yaş arası gruplarında görüldüğünü vurguladı. 
     Numune Hastanesi Psikiyatri Kliniği doktorlarından Dr. Göksel Bayam ise gençlerin daha cesur, daha atak ve çok daha meraklı olmaları nedeniyle önemli bir risk grubunu oluşturduklarını, risk almaya yakın davranışlar sergileyebileceklerini söyledi. 
     Yeni tespit edilen AİDS vakalarının büyük çoğunluğunun 15-24 yaş grubu içinde olduğunun altını çizen Dr. Bayam, gençlerin hastalık konusunda bilinçlendirilmeleri gerektiğini kaydetti. 
     Dr. Bayam, salonda bulunan gençlerden ''AİDS hastalarını anlamalarını'' istedi. 
     
     HALUK LEVENT 
     Panelde gençlere seslenen sanatçı Haluk Levent de, toplumda AİDS konusunda bilgi eksikliği olduğunu söyledi. Bilgi eksikliğine gençliğini ateşi, heyecanı da eklenince çok vahim sonuçların ortaya çıktığını ifade eden Levent, ''Sadece 1 Aralık'larda veya gazete köşelerinde görebildiğimiz sonuçlar ortaya çıkıyor. Yarın bize de çıkabilir'' dedi. 
     Hastalığın önlenmesinde güvenli cinsel ilişkinin önemine değinen Haluk Levent, ''Bunun saklanacak bir yanı yok. Ben ilişkilerimde prezervatif kullanıyorum, siz de kullanın. Gerekirse gece eczaneyi açtırın. Saklayanlara söylüyorum, ilk kullananlar için belki biraz sıkıcı ya da kötü olabilir. Ben Haluk Levent olarak söylüyorum, kesinlikle es geçmeyin, es geçen bir çok insanı gördüm'' diye konuştu. 
     Hastalığı ''kötü insanların yarattığı bir ceza'' olarak gördüğünü dile getiren Levent, ''Bu bir endüstri, belki de korunma endüstrisi için bu virüs yaratıldı. Neden olmasın, olabilir. O zaman bizim savaşımız, AİDS'i kapmamaya çalışmak olmalıdır. Prezervatif kullanın, geceleri uykunuzu kaçırmayın'' dedi. 
     Televizyonlardaki magazin programlarında sık sık ünlülerin birlikte oldukları kişilerden bahsedildiğini anlatan Levent, bu programların sonunda ''bu kişilerin ama prezervatif kullanıyorlar'' denilmesini önerdi. 
     Haluk Levent, ''Evet prezervatif kullanıyorum, bundan da onur duyuyorum. Akşam konsere gelirseniz sizleri daha da aydınlatabilirim'' diyerek espri yaptı. 
     
     İLGİNÇ SORULAR 
     Konuşmaların ardından Haluk Levent'le uzmanlar, gençlerin AİDS'e ilişkin ilginç sorularını yanıtladılar. 
     Bir öğrencinin ''öpüşünce bulaşır mı '' sorusu üzerine Prof. Dr. Serhat Ünal, hastalığın öpüşmeyle bulaşmayacağını, ancak öpüşen iki tarafın da ağzında kanayan yara olması halinde bulaşabileceğini söyledi. 
     Prof. Dr. Ünal, bir başka öğrencinin de ''virüsün ilk cinsel birleşmede mi, yoksa daha fazla ilişkiyle mi bulaştığı'' yönündeki sorusu üzerine, virüsü taşıyan kişiyle yapılan ilk cinsel birleşmede hastalığın geçeceğini kaydetti. 
     1 Aralık AİDS Günü etkinlikleri kapsamında, sanatçı Haluk Levent bu akşam, Ahmet Taner Kışlalı Spor Salonu'nda ücretsiz konser verecek. 
     
</TEXT>
</DOC>
