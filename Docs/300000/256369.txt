<DOC>
<DOCNO> 256369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/dunya/adun.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ı vuracak jetler Türkiye'den geçecek 
</HEADLINE>
<TEXT>


The Sunday Times, İsrail'in, İran'ın Buşehr nükleer tesisini vurmak için hazırlıklarını tamamladığını ve İsrail F-15'lerinin saldırıda Türk hava sahasını kullanacağını öne sürdü 

NEVSAL ELEVLİ Londra 


İngiliz pazar gazetesi The Sunday Times, Amerikalı ve İsrailli üst düzey kaynaklara dayandırdığı haberinde, Rusya'nın İran'daki Buşehr nükleer reaktörüne nükleer yakıt göndermesi durumunda İsrail'in bu tesisi havadan ve karadan vuracağını ve bu amaçla tüm hazırlıkların tamamlandığını yazdı. İsrail kaynakları, Basra Körfezi kıyısında Rus teknolojisi ile inşa edilen Buşehr nükleer reaktörünü havadan vuracak F - 15 uçaklarının hedeflerine ulaşmak için büyük olasılıkla Türk hava sahasını kullanacaklarını belirttiler. 
İran'ın nükleer tesislerinde atom bombası üretmesinden çekinen İsrail'in Başbakanı Ariel Şaron geçen günlerde İran'ı "İsrail'in varlığına yönelik en büyük tehdit" olarak nitelemiş ve "İsrail İran'ın nükleer silah sahibi olmasına izin vermeyecektir" demişti. 
Washington, nükleer yakıt çubuklarının Rusya'dan İran'a ulaşması ve reaktörün faaliyete geçmesini izleyen iki yıl içerisinde, İran'ın nükleer bomba yapımında kullanılan plütonyuma sahip olabileceğini öngörüyor. Nükleer yakıt çubuklarının 2005'in sonlarında Buşehr'e ulaşmasının planlandığı öne sürüldü. 

Yılda 20 atom bombası 
İran ve Rusya arasındaki anlaşmanın uygulaması Uluslararası Atom Enerjisi Ajansı'nca denetlenecek olsa da, İsrail, Buşehr'in tam kapasiteyle çalışması halinde yılda çeyrek ton plütonyum elde edilebileceğini, bu miktarın da 20 bomba yapmaya yeteceğini savunuyor. 
Gazete, plandan haberdar bir İsrailli kaynağın, İran'a ulaşmak için Türk hava sahasının kullanılması beklenen hava operasyonu ile eşzamanlı olarak karadan da komando saldırısı düzenleneceğini söylediğini yazdı. 
İsrail'in bu saldırıyı başlatması halinde yalnızca Buşehr'i değil, İran'ın uranyum zenginleştirme çabalarında bulunduğu Natanz'daki bir tesis ile Arak'ta ağırsu üreten bir fabrikanın da hedef alınabileceği belirtiliyor. 

Suikast seçeneği de var 
2004'ün başında, İsrailli savunma uzmanları tarafından İsrail Başbakanı Ariel Şaron'a iletilen "İsrail'in Stratejik Geleceği" adlı gizli bir belgede, "ordunun nükleer silah geliştiren ülkelere saldırması" tavsiye ediliyor ve İran'ın üst düzey yetkililerine ve nükleer tesislerde çalışan bilim adamlarına suikast düzenlenmesi öneriliyor. 
Gizli bir nükleer silah programı olduğu belirtilen İsrail, kendisine tehdit olarak gördüğü diğer Ortadoğu ülkelerinin nükleer silaha sahip olmasını engelleme çabası çerçevesinde 1981'de Irak'taki Osirak reaktörünü bombalamıştı. İsrail kaynakları, ABD ve Avrupa'nın o tarihte bu olayı eleştirdiğini, ancak Washington'ın Buşehr'e böyle bir saldırı düzenlenmesini engellemeyeceğini söyledi. 


</TEXT>
</DOC>
