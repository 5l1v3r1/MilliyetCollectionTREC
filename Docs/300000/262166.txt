<DOC>
<DOCNO> 262166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur20.html </URL>
<DATE> 2004/08/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Polis İstanbul'daki patlamaları inceliyor... 
</HEADLINE>
<TEXT>

     Sultanahmet ile Laleli'deki 2 otelde gerçekleşen ve 2 kişinin öldüğü, 9 kişinin de yaralandığı patlamalara ilişkin başlatılan inceleme ve soruşturma sürüyor. 
     AA muhabirinin aldığı bilgiye göre, patlamalardan birinin gerçekleştiği Sultanahmet Divanyolu Caddesi'ndeki ''Star Holiday Otel''in içi ve çevresinde uzman polislerce başlatılan incelemeler devam ediyor. 
     Patlama nedeniyle otelin ön cephesinde hasar oluştuğu, İncili Çavuş Sokak'a bakan arka cephesinin ise büyük oranda hasara uğradığı ve patlamanın şiddetiyle çevredeki işyerlerinde de zarar oluştuğu görüldü. 
     Polisin incelemelerini tamamlandığı işyerlerinin sahip ve çalışanları, temizlik ve onarım çalışmalarına başladı. 
     Bu arada olay yerine gelen Eminönü Belediyesi'ne bağlı ekipler, tahta çerçeveler üzerine eternet çakarak otelin çevresinde bir perde oluşturdu. Ekipler ayrıca, 3 katlı binada güçlendirme çalışması yapmak üzere çelik kolonlar da getirdi. 
     Eminönü Belediye Başkan Yardımcısı Mahir Katırcı, binanın teknik olarak incelendiğini belirterek, ''Patlamadan dolayı binanın bazı statik sorunları var. Çelik kolonlarla desteklendikten sonra incelemeler daha rahat sürdürülecek'' dedi. 
     Katırcı, gerek olması halinde Laleli'deki otel binasında da aynı çalışmanın yapılabileceğini bildirdi. 
     Öte yandan, polisin diğer patlamanın olduğu Laleli Kemalpaşa Mahallesi Selimpaşa Sokak üzerinde bulunan ve çoğunlukla İran uyruklu kişilerin kaldığı 6 katlı ''Hotel Pars''ta başlattığı incelemeler de sürüyor. 
     İncelemelerin kısmen tamamlanması nedeniyle olaydan sonra dışarıda bekletilen ve bazıları yalınayak olan müşterilerin, içeri girerek eşyalarını almalarına izin verildi. 
     Patlama nedeniyle binanın ön cephesinde küçük çaplı hasar oluştuğu, otel personelinin ise teşhis amacıyla emniyete götürüldüğü öğrenildi. 
     Görgü tanıklarından Murat Altun, otel binasının yan tarafındaki başka bir binada kaldığını belirterek, ''Patlama, dairemizin bulunduğu 3. katta meydana geldi. Patlamanın şiddetiyle bizim evin duvarları da yıkıldı'' dedi. 
     
</TEXT>
</DOC>
