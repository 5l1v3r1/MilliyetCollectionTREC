<DOC>
<DOCNO> 290442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy06.html </URL>
<DATE> 2004/11/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çelik Yurt-Kur'un toplam kredi alacağı 700 trilyon liranın üzerinde 
</HEADLINE>
<TEXT>

     Milli Eğitim Bakanı Hüseyin Çelik, Yüksek Öğrenim Kredi ve Yurtlar Kurumu'nun Yurt-Kur kurulduğu 1961-62 eğitim-öğretim yılından bu yana toplam kredi alacağının 700 trilyon liraya ulaştığını belirterek, ''Bu meblağ öyle ya da böyle tahsil edilecek'' dedi. 
     Yurt-Kur'un 72. Olağan Genel Kurulu, Genel Müdürlük Toplantı Salonu'nda başladı. 
     Bakan Çelik, Divan Başkanı sıfatıyla divanı oluşturmasının ardından yaptığı konuşmada, bir ülkenin gelişimi için taşıdığı önemi vurgulayarak, lokomotif güç oluşturacak insan yetiştirmek gerektiğini söyledi. Yükseköğrenimde fırsat eşitliği yaratabilmek için Yurt-Kur'un kredi ve yurt hizmeti verdiğini anlatan Çelik, kurumun kurulduğu 1962 yılından bu yana önemli gelişmeler sağlandığını belirtti. Koğuş sisteminden 4-5 kişilik odalara, ranzadan karyolaya geçildiğini ifade eden Çelik, öğrenim kredilerinde de önemli artışlar sağlandığını kaydetti. Çelik, 2003'te öğrenim kredilerinin 45 milyon liradan 65 milyon liraya çıkarıldığını, 2004'te bu rakamın 90 milyona yükseltildiğini, 1 Ocak 2005 itibariyle de 110 milyon lira olacağını ifade ederek, kredilerin 2005 yılı itibariyle 3 aylık değil, aylık dağıtılacağını kaydetti. 
     Çelik, şu an 201 yurtta toplam 192 bin yatak kapasitesi bulunduğunu belirterek, 2005 yılı bütçesi çerçevesinde 26 yeni yurt inşa edilmesi için teklifte bulunduklarını ifade etti. 
     
     ''236 BİN KİŞİ KREDİ GERİ ÖDEMESİ YAPMADI'' 
     Bakan Çelik, 1962 yılında bu yana öğrenim kredisi alan yaklaşık 236 bin kişinin kuruma geri ödeme yapmadığını belirterek, bu kişilerden 2003 yılı başına kadar yapılabilen tahsilat tutarının 27 trilyon lira ile sınırlı olduğunu kaydetti. Çelik, tahsilatın hızlandırılması için yeni tedbirler aldıklarını ifade ederek, bu çerçevede 2003 yılı başından itibaren 86 trilyon lira tahsilat yapıldığını bildirdi. 
     Tüm borçluların isimlerinin ve adreslerinin tespit edildiğini ifade eden Çelik, ''Öğrenim ve harç kredilerinin geri ödenmesinde toplam borç tutarı 700 trilyon liranın üzerinde. Bu miktar öyle ya da böyle tahsil edilecek'' dedi. 
     Çelik, ''bu sıkı takibin'' devam edeceğini vurgulayarak, aksi takdirde Yurt-Kur'un etkin bir çalışma yürütemeyeceğini kaydetti. 
     Kredi borçlularına seslenen Çelik, ''diğer gençlerin de bu nimetten yararlanabilmesi için geri ödemeleri yapmalarını'' istedi. 
     
     BURSLARIN TEK ELDE TOPLANMASI 
     Bursların tek elde toplanmasına ilişkin yasal düzenlemeye de değinen Çelik, üniversitelerin bu konuya tepkili yaklaştığını anımsattı. Tüm üniversitelerden burs verdikleri öğrenci sayısı hakkında bilgi aldıklarını ve bu çerçevede bursların dağıtımının yapıldığını anlatan Çelik, ''Bunun yapılması gerekiyordu. Yapılmasında da isabet olmuştur'' dedi. 
     Yurt-Kur Yönetim Kurulu Başkanı Prof. Dr. Rıza Ayhan da konuşmasında, Türkiye'nin gelişmiş ülkeler arasında yerini alabilmesi için ''eğitime ve kalifiye insan yetiştirmeye'' önem vermesi gerektiğini belirtti. Ayhan, ''Üniversitelerdeki eğitim ve öğretimin nitelik ve niceliği, ülkelerin gelişmişlik düzeylerinin en önemli kriteri haline gelmiştir'' dedi. 
     Ayhan, Yurt-Kur'un 1961-62 eğitim-öğretim yılından bu yana sürdürdüğü çalışmalar ve sağlanan gelişmeler hakkında bilgi verdi. 
     
</TEXT>
</DOC>
