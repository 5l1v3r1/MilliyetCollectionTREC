<DOC>
<DOCNO> 299133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko16.html </URL>
<DATE> 2004/12/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sanal kumara vergi takibi... Gelirler Genel Müdürlüğü araştırıyor... 
</HEADLINE>
<TEXT>

     Sanal kumarın giderek yaygınlaşması, buna yönelik önlem arayışlarını da hızlandırdı. 
     Edinilen bilgiye göre, sanal kumara her ay kredi kartlarıyla ortalama 2 milyon dolar yatırıldığı ifade edilirken, internetteki kumar sitelerinin sayısının her geçen gün artmasıyla gündeme gelen sanal kumarın kontrol edilmesine yönelik çalışmalar sürüyor. 
     Milli Piyango İdaresi Genel Müdürlüğü'nün koordinatörlüğünde başlatılan ve Adalet, İçişleri, Maliye ve Turizm Bakanlıkları ile Emniyet Genel Müdürlüğü, BDDK, üniversiteler ve internet sağlayıcıların da katıldığı çalışmalarda, 3 alt komisyon oluşturuldu. 
     Bu komisyonlardan biri sanal kumarın sosyal boyutu üzerinde dururken, biri internet kanalıyla oynanan şans oyunlarına karşı alınacak teknik önlemleri, bir diğeri de bu oyunlar için başvurulacak mali önlemleri araştırıyor. 
     
     GÜNEYDOĞU'DA ÇOK YAYGIN 

     Bu arada internette oynanan şans oyunlarına getirilecek önlemlere ilişkin çalışmalar sırasında, ülkede sanal kumara kredi kartlarıyla her ay 2 milyon dolar yatırıldığı ortaya kondu. 
     Başlangıçta düşük seviyelerde seyreden Türkiye'deki sanal kumar cirosunun sürekli bir artış trendi içinde olduğu ve artık 2 milyon dolarlarla ifade edilir hale geldiği belirtildi. Yetkililer, bu rakamın ileriki dönemde çok daha yüksek boyutlara ulaşmasından endişe edildiğini söylediler. 
     Sanal kumara büyükşehirlerin yanı sıra özellikle Güneydoğu'da büyük rağbet gösterildiği de bu tespitler sırasında ifade edildi. 
     
     ÖNLEM ARAYIŞLARI 

     İnternette oynanan şans oyunlarına yönelik çalışmalarda, sanal kumar konusunda alınacak önlemler konusunda çeşitli alternatifler de gündeme getirildi. 
     Bu alternatiflerden birisini de, internette kumar oynatan sitelerin perdelenmesi oluşturdu. Adalet Bakanlığı'nın bu konudaki hukuki önlemleri almasının ardından, sözkonusu sitelerin perdelenip perdelenemeyeceği konusunda bir araştırma yapıldı. Bu araştırmada, internet sağlayıcıları, oyun oynatılan siteleri perdeleyebileceklerini, ancak bunun teknik anlamda bazı olumsuzlukları da beraberinde getirebileceğini bildirdiler. İnternet sağlayıcıları, yüzlerce sitenin perdelenmesinin ardından diğer sitelere girilirken çeşitli gecikmeler ortaya çıkabileceğine işaret ettiler. 
     Bu çalışmalarda bir grup da, sanal alemde oyun oynatan işletmelere Türkiye'de belirlenen bir bölgede faaliyet izni verilmesini önerdi. Bu konuda faaliyet gösteren şirketlerin, internet merkezini serbest bölge benzeri belirlenen bölgede kurması ve program altyapısını burada oluşturarak, yönlendirmesi gündeme getirildi. 
     Bu şekilde sanal oyun sitelerinin mali ve yasal açıdan da kontrol altına alınabileceğini vurgulayan görüş sahipleri, belirlenen bu yerlerde faaliyet izni almayan sitelere de perdeleme önerisinde bulundu. 
     
     GELİRLER DE HAREKETE GEÇTİ 

     Öte yandan Gelirler Genel Müdürlüğü de, internette oynatılan şans oyunlarının vergilendirilmesi için harekete geçti. 
     Gelirler Genel Müdürlüğü uzmanlarının, bu tür oyunların nasıl vergilendirilebileceği yönünde teknik araştırmalar yaptığı ve bu çerçevede yabancı ülke uygulamalarını da incelediği kaydedildi. 

     
</TEXT>
</DOC>
