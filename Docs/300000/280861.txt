<DOC>
<DOCNO> 280861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/guncel/axgun01.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür, Peker'den yardım istedi 
</HEADLINE>
<TEXT>


İstanbul Fatih ve Ümraniye'de emniyet müdürlüğü yapan İlhan Naci Ekinci'nin, Van Emniyet Müdürlüğü'ne atanmak için Sedat Peker'den yardım istediği tespit edildi 

Tolga Şardan 

Organize suç örgütü lideri olduğu iddiasıyla tutuklanan Sedat Peker'le görüşerek aktif göreve getirilme konusunda yardım isteyen Emniyet Müdürü'nün İlhan Naci Ekinci olduğu ortaya çıktı. Polis başmüfettişleri, Peker'in adamı Kutluhan Arslan'la telefonda görüşerek Van Emniyet Müdürlüğü'ne atanmak için destek isteyen ve halen APK uzmanı olarak İstanbul'da görev yapan Ekinci'yle ilgili soruşturma başlattı. Ekinci'nin ifadesine başvurulacak. Peker'in bürokrasideki bağlantalarını mercek altına alan polis, bu çerçevede TSK ve yargı mensuplarının yanı sıra Peker'le bağlantısı olan emniyet görevlileri de araştırılmaya başladı. 

2 ay önce görüştü 
Daha önce İstanbul'da Çevik Kuvvet Müdürlüğü, Fatih ve Ümraniye İlçe Emniyet müdürlükleri, İstanbul ve Rize Emniyet Müdür yardımcılıkları görevlerinde bulunan Ekinci, 2 ay önce Peker'in bürokrasideki organizasyonlarını yürüten Kutluhan Arslan ile telefon görüşmesi yaptığı tespit edildi. 
Uyuşturucu kaçakçılığı nedeniyle gündemden düşmeyen Van İl Emniyet Müdürlüğü'ne getirilmesi planlanan Ekinci, bu dönemde Arslan'la bir telefon görüşmesi gerçekleştirdi. İstanbul Emniyet Müdürlüğü'nün "telefon takibi" sırasında tespit ettiği görüşmede, Ekinci'nin "Van Emniyet Müdürlüğü'ne atanma konusunda destek istiyorum" diyerek yardım istediği belirlendi. Van'da görev almak isteyen Ekinci'nin Peker grubuyla uzun süredir tanıştığı öne sürüldü. Üst düzey bir yetkili, Peker'in bazı Emniyet atamalarında etkin olup olmadığının da araştırılacağını bildirdi. 
Ekinci'nin aktif görevde değerlendirilmesi için Başbakanlığın İçişleri Bakanlığı'na talimat verdiği, ancak Peker bağlantısının ortaya çıkmasının ardından atamanın gerçekleşmediği öne sürüldü. 
Kelebek operasyonu sırasındaki aramalarda ele geçirilen silahların ruhsat işlemlerine ilişkin bilgiler netlik kazandı. Bilecik Valisi Ayhan Çevik'in, iptal edilen 2 silah ruhsatının dışında Peker'in adamlarına "can güvenliği" gerekçesiyle 2 taşıma ruhsatı daha verdiği belirlendi. 
Peker'in adamları arasında yer alan Boğaç Kaan Murathan'a da 1999'da Rize Valiliği'nce ruhsat verildiği saptandı. Ancak, Murathan Rize'de ikamet etmediği için ruhsatın 23 Ağustos 2003'te iptal edildiği ve 27 Ağustos 2003'te bulunması halinde silaha el konulması için 81 ile teleks emri çekildiği öğrenildi. Silah ruhsatlarının kolay alınabilmesi için Peker'in adamlarının yasanın öngördüğü kriterler kapsamında "kuyumcu ve petrol istasyonu sahibi" olarak gösterildiği de saptandı. 
Gelişmelerden haberinin olmadığını belirten Ekinci ise, şunları söyledi "Bu konuda haberim yok. Öyle bir görüşmem de yok." 

'Kelebek' zanlısı Kandemir 'tanıdık' 

ERDAL KILINÇ İstanbul 
Sedat Peker ve grubuna yönelik operasyonlar kapsamında son tutuklananlar arasında bulunan Sinan Kandemir'in, Tasarruf Mevduatı Sigorta Fonu'nun TMSF satışa çıkardığı Uzan ailesine ait otomobillerden Aston Martin'i alan kişi olduğu ortaya çıktı. "Kelebek" adlı operasyonda tutuklanan ve Peker'e Yusuf Altay ile ilgili aracılık yaptığı iddia edilen Kandemir, TMSF'nin düzenlediği açık artırmada, 170 milyar lira istenen 2002 model Aston Martin'i 235 milyar liraya almıştı. 


</TEXT>
</DOC>
