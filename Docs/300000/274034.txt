<DOC>
<DOCNO> 274034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur17.html </URL>
<DATE> 2004/09/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Afyon'da yangın 12 işyeri ve 4 ev yandı .. 
</HEADLINE>
<TEXT>

     Afyon'un Sinanpaşa Mahallesi'ndeki bir mobilya atölyesinde elektrik kontağından çıkan yangında, 12 işyeri ve 4 ev hasar gördü, bir itfaiye eri yaralandı. 
     AA muhabirinin aldığı bilgiye göre, Afyon'un Sinanpaşa Mahallesi Banka Sokağı'nda bir işhanındaki mobilya atölyesinde, saat 04.00 sıralarında, yangın çıktı. Alevler, çevrede bulunan ve büyük bölümü ahşap olan işyerlerine sıçradı. 
     İtfaiye ekiplerinin kısa sürede müdahale ettiği yangının hızla büyümesi üzerine çevre ilçe ve belde belediyeleriyle askeri birliklerden yardım istendi. Söndürme çalışmaları sürerken yangının sıçrama ihtimali olan ev ve işyerleri boşaltıldı, çevredeki cadde ve sokaklar araç trafiğine kapatıldı. 
     Afyon Belediyesi İtfaiye Müdürlüğü'ne ait 7, çevre ilçe ve beldelerine ait 7, askeriyeye ait 3 itfaiye aracının müdahale ettiği yangın saat 07.00 sıralarında kontrol altına alındı. 
     Vali Muzaffer Dilek, Belediye Başkanı Abdullah Kaptan ve Emniyet Müdürü Natık Canca olay yerinde ekiplerden bilgi alarak söndürme çalışmalarını izlediler. 
     Söndürme çalışmaları sırasında Mustafa Pektaş adlı itfaiye eri, üzerine enkazdan parça düşmesi sonucu yaralandı. Afyon Belediyesi İtfaiye Müdürü Mustafa Yorulmaz, Pektaş'ın Afyon Devlet Hastanesi'nde tedavi altına alındığını söyledi. 
     Vali Muzaffer Dilek, yangının çıkışından söndürülmesine kadar Afyon Acil Durum Yönetimi ve Bilgi İşlem Merkezi'nin ADUYBİM kurumlar arasında koordineyi sağladığını, yangının daha da büyümeden söndürüldüğünü ifade etti. 
     Afyon Bayındırlık ve İskan Müdürlüğü ekiplerince, yangın mahallinde hasar tespit çalışmaları yapılıyor. 12 işyeri ile 4 evin hasar gördüğü yangının, mobilya atölyesindeki elektrik kontağından çıktığı, enkaz kaldırma çalışmalarının sürdüğü bildirildi. 
     
</TEXT>
</DOC>
