<DOC>
<DOCNO> 297632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo22.html </URL>
<DATE> 2004/12/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Çetin Bireysel hatalar takımın performanısını etkiledi... 
</HEADLINE>
<TEXT>

     Gençlerbirliği Teknik Direktörü Oğuz Çetin, son maçlarda alınan yenilgilerle ilgili olarak, bireysel hataların takımın performansını etkilediğini söyledi. 
     Beştepe İlhan Cavcav Tesisleri'nde haftalık olağan basın toplantısını yapan Oğuz Çetin, son 2 maça dek takım halinde konsantrasyonlarının çok olumlu olduğunu vurgulayarak, ''Bu tempoyu diğer maçlara yansıtamadık. 2 maçta 3'er gol yiyecek takım değiliz. Son 2 maçta hayal kırıklığı yaşadık'' dedi. 
     Çetin, bu haftaki rakipleri Gaziantepspor ile aynı puanda olduklarını hatırlatarak, ''Zorlu bir maç olacak. İyi konsantre ve motive olursak, bu maçın üstesinden gelecek güce sahibiz. Daha sonra önümüzde Türkiye Kupası'nda Kayserispor maçı var. Kupaya önem veriyoruz. Aynı performansı gösterip, turu geçme düşüncesini taşıyoruz. Ligde kaybedilmiş birşey yok. Son 2 maç bizi hedeften biraz uzaklaştırdı. Takım olarak istikrarı yakalarsak, Gençlerbirliği de üst sıralardaki takımlara yetişebilecek güçtedir'' diye konuştu. 
     Futbolculara verilen para cezasıyla ilgili olarak da Çetin, ''Ceza ve ödül yönetmeliği bizde de var. İçeride kazanılan maç primi kadar ceza uyguluyoruz. Her kulüpte uygulanan bir sistem'' dedi. 
     Ligin devre arasında takıma takviye yapılacağını ifade eden Çetin, şöyle konuştu 
     ''Transfere ihtiyacımız var. Bu konuda ciddi çalışmalar yapılıyor. Transferde aksayan bölgeler gözönünde bulunduruluyor. Takımın en büyük sorunu gol yollarındaki etkisizliğimiz. Transferlere ilgili olarak yönetim kuruluyla görüştük.'' 
     
     MUSTAFA ''BU SEZON HİÇ SANTRFOR MEVKİİNDE OYNAMADIM'' 
     Basın toplantısına katılan golcü oyuncu Mustafa Özkan da takım olarak gol yollarında etkisiz kaldıklarını vurgulayarak, bu sezon hiç santrfor mevkinde oynamadığını söyledi. 
     Forvette sıkıntı yaşadıklarını ve insanlarınn kendilerinden beklentileri olduğuna dikkati çeken Mustafa Özkan, ''Forvette uyumsuzluk yok. Boliç, yeni geldiği için uyum sorunu yaşayabilir. Beklentiler var. Bunun bilincindeyiz. Futbolcu olarak en iyiyi yapmaya çalışıyoruz. Orta sahada oynuyorum. Gerekli mevkide oynarsam bu sorunlar da ortadan kalkacak'' dedi. 
     Oğuz Çetin ile iyi bir çıkış yakaladıklarını ifade eden golcü oyuncu, ''Galatasaray ve Denizlispor maçlarını istenmeyen sonuçlarla bitirdik. Bu maçları alsaydık, çok iyi yerlere gelecektik. Önümüzde zorlu Gaziantepspor maçı var. Şu anda ligde iyi bir yerde olmamalarına karşın rakibimiz iyi bir kadroya sahip. Gaziantepspor'u yenerek ligin ilk yarısını 24 puanla tamamlamak istiyoruz'' diye konuştu. 
     Türkiye Kupası'nda deplasmanda Kayserispor ile mücadele edeceklerini hatırlatan Mustafa Özkan, kupada final oynayıp, kazanmak istediklerini söyledi. 
     Bir basın mensubunun, kulüp başkanı İlhan Cavcav'ın ''Bizim oyuncularımız memur zihniyetli. Kendilerini Avrupalı futbolcu olarak görüyorlar'' sözünü hatırlatması üzerine golcü futbolcu Mustafa Özkan, şöyle konuştu 
     ''Başkana saygı duyuyorum. Paramızı aksamadan alıyoruz. Geçen sene bu takımı bir yerlere getirenler de bizdik. Avrupalı futbolculardan farkımız yok. Başkanın ne demek istediğini anlamış değilim.'' 
     
</TEXT>
</DOC>
