<DOC>
<DOCNO> 286273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/ygokce.html </URL>
<DATE> 2004/11/05/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Şahane Kartallar 
</HEADLINE>
<TEXT>



Skor tabelasını boşverin... Ortada rakamlardan, sayılardan daha güzel, daha kalıcı bir gerçek var. Beşiktaş, sezon başındaki tüm sorunlarını artık geride bırakmış, güçlü takım olgusuyla kanatlanıyor. Kendi liginde sıkıntılı dönem geçiren, ancak Avrupa kupalarında özellikle Türk takımlarına karşı belirli bir üstünlük sağlayan Athletic Bilbao karşısında dün ortaya koydukları oyun, attıkları goller, takım içi dayanışma ve sergiledikleri gösteri tek kelimeyle şahaneydi. Belki kolay beğenmeyen, gördükleri ile yetinmeyen dostlarımız bu başarıya kulp takıp, hem bireysel, hem de takımca eksiklerden, noksanlardan, yanlışlardan söz edebilirler. Haksız da sayılmazlar. Ne var ki dünkü Beşiktaş eksiklerini, noksanlarını, yanlışlarını en aza indirgeyerek, 90 dakika ölesiye koştu, beklenenden fazla pozisyona girdi, golleri buldu. 

O felsefe adamı 
Vicente del Bosque, belli ki aklına eseni, gönlünden geçeni uygulayan bir teknik direktör değil... O gerçek bir felsefe adamı... Sistem ve prensiplerinden asla vazgeçmiyor, takımın oyun anlayışını, tüm futbolcularına benimsetiyor. Formayı adaletle, sevgiyle, isteyene, hak edene veriyor. İşte İbrahim Toraman ve Çağdaş bunun kanıtı. Tayfun'u, Pancu'yu, İbrahim Akın'ı sonradan oyuna sürmesi, onlara kattığı büyük değerlerin göstergesi. Beşiktaş, savunmada adam gibi direndi. Rakibine doğru dürüst pozisyon vermedi. Orta alanda hem kanatlardan, hem göbekten rakibiyle boğuştu, savaştı, kapıştı. Yaratıcı oyuna da yöneldi, üst üste şiir gibi pozisyonları sergiledi. 
Ramazan'dan, son giren yedek Pancu'ya kadar bütün oyuncular gerçekten gönülden mücadele ettiler. Sergen, Carew ve Juanfran ilk yarının gösteri yıldızlarıydı. Sergen, bireysel beceri, temel teknik ve futbol zekası bakımından oyuncuların hepsinden daha yüksek bir yerdeydi. Ne var ki enerjisi sınırlıydı, gücü kısıtlıydı. Carew sadece kafayla topa vuran bir uzun adam değil, topu alıp, kenarlardan rakip savunmanın dengelerini de bozarak, Bilbao'yu yıpratan bir kahramandı. Ama emekçileri de unutmayalım özellikle Ali Güneş'i, Emre'yi, Çağdaş'ı, İbrahim Toraman'ı, Deli İbrahim'i... Okan'ı, Ahmet Yıldırım'ı, hepsini, avuçlarımız kızarıncaya kadar alkışlayalım. 
Beşiktaş, dünkü skorla bu grupta zirve hedefini ortaya koydu. Del Bosque hafta içinde "Keşke evimizde daha kolay rakiplerle eşleseydik" diyor, A.Bilbao'ya en pahalı kostümü giydiriyordu. Şimdi o kostüm kendi sırtında. 



</TEXT>
</DOC>
