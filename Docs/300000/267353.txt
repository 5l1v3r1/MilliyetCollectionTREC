<DOC>
<DOCNO> 267353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/soneko09.html </URL>
<DATE> 2004/08/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kapıkule ve İpsala Sınır Kapısı'nda TIR'lar 16 km kuyruk oluşturdu 
</HEADLINE>
<TEXT>

     Kapıkule ve İpsala Sınır kapılarında TIR'lar 16 kilometre kuyruk oluşturdu. 
     AA muhabirinin Kapıkule gümrük yetkililerinden aldığı bilgiye göre, dün gece Bulgaristan'ın Kapitan Anderova Sınır Kapısı'nda 2,5 saat süreyle elektriklerin kesik olması nedeniyle TIR'lara işlem yapılamadığı için Türk tarafında yığılma yaşandı. 
     Kapıkule'de TIR'ların biran önce çıkış yapmaları için işlemlerin hızla devam ettiğini belirten gümrük yetkilileri, ''TIR'cılar aldıkları ihracat yüklerini Pazartesi günü götürecekleri ülkelere teslim etmek istemeleri ve Türkiye'deki 3 günlük tatil nedeniyle çıkışlarda bir artış yaşanıyor. Türk-Bulgar gümrükçüler çıkış işlemleri için hızlı bir şekilde çalışıyor'' dedi. 
     16 kilometre uzunluğundaki kuyrukta 640 civarında TIR, sıranın kendilerine gelmesi için bekliyor. 
     Bu arada, Kapıkule, Pazarkule, İpsala ve Kırklareli'nin Dereköy Sınır kapılarında son 4 gündür yaşanın gurbetçi yoğunluğunun sona erdiği belirtildi. 24 saat içinde Kapıkule'den 2440, İpsala'dan 21, Pazarkule'den 350 ve Dereköy Sınır Kapısı'ndan da 560 araç çıkış yaptı. 
     
</TEXT>
</DOC>
