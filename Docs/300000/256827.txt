<DOC>
<DOCNO> 256827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy07.html </URL>
<DATE> 2004/07/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Baykal Polise tokatın hesabını soramayan AKP'den hesap soracağız 
</HEADLINE>
<TEXT>

     CHP Genel Başkanı Deniz Baykal, Van'da polis merkezinden bir sanığın kaçırılması olayı ile ilgili inceleme yapmak üzere, Genel Başkan Yardımcısı Cevdet Selvi başkanlığındaki bir milletvekili heyetini Van'a gönderdi. Baykal, ''Kendi polisinin suratında patlayan tokadın hesabını soramayan AKP iktidarından biz hesap soracağız''dedi. 
     CHP Genel Başkan Yardımcısı Selvi, İstanbul Milletvekili Kemal Kılıçdaroğlu, Antalya Milletvekili Tuncay Ercenk ve Niğde Milletvekili Orhan Eraslan'dan oluşan heyetin Van'a gittiğini belirten Baykal, şunları söyledi 
     ''Van Valisi'ne yönelik suikast girişiminin ardından, Van'da emniyet binası basıldı. Çeşitli iddiaların muhatabı aşiret mensupları devletin güvenlik güçlerini tokatladı, tekmeledi. Bu tokat ve tekmelerin hesabını soramayan AKP iktidarından CHP olarak biz hesap soracağız. 
     Van'a giden CHP heyeti, sayın Vali'ye yönelik suikast girişimini, emniyet binasının basılması ve güvenlik güçlerinin tekme tokat dövülmesini ve oradaki eski milletvekilinin bir bakanla konuşması ile Van ve Vanlıları rahatsız edecek her konuyu araştıracaklar ve inceleyecekler.'' Baykal, heyetin çalışmalarını tamamlamasının ardından hazırlayacağı raporun, yetkili kurullarda değerlendirileceğini ve konunun TBMM'ye taşınacağını ifade ederek, ''Böylece kendi polisinin suratında patlayan tokadın hesabını soramayan, bu konuda kamu vicdanını tatmin edemeyen AKP iktidarından biz hesap soracağız'' diye konuştu. 
     
</TEXT>
</DOC>
