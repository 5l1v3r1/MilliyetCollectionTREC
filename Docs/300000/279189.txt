<DOC>
<DOCNO> 279189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur08.html </URL>
<DATE> 2004/10/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Üniversiteli kız ile reklamcının yarı çıplak cesetleri bulundu 
</HEADLINE>
<TEXT>

     Tahsin DOLAVCI KÜTAHYA, DHA 

KÜTAHYA Dumlupınar Üniversitesi öğrencisi 21 yaşındaki Şeyda Özen ile reklam ajansı sahibi 39 yaşındaki Numan Başpınar, mesire yerinde otomobil içinde belden aşağıları çıplak halde tabancayla öldürülmüş olarak bulundu. 
     Vatandaşların ihbarı üzerine Kütahya Çamlıca Mesireliği'ne 500 metre uzaklıkta Bebeklikaya mevkiine giden güvenlik güçleri, 43 NS 220 plakalı otomobilin içinde tabanca ile kafasından vurulmuş bir erkek cesedi ile otomobilin yanında yine başından vurulmuş bir kadın cesedi buldu. 
     Polis ve Jandarma'nın birlikte yürüttüğü araştırma sonunda belden aşağısı çıplak cesetlerin üç gündür kayıp olan Özlem Reklam Ajansı sahibi evli ve iki çocuk babası Numan Başpınar ile Dumlupınar Üniversitesi İktisat Fakültesi 3'üncü sınıf öğrencisi Şeyda Özen'e ait olduğu belirlendi. 
     Olay yerinde önlem alan güvenlik güçleri, katil ya da katilleri belirleyecek delilleri araştırdı, otomobilde parmak izi aradı. 
     Emniyet Müdürlüğü yetkilileri, öldürülen Şeyda Özen'in Mehtap adlı arkadaşının da üç gündür kayıp olduğunu belirtti. 
     
</TEXT>
</DOC>
