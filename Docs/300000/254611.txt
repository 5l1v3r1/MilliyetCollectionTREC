<DOC>
<DOCNO> 254611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonspo04.html </URL>
<DATE> 2004/07/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Efes Pilsen ve Ülkerspor'un rakipleri belli oldu... 
</HEADLINE>
<TEXT>

     Avrupa Basketbol Ligleri Birliği ULEB tarafından düzenlenen Erkekler Avrupa Ligi'nde, Efes Pilsen ve Ülkerspor'un ilk tur gruplarındaki rakipleri belli oldu. 
     Rusya'nın başkenti Moskova'da çekilen ve 24 takımın eşleştiği kura sonrasında, Efes Pilsen A Grubu'nda, İtalya'nın Skipper Bologna, İspanya'nın Estudiantes, Hırvatistan'ın Cibona Vip, Yunanistan'ın Olympiacos, Sırbistan-Karadağ'ın Partizan, Polonya'nın Prokom Trefl ve İspanya'nın Real Madrid takımları ile eşleşti. 
     Ülkerspor ise Rusya'nın CSKA Moskova, İspanya'nın Tau Vitoria, İtalya'nın Benetton Treviso, Fransa'nın Pau Orthez, Yunanistan'ın Panathinaicos, İspanya'nın Unicaja Malaga ve Almanya'nın Opel Skyliners takımları ile C Grubu'nda yer aldı. 
     
     ''DEĞERLENDİRME YAPMAK İÇİN HENÜZ ERKEN'' 

     Avrupa Basketbol Ligleri Birliği ULEB tarafından düzenlenen Erkekler Avrupa Ligi'nde 2004-2005 sezonu ilk tur grup maçlarının kuraları çekilirken, ligde yer alacak Efes Pilsen ve Ülkerspor takımlarının antrenörleri grupları değerlendirdi. A Grubu'nda İtalya'nın Skipper Bologna, İspanya'nın Adecco Estudiantes, Hırvatistan'ın Cibona VİP Zagreb, Yunanistan'ın Olympiakos, Sırbistan-Karadağ'ın Partizan, Polonya'nın Prokom Trefl ve İspanya'nın Real Madrid takımları ile eşleşen Efes Pilsen'de, antrenör Oktay Mahmuti, hedeflerinin ilk 5 içinde yer alarak bir üst tura çıkmak olduğunu söyledi. 
     Şimdiden değerlendirme yapmanın erken olduğunu belirten Mahmuti, bütün takımların güçlü olduğunu vurgulayarak, şunları kaydetti 
     ''24 takım içinde zayıf takım aramak zaten mümkün değil. Her ekip ülkesinde ya şampiyon olmuş ya da final oynamış takımlar. Kendi grubumuzu diğer gruplardan farklı görmüyorum. Asıl önemli olup ilk etapta ilk beş içinde yer almak. Değerlendirme yapmak için daha erken diye düşünüyorum. Çünkü takımlar henüz kadrolarını tam olarak şekillendirmedi.'' 
     
     "EN ZOR GRUBA DÜŞTÜK" 

     C Grubu'nda Rusya'nın CSKA Moskova, İspanya'nın Tau Ceramica, İtalya'nın Benetton Treviso, Fransa'nın Pau Orthez, Yunanistan'ın Panathinaikos, İspanya'nın Unicaja Malaga ve Almanya'nın Opel Skyliners takımları ile mücadele edecek Ülkerspor'da ise antrenör Ergin Ataman ''En zor gruba düştük'' dedi. 
     Ülkerspor'un yaptığı ve yapacağı transferler ile zirveyi zorlayacağını belirten Ataman, şunları kaydetti 
     ''Kura çekimine baktığımız zaman grupların zorluk sıralaması C , B ve A olarak görünüyor. Ancak Ülkerspor şu ana kadar yaptığı ve yapacağı transferlerle gücünü ortaya koyacaktır. Biz iki yabancı oyuncu daha alarak kadromuzu güçlendireceğiz. Grupta zirveyi zorlayan bir takım olacağız.'' 
     
</TEXT>
</DOC>
