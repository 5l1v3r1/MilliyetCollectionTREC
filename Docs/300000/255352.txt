<DOC>
<DOCNO> 255352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko16.html </URL>
<DATE> 2004/07/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Azerbaycan BTC'nin inşaat sürecinde herhangi bir sorun yok... 
</HEADLINE>
<TEXT>

     Azerbaycan Başbakan Yardımcısı Abid Şerifov, Azeri petrollerini dünya pazarına ulaştırması planlanan Bakü-Tiflis-Ceyhan BTC boru hattı inşaatının, belirlenen çalışma grafiği çerçevesinde devam ettiğini belirterek, ''BTC'nin inşaat sürecinde herhangi bir sorun yok''dedi. 
     Türkiye'de BTC inşaatıyla ilgili temaslarını tamamlayarak Bakü'ye dönen Şerifov, gazetecilere Ankara'da yaptığı görüşmelerle ilgili yaptığı açıklamada, boru hattı inşaatının belirlenen doğrultuda devam ettiğini ve yıl sonuna kadar tamamlanacağını söyledi. Şerifov, ''bununla ilgili görüşmelerde bulunduk ve inşaat sürecinde istenilen düzeyde işbirliğimizi sürdürmede fikir birliğine vardık'' dedi. 
     Ankara'da bakanlar düzeyinde ve başarılı görüşmeler yaptıklarını ifade eden Şerifov, Enerji Bakanlığı ve BOTAŞ yetkilileriyle BTC inşaat süreciyle ilgili yaptıkları görüşmelerde, hükümetlerarası temasların belirli aralıklarla yapılmasını kararlaştırdıklarını kaydetti. 
     Şerifov'un iki günlük Türkiye ziyaretine, Azerbaycan devlet petrol şirketi SOCAR Başkanı Natıg Aliyev ile BP-Azerbaycan Başkanı David Woodward da katılmıştı. 
     
</TEXT>
</DOC>
