<DOC>
<DOCNO> 252901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/guncel/agun.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'ADALET'E DÖNÜŞ 
</HEADLINE>
<TEXT>


Mahkeme, 'Hayata Dönüş' operasyonunda cezaevinde öldürülen Alp Ata Akçayöz'ün ailesine İçişleri ve Adalet bakanlıklarının 53 milyar lira tazminat ödemesine hükmetti 

Burcum Devrez İstanbul 

İstanbul 6. İdare Mahkemesi, ölüm oruçlarını sona erdirmek için yapılan Hayata Dönüş Operasyonu sırasında Ümraniye E Tipi Cezaevi'nde hayatını kaybeden Alp Ata Akçayöz'ün ailesine, İçişleri ve Adalet bakanlıklarının faiziyle birlikte yaklaşık 53 milyar lira tazminat ödemesine hükmetti. 
Bal ticareti yapan bir çocuk babası Akçayöz, "yasadışı sol örgüte yardım ve yataklık" suçlamasıyla Temmuz 2000'de tutuklandı. Ümraniye E Tipi Cezaevi'ndeyken Aralık 2000'deki operasyon sırasında açılan ateş sonucu yaşamını yitirdi. Eski savcı olan avukat baba Kemal Akçayöz, anne Günay, eşi Güller, kızı Berfin ve kardeşi Bülent, Ekim 2001'de dava açtı. Akçayöz'ün isyana katılmadığını, düzeni sağlayamayan cezaevi idaresinin de yaşam hakkını koruyamadığını savunan aile, olayda hizmet kusuru olduğu gerekçesiyle, İçişleri ve Adalet bakanlıklarından 55 milyar lira maddi ve manevi tazminat talep etti. 

Kararda AİHM'ye atıf 
İstanbul 6. İdare Mahkemesi, 27 Şubat 2004'te Akçayöz'ün terör örgütüyle ilgisi ve operasyon sırasında silahla mukavemet ettiği konusunda somut bir delil olmaması nedeniyle ölümün meşruiyet sınırları dışında gerçekleştiğine karar verdi. Avrupa İnsan Hakları Mahkemesi kararlarına da atıfta bulunan mahkeme, idarenin 'yaşam hakkı'nın korunmasında pozitif yükümlülükleri olduğunu hatırlatarak, Akçayöz ailesine talep ettikleri manevi tazminatın ödenmesine karar verdi. 

İdarenin hizmet kusuru var 
Mahkeme, yeterli güvenlik önlemi almayarak Akçayöz'ün ölümüne neden olan olaylar nedeniyle davalı bakanlıkların 'hizmet kusuru' bulunduğuna, olayın maddi ve manevi tazmin gerektirdiğine hükmetti. Bilirkişi raporu da dikkate alınarak, Akçayöz'ün eşine ve kızına yokluğundan kaynaklanan maddi zararın karşılanabilmesi için 27.5 milyar lira maddi tazminatın faiziyle ödenmesini karara bağladı. Mahkeme, ayrıca davacı ailenin her ferdine 5'er milyar lira da manevi tazminat ödenmesine hükmetti. 
Ümraniye Cezaevi'ndeki operasyonda 6 kişi ölmüştü. 20 cezaevindeki operasyonlar sırasında 2'si asker toplam 32 kişi hayatını kaybetmişti. 
Daha önce de İstanbul 2. İdare Mahkemesi, operasyon sırasında Bayrampaşa Cezaevi'nde hayatını kaybeden Mahmut Murat Ördekçi'nin ailesine 109 milyar lira maddi ve manevi tazminat ödenmesine karar vermişti. 

'Sağ teslim ettim ölüsünü verdiler' 

Baba Kemal Akçayöz, "Ben bu davayı zengin olmak için açmadım. Amacım haksızlığı ortaya çıkarmaktı. Hayata Dönüş Operasyonu, Hayattan Göçürüş Operasyonu oldu. Oğlum terörist değildi, açlık grevine bile katılmadı. Sokak yürüyüşlerine gitmedi. Oğlumu sağ teslim ettim, bana ölüsünü verdiler. Bir insanın hayatı bu kadar ucuz mu olmalı " dedi. Anne Günay Akçayöz ise, "Trilyonları verseler, oğlumun bir tel saçını getiremezler. Oğlumun ölüm şekli de bana acı veriyor. Çünkü benim oğlum elleri kelepçelenerek cezaevinde öldürüldü" diye konuştu. 


</TEXT>
</DOC>
