<DOC>
<DOCNO> 276776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonsiy06.html </URL>
<DATE> 2004/10/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bakan Aydın ''İKÖ-AB Ortak Forumu'nun iptali şanssızlık 
</HEADLINE>
<TEXT>

     Devlet Bakanı Mehmet Aydın, Türkiye'nin ev sahipliğinde 4-5 Ekim tarihlerinde İstanbul'da gerçekleştirilmesi planlanan ''İKÖ-AB Ortak Forumu Dışişleri Bakanları İkinci Toplantısı''nın iptal edilmesini ''şanssızlık'' olarak nitelendirerek, ''Forumun ikinci bölümü gerçekleşemiyor, ama biz burada uyum, diyalog, karşılıklı anlayış ve işbirliğinin örneğini vereceğiz'' dedi. 
     ''Uygarlık ve Uyum Küresel Düzenin Değerleri ve İşleyişi'' temalı ''İslam Konferansı Örgütü İKÖ -Avrupa Birliği AB Ortak Forumu Uluslararası Sempozyumu'', Bakan Aydın'ın açış konuşmasıyla başladı. 
     Aydın, Türkiye Cumhuriyeti Dışişleri Bakanlığı Stratejik Araştırmalar Merkezi'nce, yerli ve yabancı akademisyenler ile medya yöneticileri ve köşe yazarlarının katılımıyla Conrad Oteli'nde düzenlenen sempozyumda yaptığı konuşmada, toplantıya katılanların çeşitli düşünceleri temsil ettiğini söyledi. 
     ''Burada bulunanların temsil ettiği düşünceler ile dünya halklarına çok iyi bir mesaj iletileceğini'' belirten Aydın, ''Bu mesajın da, 'kültürel çeşitliliğin iyi anlaşılmasının insanlığın zenginliğini teşkil etmesi' olduğunu'' vurguladı. Bakan Aydın, ''Sosyal, politik ve ahlaki olarak daha iyi bir dünya aramamız, bizi burada biraraya getiren nedendir'' dedi. 
     ''Sempozyuma katılanların sunuşlarından ve tartışmalarından çok şey öğreneceklerini'' ifade eden Aydın, sözlerini şöyle sürdürdü 
     ''Ben burada bu şansız duruma değinmek istiyorum. Burada İKÖ-AB Ortak Forumu'nun ikinci bölümü gerçekleşemiyor. Bu forum, iki bölümlü düşünülmüştü. İlk önce entelektüeller arasında, ondan sonra da Dışişleri Bakanları arasında. Bu, medeniyetler arasında bir uyum sağlamak için çok önemliydi. AB Dönem Başkanı buraya katılmama kararını alarak ve diğer üyelerine de çağrıda bulunarak bir karar almış bulunuyor. Bu önemli girişim böylece bertaraf edilmiş oluyor. Ne yazık ki, ben böyle bir duruma, aslında ortak foruma üst seviyede katılmayı planlayan ülkeler adına üzgünüm. 
     Türkiye olarak biz, açık geniş ve konsolide bir şekilde medeniyetler arasında diyalogu açık tutmayı yürüteceğiz. Bu toplantıda biraraya gelmemiz, tartışmalarımız, Dışişleri Bakanları Forumu'nun iptaliyle daha da önem kazanmıştır. Ama biz burada uyum, diyalog ve karşılıklı anlayış ve işbirliğinin örneğini vereceğiz. Kültürler diyalogu, hiçbir şekilde ne eski ne de böyle bir soyut kavram olarak alınamaz. Burada amaç küreselleşen dünyanın karışıklıklarını kolaylaştırmak, kendi kendimizi eleştirmek ve yardım etmek. Böylece daha etkin bir işbirliği çerçevesi tesis edilebilsin ve bu yolda yürürken de başkalarının mirasına, kimliğine saygı göstermemiz lazım.'' Devlet Bakanı Mehmet Aydın, ''başkalarının norm ve değerlerine saygı göstermemenin büyük bir hata olduğuna'' da dikkat çekerek, ''Tolerans eksikliği sessiz sessiz vardır ve yıkıcıdır, zararlıdır'' dedi. 
     Aydın, ''Modern Türkiye'de 'İslam demokratik değerler ile uyum içinde mi, değil mi ' diye bir tartışma yoktur. Aslında Türkiye, bunun gibi soruları yüzyıllar önce cevap verdi'' dedi. 
     Bakan Aydın, İstanbul'da gerçekleştirilen ''Uygarlık ve Uyum Küresel Düzenin Değerleri ve İşleyişi'' temalı ''İKÖ-AB Ortak Forumu Uluslararası Sempozyumu''nda yaptığı konuşmada, ''barışçıl bir dünyada insanların en önemli yaklaşımının çeşitliliği tolere etmeleri olduğunu'' söyledi. 
     ''İnsanlar arasında her şeyden önce zihinsel, psikolojik ve kültürel dışlamanın yaratılmaması gerektiğini'' vurgulayan Aydın, ''Yani 'iyi olan sadece bizimle ilgili, kötü olan başkalarıyla ilgili' diyemeyiz. Suçlayacak birini aramamamız lazım'' dedi. 
     ''Toplumların birbirleri hakkında bir şeyler öğrenmesi gerektiğini, bunun ise ancak sürekli diyalog ve sürekli işbirliğiyle gerçekleşeceğini'' dile getiren Bakan Aydın, konuşmasına şöyle devam etti 
     ''Kapsamlı, derin, köklü ve samimi bir diyaloga ihtiyacımız var. Böylece farklılıklarımızı görürüz. Uluslararası seviyede bizim toplantımızın odak noktası olan diyalog, evde, kendimizde başlar. Demokratik bir tartışma ve iyi yönetim, bize diyalog imkanını sağlar. Baskı, genellikle düşmanca tutum ve dışlama anlamına gelir. İnsan haklarına ve hukuk devletine saygı, seçici bir unsurdur. Coğrafi mesafenin burada hiçbir önemi yoktur. Aynı şey, insan haklarının başarısı, hukukun daim olması ve yönetişim için de geçerlidir. 
     Günümüzde birçok yasal ve politik tedbirler, güvenlik ve entegrasyon adına alınıyor. Bunlar hiçbir şekilde demokrasiye uygun tedbirler değil. Bütün bunlar gelişmiş demokrasilerde oluyor aslında. Onların yeni gelişen demokrasilere iyi örnek olmaları gerekiyor. 
     Bugüne kadar AB, genel politikalarında oldukça başarılı oldu. Demokrasinin gelişmesi bakımından Güneydoğu Avrupa'da, Avrupa ailesine girmek isteyen ülkeye, gayet açık bir program ve yol haritası verdi. Bütün bu yapılacak şeyler, iradeyle, istekle yapılması gerekiyor. Her zaman severek olmayabilir. Aslında AB, zorlamaya değil, ikna etmeye çalışmaktadır. Demokrasi hiçbir şekilde güçle empoze edilemez, demokrasi hassas bir şeydir. AB içerisinde beklenmedik birtakım gelişmeler, dünyanın her yerinde demokrasi üzerinde etkisini gösterir. Irk, kültür, etnik grup, din bakımından... Avrupa, aslında başlı başına ufak bir dünya gibi.'' 
     
     ''İSTİSMARLAR, YOZLAŞMALAR DA VAR'' 

     Devlet Bakanı Aydın, hiçbir sosyal düzenin mükemmel olamayacağına da dikkat çekerek, ''Bazı başarılar var, ama bazı yerlerde istismarlar, yozlaşmalar da var'' dedi. 
     ''Bazı politik değerlerin batı dünyasında daha iyi geliştiğine, bu gelişmelerin de Avrupa'nın malı olamayacağına'' işaret eden Aydın, ''bazı Avrupa ülkelerinin 'AB Anayasası'nda Hıristiyanlığa bir ithafta bulunulmasını' talep ettiğini'' kaydetti. 
     Aydın, ''Türkiye'nin de, gelecekte bir AB üyesi ülke olarak böyle bir şeye itiraz ettiğini'' anlatarak, ''bunu sadece politik temele dayalı değil, bilimsel, tarihi gelişmeye, teolojiye dayanarak reddettiğini'' bildirdi. 
     
     ''MİLLETİN EGEMENLİĞİ SORGULANMAMIŞTIR'' 

     Demokrasinin, özgürlüğün ve hukuk devletinin farklı yorumları olabileceğini ifade eden Mehmet Aydın, şunları kaydetti 
     ''Farklılık uygulamadan ortaya çıkar. Bunun ne İslam ile ne dinle, ne de Kuran ile hiçbir ilişkisi yoktur. Modern Türkiye'de, İslam demokratik değerler ile uyum içinde mi, değil mi diye bir tartışma yoktur. Aslında Türkiye, bunun gibi soruları yüzyıllar önce cevap verdi. Tanzimat reformları neredeyse 200 yıl önce burada yapıldı. Türkiye Cumhuriyeti ilan edildiği zaman hiçbir bilimadamı veya dini lider, TBMM'de yer alanlar, bunun aksini iddia etmemişlerdir. 'Egemenlik kayıtsız şartsız milletindir' denmiştir. Buradaki prensip, politik bir prensiptir. Teolojik, metafizik bir prensip değildir. Hiçbir şekilde milletin egemenliği sorgulanmamıştır.'' 
     
     UYUM YASALARI 

     Bakan Aydın, son 2 yılda çıkarılan uyum yasalarına da değinerek, sözlerini şöyle sürdürdü 
     ''Türkiye'de çeşitli reform paketleri Meclis'ten geçti. Kopenhag Kriterleri bakımından, Verheugen'in dediği gibi, ilerleme raporu pozitif bir rapordur. Yapılan reformlara hiçbir itiraz olduğunu duymadım. Aslında dini bir yönden hiçbir itiraz olmamıştır. Bu bir tarihi misyon. Aslında, İslam, Hıristiyan ve Musevi kültürlerinin birbirleriyle kavga etmesine, çatışmasına gerek yoktur. Birbirlerinden bir şeyler öğrenebilirler. Karanlık çağlar geride kaldı. Aslında bugün doğudan bir gün doğuyor. İnsan medeniyetlerine baktığımızda, bunların interaktif olduklarını görürüz. Biz ancak bir diyalogla bu değerleri paylaşabiliriz. Başkalarının başarısından ve başarısızlıklarından ders alabiliriz. Diyalog ile karşılaşıldığında ortak sorunlarımıza ortak çözümler getirebiliriz. Çünkü bunların zaten yapısı, doğası üniversaldir. 
     Birtakım küresel düzenin değerleri bizim toplantımızda tartışılacak. Daha barışçıl, daha iyi bir dünya nasıl elde edilebilir Bizim amacımız bu.'' Devlet Bakanı Mehmet Aydın, konuşmasının sonunda ''sempozyumun başarılı geçmesi'' dileğinde bulundu. 
     
</TEXT>
</DOC>
