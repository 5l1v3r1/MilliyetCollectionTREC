<DOC>
<DOCNO> 287726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko18.html </URL>
<DATE> 2004/11/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TOKİ, gecekondu sorununa çözüm getirecek... 
</HEADLINE>
<TEXT>

     Aykut Ünlüpınar AA 

Türkiye'de 40 ilde gecekondu sorunu olduğunu belirleyen TOKİ, yapacağı toplu konutlarla bu soruna çözüm getirmeye çalışacak. 
     Başbakanlık Toplu Konut İdaresi TOKİ Başkanı Erdoğan Bayraktar, toplu konut yapılacak alanlarda incelemelerde bulunmak için geldiği Adana'da, AA muhabirine yaptığı açıklamada, hükümetin planlı kentleşme ve konut üretimi kapsamında konut açığı olan iller ve vatandaşları hedef alarak çalışmaları başlattıklarını belirtti. 
     Bayraktar, Konut Müsteşarlığı'nın yapmış olduğu çalışmada konut açığı olan illerde, Tapu Kadastro Genel Müdürlüğü, Arsa Ofisi Genel Müdürlüğü ve TOKİ ekiplerinin ön inceleme yaptığını kaydetti. 
     Ön incelemenin ardından temin edilen arsalarda imar planıyla faaliyete başladıklarını vurgulayan Bayraktar, ''bugün geldiğimiz noktada 52 ilde ve bu illerin bazı ilçelerinde 103 noktada 70 bin konut rakamına ulaştık'' dedi. 
     Bayraktar, TOKİ'nin orta gelir ve alt gelir grubuna, dargelirliler ve dul-yetimlere yönelik konut faaliyetlerinin devam ettiğini söyledi. 
     Hakkari'den Bilecik'e, Kars'tan Tekirdağ'a kadar Türkiye'nin her yerine yayıldıklarını ifade eden Bayraktar, şöyle konuştu 
     ''Aynı zamanda büyükşehirlerde ve gecekondu tehditi altında olan yerlerde belediyelerle işbirliği yaparak gecekondu dönüşüm faaliyetlerini sürdürüyoruz. Ayrıca, doğal afet gören yerlerde konut açığını gidermeye yönelik çalışmalarımız devam ediyor. Öte yandan, büyükşehirlerde katma değeri yüksek olan arsalarda bu işleri yapmak için kaynak oluşturma ve tesis projeleri hazırlama, altyapılı arsa üretimi, göçmen konutları, Bulgaristan'dan göçe tabii tutulan soydaşlarımızın iskanı için yapılan faaliyetler de sürüyor. TOKİ olarak 2004 yılı sonuna kadar Başbakan Erdoğan'ın da talimatıyla 100 bin konutu yakalama hedefimiz var. Ancak, geniş hedefimiz 81 ilde 160 bin konut yapmak.'' 
     
     GECEKONDU DÖNÜŞÜM PROJESİ 
     Bayraktar, TOKİ'nin yürüttüğü Gecekondu Dönüşüm Projesi kapsamında 30 ilde belediye başkanlarıyla toplu konut için anlaşmalar yaptıklarını kaydetti. 
     Bayraktar, bu anlaşmalar sayesinde, mevcut gecekondu dokusunun kentsel dönüşüm tarzında yenileceğini, ucuz konutlarla da ''gecekondu yapmayın'' imajını vererek vatandaşların uyarılacağını anlattı. 
     Kira fiyatına ev sahibi olunabileceğini ifade eden Bayraktar, ''Vatandaşların çocuklarına miras bırakabileceği, sıkıştığı zaman satabileceği ve sağlamlık olarak da huzur içinde oturabileceği mekanlar yaratacağız. Ayrıca bunlar uygun fiyatta olacak. Böylece şehirlerin etrafını sarmış gecekondu sorunu da ortadan kalkacak'' diye konuştu. 
     
     KONUT AÇIĞI ÖNEMLİ BOYUTTA 
     Bayraktar, ülkede yapılan geniş çaplı incelemelere göre önemli boyutta konut açığının bulunduğunu söyledi. 
     TOKİ'nin bu açığın bir kısmını kapatarak örnek yapılar inşaa etmeyi hedeflediğini anlatan Bayraktar, şöyle devam etti 
     ''Devlet İstatistik Enstitüsü'nün yaptığı ve diğer kurumların hazırladığı ciddi araştırmalara göre Türkiye'de konut yenileme, dönüşüm ve ihtiyaç tarzında 1.5 milyon konut açığı var. Biz bunların yüzde 5-7'sini yapmak ve yaptırmak durumundayız. Bunu piyasayı disipline etmek, fiyatları aşağı çekmek ve model oluşturmak için yapıyoruz. Özel sektörün gitmediği yerlere bunu yapıyoruz. Böylece, özel sektörün de önünü açıp, onları tetikleyerek ekonomiyi canlandırmış olacağız.'' 
     
     SALT KONUTLAR YERİNE MODERN ALANLAR 
     Bayraktar, toplu konutların salt binalar yerine modern alanlar olacağını, ayrıca, bunların güvenli ve sağlıklı yapılara sahip olacağını belirtti. 
     Yaşanabilir sağlıklı konut üretme hedefiyle ilerlediklerini vurgulayan Bayraktar, ''Modern hayatın gerektirdiği donatılarla bezenmiş mekanlarda yapacağımız toplu konutlarla da sosyal gelişmişliği sağlayacağız. Devlet disiplini içinde işlerimizi yüreteceğiz'' dedi. 
     Bayraktar, alt ve orta gelir grubu için 72 metrekarelik yüzde 10'u peşin, yaklaşık 150 milyon lira 10 yıla varan taksitlerle toplu konut satışı yapacaklarını bildirdi. 
     Bu projelerin yeni istihdam alanları da yaratacağını hatırlatan Bayraktar, ''Toplu konutlar ve enflasyonun da aşağı çekilmesiyle yastık altında bulunan, atıl durumdaki paralar ekonomiye kazandırılacak'' diye konuştu. 
     Bayraktar ayrıca, yoksul vatandaşlar için de peşinatsız 20 yıl vadeli 45 metrekarelik konutların yapılacağını, ödemelerin 80 ile 125 milyon lira arasında taksitlendirileceğini sözlerine ekledi. 
     
</TEXT>
</DOC>
