<DOC>
<DOCNO> 294705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sondun09.html </URL>
<DATE> 2004/12/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türk işadamları Ukrayna'daki krizin uzamasından rahatsız... 
</HEADLINE>
<TEXT>

     Ukrayna'da devlet başkanlığı seçimlerindeki kriz ülkedeki iş hayatını olumsuz etkilerken, Türk işadamları da krizin daha fazla uzamamasını umduklarını kaydettiler. 
     Kiev'deki ''Tis Turizm'' şirketinin sahibi Kerim Hekim, krizin uzaması yüzünden halkın bankalara hücum ederek paralarını çekmeye çalıştığını hatırlatarak, ''Hükümet, bu gelişme üzerine döviz alış-verişine, bankalardan havale ve para çekilmesine yönelik kısıtlamalar getirdi. Bunun da bize yansıması elbette olumsuz oldu'' dedi. 
     Ukrayna'daki olayların ülkenin bugüne dek yaşadığı en büyük krizlerden biri olmasına rağmen, halkın son derece sağduyulu olduğuna dikkati çeken Hekim, ''Böylesine kalabalık bir organizasyonda, çok küçük birkaç hadise dışında bir tartışma yaşanmadı. Bu kadar büyük bir organizasyonda bir çatışma yaşanmaması, dünyanın başka bir yerinde görülmüş bir olay değil'' diye konuştu. Ukrayna halkının yapı olarak saldırgan olmadığını ifade eden Hekim, Ukraynalıların Türkiye'ye yönelik bakışının da son derece olumlu olduğunu kaydetti. 
     Ülke çapında iş yapan 100 Türk şirketi bulunduğunu belirten Hekim, şunları söyledi 
     ''Ukrayna'nın nüfusu 48, Türkiye'nin 70 milyon. İki ülke arasındaki ticaret hacmi, nüfusa ve potansiyele nazaran çok yetersiz kalıyor. Burada Türk işadamları için fırsatlar çok fazla. Türkiye'den daha fazla yatırımcının gelmesi gerekiyor. Türkiye'nin burada olumlu görünümü var, ancak Türkiye'den buraya resmi ziyaretlerin artırılması gerekiyor. Başbakan Recep Tayyip Erdoğan'ın buraya geçen yıl yaptığı ziyaret çok olumlu bir hava yaratmıştı. Bu tip üst düzey ziyaretlerin daha çok yapılması gerekir.'' Birçok ülkeyi dolaştıktan sonra Kiev'de turizm şirketi açmaya karar veren Hekim, Ukrayna'nın Türkiye'ye geçen yıl 2 bin 500 turist gönderdiğini, bu yıl da hedeflerinin 10 bin Ukraynalıya Türkiye'de tatil yaptırmak olduğunu söyledi. 
     Tis Turizm olarak Türkiye'den gelenlere de konaklama danışmanlık ve tercümanlık hizmeti verdiklerini ifade eden Hekim, en büyük sıkıntılarının Türkiye'de ucuz tatil programları olduğunu kaydetti. 
     Türkiye'de bir haftalık tatilin geçen yıl 299 dolardan satıldığını söyleyen Hekim, şöyle dedi 
     ''Bu konuda acil önlem alınması gerekiyor. Geçen yıl 4 yıldızlı otellerde her şey dahil uçak gidiş dönüş turlar 299 dolara satıldı. Hal böyle olunca hem ülkenin imajı düşüyor, hem de kalite düşüyor. Amacımız kaliteli ve harcayan turist göndermek ama bu fiyattan otel satılınca bizim de pek yapabileceğimiz bir şey kalmıyor.'' 
     
     KİEV'DE PİMAPEN ÜRETİCİSİ 
     Kiev'de ''Pimapen'' üreticisi ve pazarlamacısı ''Gema Endüstri''nin sahibi Süleyman Adıyaman da Ukrayna'daki Türk işadamlarının yetersizliğini belirterek, ''Maalesef var olan potansiyeli gerektiği gibi kullanamıyoruz. Ukraynalıların Türklere yönelik yaklaşımı son derece olumlu. Burası, hem ülkelerin birbirine yakınlığı hem de kültürlerin yakınlığı sayesinde büyük imkanların olduğu bir ülke'' dedi. 
     Ukrayna'daki olayların Türk işadamlarını korkutmaması gerektiğini söyleyen Adıyaman, şunları söyledi 
     ''Haftada 10 uçak ve çok sayıda Türk işadamı geliyor, ama fazla gezmeden hemen gidiyorlar. Türk işadamları, biraz zoru görünce vazgeçiyor. Burada şartlar zor ama gün geçtikçe düzeliyor. Türk işadamları daha kalıcı işler için gelmeli.'' Ukrayna'da iş yapan Türk işadamlarının, Türk-Ukraynalı İşadamları Derneği kurduğunu ifade eden Adıyaman, ''Boğaz'da rakı içmekle Kiev'de iş yapılmaz. İşadamlarımıza burada ücretsiz danışmanlık ve bilgi verecek derneğimiz var. Burada daha önce iş yapan işadamlarıyla ortak da girebilirler. Birkaç yıl sonra burada yapabilecek bir iş bulabilmek çok zor olabilir'' dedi. 
     
</TEXT>
</DOC>
