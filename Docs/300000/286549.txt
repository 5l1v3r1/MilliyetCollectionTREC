<DOC>
<DOCNO> 286549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/magazin/axmag01.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Reddettiği öpüşme 'canına' mal oldu 
</HEADLINE>
<TEXT>


Aylin Arasıl, 'Sahra' dizisinde rol gereği öpüşmeyi reddettiği için 'öldürüldüğünü' iddia etti 

MAGAZİN SERVİSİ 

Başrollerini Arzum Onan ve Okan Şenozan'ın paylaştığı televizyon dizisi 'Sahra'da şirket müdiresini canlandıran Aylin Arasıl, bir öpüşme sahnesinde oynamayı kabul etmediği için işinden olduğunu iddia etti. 
Öpüşme ve sevişme sahnelerinde oynamama kuralı olduğunu kaydeden Arasıl, "Sözleşmeme, yakın sahnelerde oynamayacağım maddesi koydurdum. Buna rağmen senaryoda bana öpüşme sahnesi yazdıklarını görünce itiraz ettim. Yönetmen Volkan Kocatürk, öpüşmem gerektiğini söyledi. Çekimi durdurunca sahne öpüşme sahnesi olmadan çekildi. Ancak bu tepkim nedeniyle dizideki rolüm bitirildi" dedi. Arasıl, dizinin yeni bölümlerinde, kendisine yazılan trafik kazası sonucu 'öldürüldüğünü' ve böylece işinden olduğunu söyledi. 
Dizinin 6 bölümünün senaryosunu yazan Nuran Devres ise, "Arasıl'ın oynadığı karaktere öpüşme sahnesi yazdım. Ancak istemedi. Dizinin senaristliğini bıraktığım için, daha sonra yaşananlardan haberdar değilim" diye konuştu. 


</TEXT>
</DOC>
