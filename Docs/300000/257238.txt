<DOC>
<DOCNO> 257238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/siyaset/asiy.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ermeni kriteri' Erdoğan'ı kızdırdı 
</HEADLINE>
<TEXT>


Türkiye'nin Ermeni 'soykırımını' tanıması talebine karşı Başbakan Erdoğan, 'Bize örnek veriyorsunuz, Ermenistan ise Türkiye'nin sınırını tanımıyor' dedi 

ABDULLAH KARAKUŞ, MİNE KIRIKKANAT Paris 


Başbakan Recep Tayyip Erdoğan, Sosyalist Parti Genel Sekreteri François Hollande'ın Ermeni soykırımı iddialarını gündeme getirmesi üzerine, "Türkiye'nin Ermeni soykırımı diye bir sorunu yok" karşılığını verdi. Hollande, "Türkiye'de laiklikle ilgili hassasiyetler devam ettiğine göre sizi Avrupa dışında bırakmak olmaz" diye konuştu. Erdoğan, Fransa ziyaretinin üçüncü gününde, üç ay önce Türkiye'nin Ermeni soykırımını tanımasının AB müzakerelerine başlaması için koşul olmasını isteyen Sosyalist Parti'nin üst düzey yöneticisi Hollande ile görüştü. 
Hollande, "Ermeni meselesi bir sorun. Ermenilerin durumunun üstünü örtemeyiz. Soykırım tanınmalı, tarihi dikkate almalıyız" dedi. Türkiye'nin böyle bir sorunu olmadığını vurgulayan Erdoğan da "Bizim soykırım sorunumuz yok. Bunu tarihçilere bırakalım. Bize örnek veriyorsunuz ama Ermenistan bizim sınırı tanımıyor. Kavgalar çıkartmak, perişanlıklar üretmek kime ne kazandırır" diye sordu. 

'Bu bizim yasamız' 
Hollande, Milliyet'in "AB'nin Türkiye'ye müzakere tarihi vermesi için Ermeni soykırımınını tanıması koşulunu koyuyor musunuz " sorusuna şu yanıtı verdi "Avrupa ölçülerine uyan bir Türkiye'nin din farklılığını engel kabul etmiyoruz. Fransa'da Ermeni soykırımı yasalaşmıştır. Türkiye'den Ermeni soykırımının sorumluluğunu değil, varlığını tanımasını istiyoruz." 

Schröder Desteğimiz şartsız 

BERLİN Milliyet 

Almanya Başbakanı Schröder, Berlin'de AB dönem başkanı ve Hollanda Başbakanı Jan Peter Balkenende ile önceki gün yaptığı basın toplantısında gazetecilerin sorularını yanıtladı. Schröder, Türkiye'nin AB ile ilgili sözlerinin tamamen yanlış anlaşıldığını belirterek, "Türkiye'nin önüne şartlı evet diye bir şeyin çıkarılması söz konusu olamaz. Biz, Almanya olarak Türkiye'nin Avrupa Birliği'ne üyeliğini şartsız destekliyoruz. Bunu daha önce de söyledim." dedi 

Muhabir çarpıtmış 
Financial Times Deutschland gazetesi muhabirinin kendisiyle yaptığı röportajda ne demek istediğini anlamadığını ve sözlerini çarpıttığını ifade etti. 


</TEXT>
</DOC>
