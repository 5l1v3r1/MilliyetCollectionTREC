<DOC>
<DOCNO> 250464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun08.html </URL>
<DATE> 2004/06/24/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Amerikan Temsilciler Meclisi'nden istihbarat bütçesine onay... 
</HEADLINE>
<TEXT>

     Amerikan Temsilciler Meclisi'nin, 11 Eylül 2001 saldırılarını öngörememesi ve Irak yüzünden çok eleştirilmesine rağmen istihbarat servislerine rekor bütçe sağlayan bir kanun tasarısını onayladığı bildirildi. 
     Temsilciler Meclisi'nin istihbarat komisyonunun Cumhuriyetçi Başkanı Porter Goss, onaylanan bütçenin ABD Başkanı George Bush tarafından istenenden yüzde 15 daha fazla olduğunu söyledi ve ''Söz konusu olan, bugüne kadar istihbarat servislerine verilen en yüksek bütçedir'' ifadesini kullandı. 
     Resmi olmayan tahminlere göre, ABD'nin istihbarat için ayırdığı bütçe 40 milyar dolar civarında. 
     Cumhuriyetçilerin çoğunlukta olduğu Amerikan Senatosu'nun da 1 Ekim 2004'te başlayacak 2005 mali yılının savunma bütçesi için 447.2 milyar dolar ayrılmasına ilişkin bütçe tasarısını oybirliğiyle kabul ettiği bildirildi. 
     Söz konusu bütçenin, Bush tarafından istenenden daha az olmakla birlikte, 2004 mali yılı bütçesinden yüzde 5.7 daha fazla olduğu kaydedildi. 
     Senato tarafından Savunma Bakanlığı için ayrılan bütçenin, Bush tarafından Afganistan ve Irak'taki askeri operasyonların sürdürülmesi için istenen 25 milyar dolarlık acil fonları da içerdiği ifade edildi. 
     Bu arada, Senato ile Temsilciler Meclisi'nin, 2005 savunma bütçesi için öngördüğü bu tasarıları Bush'a sunabilmeleri için birbiriyle uyumlu hale getirmesi gerekiyor. 
     
</TEXT>
</DOC>
