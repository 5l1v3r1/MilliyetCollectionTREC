<DOC>
<DOCNO> 281982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas08.html </URL>
<DATE> 2004/10/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
En çok sigarayı polis ve gazeteci içiyor... 
</HEADLINE>
<TEXT>

     Ali GÜLER ANTALYA, DHA 

TÜRKİYE'de 17 milyon sigara içicisi olduğunu belirten Akdeniz Üniversitesi Tıp Fakültesi Halk Sağlığı Anabilim Dalı Başkanı Prof.Dr. Necati Dedeoğlu, meslek gruplarına göre en fazla sigara içenlerde ilk iki sırayı polis ve gazetecilerin aldığını açıkladı. 
     Yabancı sigaraya olan talebin 1990 yılından beri sürekli artış gösterdiğini ifade eden Prof.Dr. Dedeoğlu, "Sigara içme oranları incelendiğinde erkekler kadınlara oranla 3 kat fazla sigara içiyor. Akciğer kanseri de kadınlara oranla erkeklerde 6 kat fazla görülüyor. Meslek grupları sigara içme durumları incelendiğinde, polisler ilk sırayı alırken, bunu gazeteciler izliyor. Daha sonra öğretmenler, sinema artistleri ve doktorlar sıralanıyor. Tıp öğrencileri arasında da üst sınıflarda sigara içme oranı artıyor'' dedi. 
     Türkiye'de 100 bin kişinin sigara ve sigaraya bağlı hastalıklar yüzünden yaşamını yitirdiğini kaydeden Prof. Dr. Dedeoğlu, "Sigaraya yıllık 1 milyar dolar öderken, sigara ve ona bağlı sağlık harcamaları için 5.5 milyar dolar harcıyoruz'' dedi. Sigara kullanımının sosyal ve ekonomik şartlara göre değişim gösterdiğini ifade eden Prof.Dr. Dedeoğlu, "Türkiye'de kafe, bar ve restoranlarda sigara içimi kontrol altına alınamıyor'' diye konuştu. 
     
</TEXT>
</DOC>
