<DOC>
<DOCNO> 270863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/spor/spo02.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte özlenen tablo 
</HEADLINE>
<TEXT>


Trabzon'a her gidişinde büyük tepkiler gören Fenerbahçe bu kez çiçeklerle karşılandı. Yönetim ne emniyetten, ne de valilikten ek güvenlik istedi 


Sezgin'den yakın ilgi 
AKÇAABAT Sebatspor maçı için dün öğleden sonra Trabzon'a giden Fenerbahçe çiçeklerle karşılandı. Akçaabat Sebatspor Başkanı Veli Sezgin ile bazı yöneticiler, Sarı - Lacivertli kafilenin yanından bir an olsun bile ayrılmazken, güvenlik konusunda da garanti verdiler. İkinci Başkan Nihat Özdemir, "Sayın başkan hafta içinde bizi karşılayacağını söylemişti. Kendisinden çok iyi izlenimler alıyoruz" ifadelerini kullandı. 

Taraftar geri çekildi 
ÖZDEMİR, ne emniyetten ne de valilikten ek bir güvenlik talebinde bulunmadıklarını da sözlerine ekledi. Fenerbahçe Kulübü, Akçaabat Sebatspor kulübünün kendilerine bilet tahsis edilmesine rağmen hiçbir taraftarını Trabzon'a götürmedi. Sarı - Lacivertli yöneticiler herhangi bir olaya meydan vermemek ve ortamın gerilmesini önlemek için böyle bir karara vardıklarını söylediler, bu zorlu deplasmanda seyircilerini geri çektiler. 

Servet'in kumarı 

YUSUF KOBAL 

Daum kararsız 
YUNANİSTAN maçı sonrası çekilen MR'ında sağ dizinde yırtık tespit edilen Servet dün takımla birlikte Akçaabat Sebatspor deplasmanına gitti. Yıldız oyuncu, doktorların tüm uyarısına rağmen forma giymek istediğini söyledi. Teknik Direktör Daum'un Servet konusunda henüz kesin bir karar vermediği, Sparta Prag maçını düşünerek bu oyuncuyu riske etmeyebileceği öğrenildi. 

Dinç'ten savunma 
Bu arada dünkü idmana çıkmayan Servet'in raporlarının Wolfard'a gönderildiği ve ünlü Alman doktordan gelecek sonuca göre genç futbolcunun durumunun netlik kazanacağı öğrenildi. Milli Takım doktoru Cengiz Dinç ise Servet'i Yunanistan maçında tamamen kendi isteği üzerine oynattıklarını söyledi. Dinç, "Biz onu tedavi edip, dört antrenmana çıkardık. Teknik direktör ve Servet'in aldığı ortak karar sonrası sahaya sürdük" diye konuştu. 

Uzman gözüyle 
Prof Dr. Aziz Alturfan 
"Servet'in dizindeki yırtıkla oynaması kesinlikle doğru değil. Vakit kaybedilmeden yırtığın tedavi edilmesi gerekir. Eğer tedaviye hemen başlanmazsa sonuç daha kötüye gidebilir. Yırtık sporcu farkında olmadan kıkırdağı aşındırır ki, bu Servet'in geleceği için tehlikeli olur. Böyle bir oyuncuyu sahaya sürmek büyük risk teşkil eder." 

Son karar Rüştü 

SARI - Lacivertli ekibin yeni transferi Rüştü, bugünkü Akçaabat Sebatspor maçında kaleye geçmek için Daum'un kapısını çaldı. Alman hoca ile görüşen ve hazır olduğunu bildiren milli kaleciye yeşil ışık yandı. Daum, Sparta Prag maçında kesinlikle ilk onbirde görevlendireceği Rüştü'ye takıma alışması için formayı verecek. 
ALMAN hoca, forvet konusunda ise kararsız kaldı. Hafif sakatlığı bulunan Nobre'yi riske etmek istemeyen tecrübeli çalıştırıcının Tuncay'ı ileriye kaydırabileceği öğrenildi. Nobre'nin oynamaması durumunda Kayserispor maçındaki gibi orta sahada Fabiano görev yapacak. Daum'un Deniz'i yine yedek soyundurması bekleniyor. 


</TEXT>
</DOC>
