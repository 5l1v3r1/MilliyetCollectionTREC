<DOC>
<DOCNO> 299647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur59.html </URL>
<DATE> 2004/12/21/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Zamanında müdahale hayat kurtardı 
</HEADLINE>
<TEXT>

     Antalya'da tatilini tamamladıktan sonra ülkesine dönmek üzere Antalya Uluslararası Havalimanı Dış Hatlar Terminali'ne gelen 69 yaşındaki Alman kadının kalbi durdu. Hastaya 3 dakikada ulaşan havaalanı sağlık ekibi, kadını hayata döndürmeyi başardı. 
     AA muhabirinin aldığı bilgiye göre, Gisela Liedkoek Noop 69 adlı Alman kadın, havaalanında fenalaştı. Hastaya Antalya Havalimanı Uluslararası Terminal İşletmeciliği sağlık ekibi doktorlarından Serdar Çeliktaş, ekibiyle birlikte yaklaşık 3 dakika içinde müdahale etti. Yapılan kalp masajı, suni solunum ve diğer tıbbi müdahaleler sonucu kalbi tekrar çalışmaya başlayan hasta, ambulansla Andeva Hastanesi'ne kaldırıldı. 
     Dr. Serdar Çeliktaş, halk dilinde ''Kalp ve solunum durması'' olarak bilinen ''arrest'' vakalarında, hastaya müdahalede ilk 5 dakikanın hayati önem taşıdığını bildirdi. 
     Çeliktaş, havalimanında 4 doktor, 4 hemşire ve 4 ambulans şoföründen oluşan sağlık ekibinin görev yaptığını ve ekip elemanlarının yurt içi ve yurt dışında belli aralıklarla eğitim alarak, tıp dünyasındaki gelişmeleri yakından izlediklerini belirtti. Çeliktaş, bunun için Akdeniz Üniversitesi Tıp Fakültesi ile Frankfurt Havalimanı sağlık ekibinden, ''Temel yaşam desteği'', ''İleri kardiyek yaşam desteği'' ve ''Acil yardım- kurtarma'' eğitimleri aldıklarını da ifade etti. 
     
</TEXT>
</DOC>
