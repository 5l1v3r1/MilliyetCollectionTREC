<DOC>
<DOCNO> 272511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/guncel/gun02.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteye 'korsan' yardımı 
</HEADLINE>
<TEXT>


İnternetten bankalara sızan sahte kredi kartı çetesi Ukraynalı ve Amerikalı "hacker"lerden yardım almış 

ELVAN EZBER İstanbul 

İstanbul polisi, iki gün önce beşi üniversite öğrencisi sekiz kişiyi gözaltına aldı. Zanlıların ellerindeki programlarla bankalara internet yoluyla girip kredi kartı bilgilerini çalarak, sahte kredi kartı yaptıkları anlaşılan zanlıların, bunun için "hacker"lerden yardım aldığı da öne sürüldü. 
Yetkililerin verdiği bilgiye göre, yerli ve yabancı "hacker"lar üç yıl önce ICQ'da sohbet ederken tanıştı. Taraflar arasındaki dostluk zamanla suç ortaklığına dönüştü. Sayıları 15 olduğu tahmin edilen "hacker"lar birbirlerine taktikler verip internet üzerinden vurguna başladı. 

Chat'te 'vurgun' sohbeti 
Yerli ve yabancı bankaların kredi kartı merkezlerine girip gizli bilgilere ulaşan "hacker"lar, bu bilgilerle sahte kredi kartları çıkarıp kullandı. Bu işleri yaparken bütün görüşmelerini "chat" yoluyla gerçekleştiren "hacker"lar sohbetlerinde "Kule", "Şafak" ve "Gökdelen" rumuzlarını kullandı. 
Zanlılar ifadelerinde, kredi kartı dolandırıcılığında 1.2 milyar dolar aşan bir paranın döndüğünü, bu alanda ilk sırayı ABD'nin aldığını iddia etti. 
Sıradan bir suçlunun bunları yapamayacağını belirten yetkililer "Bu işe girenlerin yüzde 80'i yüksekokul veya üniversite mezunu. Birçoğu bilgisayar konusunda uzman kişiler. Sıradan kişiler bunu yapamaz" dedi. 


</TEXT>
</DOC>
