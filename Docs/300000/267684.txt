<DOC>
<DOCNO> 267684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/ekonomi/eko01.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme ikinci çeyrekte de çift haneli devam edecek 
</HEADLINE>
<TEXT>


2001 krizinden bu yana aralıksız büyüyen Türkiye ekonomisi ikinci çeyrekte de ilk çeyrekte olduğu gibi çift haneli büyüyecek. Ekonomistlerin tahminleri yüzde 11 - 12 arasında değişiyor 

TARIK YILMAZ 

Yılın ilk çeyreğinde yüzde 12.4 büyüyen Türkiye ekonomisi ikinci çeyrekte de yine çift haneli büyümeyi yakalayacak görünüyor. 2001 krizinden bu yana büyüyen Türkiye ekonomisi bu çeyreği de büyümeyle kapatırsa art arda 10 çeyrektir büyümüş olacak. 
Aylık verilere göre ikinci çeyrekte yüzde 15.9 artan sanayi üretiminin büyümeye 3 - 4 puan arasında katkı yapması bekleniyor. İlk çeyrekte 3.1 katrilyon lira olan ithalattan alınan KDV'nin ikinci çeyrekte 4 katrilyona ulaşması, ithalatın büyümeye ilk çeyrektekinden daha yüksek bir katkı yapacağını gösteriyor. İthalatın tetiklediği hizmetler ve ulaşım sektörleri de büyümeye sanayi kadar katkı yapacak. Ekonomistlerin büyüme beklentileri de yüzde 11 - 12 arasında değişiyor. 

Üretim ve ithalat hız kesmedi 
Irak savaşı nedeniyle 2003'ün ikinci çeyreğinde sadece yüzde 3.6 büyüyebilen Türkiye ekonomisinde bu yılın aynı döneminde çift haneli büyüme oranlarına rahatlıkla ulaşması bekleniyor. İkinci çeyrekte üretimde yavaşlama olmaması, ithalatın hız kesmemesi bu beklentinin en önemli nedeni. Harcama cephesinde ise tüketicilerin dayanıklı tüketim, özel sektörün de yatırım harcamalarının hız kesmemesi bu görüşü destekliyor. Ekonomistlerin büyümeyi yüzde 11 -12 arasında beklemesine neden olan unsurlar ise şöyle 
Üretim ve kapasite kullanımı Aylık üretim verilerinden yapılan hesaplamaya göre sanayi üretimi, yılın ikinci çeyreğinde 2003'ün aynı dönemine göre yüzde 15.9, 2004'ün ilk çeyreğine göre yüzde 12 arttı. Üç aylık verilerde bu oranlar 2 -3 puanlık bir düzeltmeye uğrasa bile büyümeye en önemli katkı 3 - 4 puanla yine üretimden gelecek. Hizmetler ve ulaştırma İç talepteki özellikle dayanıklı tüketim harcamalarında patlama hizmetler sektörünün yılın ikinci çeyreğinde de büyümeye yine sanayi kadar katkı yapacağını gösteriyor. Yılın ikinci çeyreğinde aylık 8 milyar doların üzerinde olan ithalat, hizmetler ve ulaştırma sektörlerindeki canlılığın bir diğer nedeni. İnşaat Belediye seçimlerinin de etkisiyle ilk çeyrekte hızlanan inşaatlar bu sektörün büyümeye küçük de olsa pozitif katkı yapmasını sağlamıştı. Yılın ikinci çeyreğinde de benzer bir durumun yaşanması bekleniyor. Yılın ilk yarısında çimento üretiminin yüzde 15, ham demirin yüzde 5 civarında artması bunu teyit ediyor. Tarım Sel ve don nedeniyle ilk çeyrekte yüzde 7.5 küçülen tarım sektörü GSMH'yi düşürücü yönde etki yapmıştı. İkinci çeyrekte artan üretim nedeniyle ikinci çeyrekte tarımın büyümeye pozitife katkı yapması bekleniyor. İthalat vergisi Bütçede önemli bir gelir kalemi haline gelen İthalden Alınan KDV yılın ilk çeyreğinde 3.1 katrilyon lira olmuştu. İkinci çeyrekte rakam 4 katrilyon liraya yükseldi. Bu da ilk çeyreğe göre üçte birlik bir artış anlamına geliyor. Bu gerçekleşme ilk çeyrekte yüzde 12.4 büyüyen Türkiye ekonomisine 2.3 puanlık katkıda bulunan ithalat vergisinin büyümeye katkısının yılın ikinci çeyreğinde daha yüksek olacağına işaret ediyor. 

Harcamalara katkı tüketim ve yatırımdan Harcamalar cephesinde gayrisafi yurtiçi hasılaya GSYİH en yüksek katkı ikinci çeyrekte de tüketim harcamaları ve özel sektör yatırımlarından gelecek. İlk çeyrekte dayanıklı tüketim mallarına yapılan harcamanın GSYİH'ye katkısı 6.5 puan, özel sektörün makine teçhizat yatırımlarının katkısı ise 9 puan olmuştu. 

Performans yüksek 
Otomobil satışlarının hurda indiriminin azaltılmasına karşın ilk çeyreğe benzer performans yakalaması bekleniyor. Ocak - mart arasında bir önceki yılın aynı dönemine göre sırasıyla yüzde 306, 330 ve 435 artan otomobil satışları, nisan - haziran arasında yüzde 332, 242 ve 130 yükselmişti. Beyaz eşya satışları ise ikinci çeyrekte ilk çeyrekten yüzde 30 daha iyi bir performans yakalamıştı. 8 milyar doların üzerindeki ithalat içinde makine - teçhizat ithalatının payının artması özel sektörün yatırımlara ilk çeyrekteki gibi devam ettiğini gösteriyor. 



</TEXT>
</DOC>
