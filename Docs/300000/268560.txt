<DOC>
<DOCNO> 268560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas12.html </URL>
<DATE> 2004/09/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Okullarda aşk dersleri başlıyor... 
</HEADLINE>
<TEXT>

     Çin Halk Cumhuriyeti'nin en büyük sanayi merkezi olan liman kenti Şanghay'da, çocukların gerçek aşkı öğrenmeleri ve internetteki sohbet odalarında yapılanları aşk sanmamaları için ders programlarına biraz aşk ve romantizm dersleri konulması kararlaştırıldı. 
     Resmi Şinhua Yeni Çin haber ajansının ''Ay Jiaoyu'' Aşk Eğitimi adıyla aktardığı yeni ders yılı müfredatına göre, Çinli veya yabancı tanınmış yazarların aşk üzerine yazdıkları şiir ve hikayeler, klasik veya çağdaş olmasına bakılmaksızın ortaokul edebiyat kitabına girecek. İlgili aşk bölümü, ''Aşk Şarkıdır'' veya ''Eşsiz Deneyim'' başlıklarıyla sunulacak. 
     Aşk üzerine yazılmış yazıların, Rus şair Puşkin'in çalışmaları, Charlotte Bronte'nin ''Jane Eyre''ından alıntılar, eski ve yeni dönemde yazılmış Çin aşk klasikleri gibi birçok eserden oluşacağı bildirildi. 
     Gelişen bilgi ve medya teknolojisi çağında insanların, aşkla ilgili tüm haber ve yorumları kamuoyuyla paylaşmaya olan ilgisinin muazzam surette arttığının bilinmesine rağmen aşk, Çin toplumunda hem maddi, hem de ruhsal manada tartışılması zor geleneksel bir tabu gibi duruyor. 
     Çin eğitim müfredatında aşk olgusuna çok az yer ayrılırken, öğrencilerin dikkatlerinin başka yöne kaydıracağı kanaati de yaygın. 
     
</TEXT>
</DOC>
