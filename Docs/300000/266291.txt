<DOC>
<DOCNO> 266291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko39.html </URL>
<DATE> 2004/08/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bakan Babacan, uluslararası yatırımcıları bilgilendirecek... 
</HEADLINE>
<TEXT>

     Devlet Bakanı Ali Babacan'ın, gelecek hafta Avrupa ülkelerindeki yabancı yatırımcıları bilgilendirme toplantısına çıkması bekleniyor. 
     Alınan bilgiye göre, Bakan Babacan, Lahey, Frankfurt ve Londra gibi merkezlere yapacağı ziyaretlerde, bu ülkelerin önde gelen finans ve bankacılık sektörü yetkilileriyle biraraya gelerek, yatırımcıları Türkiye ekonomisindeki gelişmeler ve yatırım imkanları konusunda bilgilendirecek. 
     Bakan Babacan'ın yaklaşık beş gün sürecek bilgilendirme turuna, üst düzey ekonomi bürokratlarının da katılması bekleniyor. 
     Yetkililer, kredi notu pozisyonunun düzelmeye başladığı bir ortamda, IMF ile ilişkilerinin geleceğini netleştiren ve Avrupa Birliği'nden müzakere tarihi bekleyen Türkiye'nin, yabancı yatırımcıların ilgisini çekmeye başladığını vurguluyorlar. 
     
     YOİK TOPLANTISI... 
     Bu arada Yatırım Ortamını İyileştirme Koordinasyon Kurulu YOİK toplantısının, uzun bir aradan sonra, bu hafta sonunda toplanabileceği kaydediliyor. 
     Toplantıda, yatırımla ilgili son gelişmelerin ele alınacağı ifade ediliyor. 
     
</TEXT>
</DOC>
