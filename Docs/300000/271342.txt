<DOC>
<DOCNO> 271342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun29.html </URL>
<DATE> 2004/09/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
ABD askerleri 6 sivili öldürdü 
</HEADLINE>
<TEXT>

     Irak'ın Hilla kenti yakınındaki bir köye ateş açan Amerikan askerlerinin 6 Iraklıyı öldürdüğü belirtildi. 
     El Musayib Hastanesi Başhekimi Abdül Zahra El Nasravi, Bağdat'ın güneyine 100 kilometre uzaklıktaki Hilla yakınındaki Jarf El Sakhar köyüne ateş açan Amerikan askerlerinin 6 Iraklıyı öldürdüğünü söyledi. 
     El Nasravi, askerlerin top ateşinde ayrıca 7 Iraklının yaralandığını belirtti. 
     ABD ordusu ise olayla ilgili henüz açıklama yapmadı. 
     Öte yandan, aşırı dinci bir grup, iki Avustralyalı ve iki Asyalıyı kaçırdığını bildirdi. 
     Samarra kentinde duvarlara asılan bildirilerde, ''Korku Tugayı'' adlı örgütün, kaçırdığı Avustralyalıların hayatına karşılık Sidney hükümetinin 24 saat içinde Irak'taki birliklerini çekmesi istendi. 
     Bildiride, Bağdat ile Musul arasındaki yolda kaçırıldıkları kaydedilen diğer iki kişinin ise sadece Doğu Asya ülkelerinden oldukları belirtildi. 
     
     ÜRDÜNLÜ ŞOFÖRLERİ ÖLÜMLE TEHDİT 
     Öte yandan, Irak'ın Ramadi kentinde isyancıların, caddelerde, Irak'a giren Ürdünlü şoförlerin öldürüleceği tehdinin yazılı olduğu el ilanları dağıttıkları bildirildi. 
     Irak İslam Ordusu adlı örgütün ilanlarında, Amerikan güçlerine malzeme taşımakla suçlanan Ürdünlülere verilen mesajda, ''Bu bildiriyi dikkate almayan herkes, bunun yegane cezasının ölüm olduğunu bilsin'' yazılı olduğu belirtildi. 
     Örgüt, Suriye hükümeti İsrail mallarının topraklarından geçmesini reddettiği için, Suriyeli şoförlere dokunulmayacağını bildirdi. 
     
</TEXT>
</DOC>
