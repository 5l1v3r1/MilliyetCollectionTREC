<DOC>
<DOCNO> 294673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/yasam/axyas02.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis otosu liseliyi ezdi 
</HEADLINE>
<TEXT>


Basketbol oynadıktan sonra evine dönen 14 yaşındaki Erdi Çalık, Fatih Emniyeti'ne ait makam otomobilinin altında can verdi 

DİNÇER ŞEREF İstanbul 

İstanbul Zeytinburnu'nda, arkadaşlarıyla basketbol maçı yaptıktan sonra yürüyerek evine gitmek isteyen lise öğrencisi Erdi Çalık, Fatih İlçe Emniyet Müdürlüğü'ne ait makam otomobilinin çarpması sonucu hayatını kaybetti. 
Zeytinburnu Mensucat Santral Lisesi'nde eğitim gören Çalık 14 , dün öğle saatlerinde okuldan çıktıktan sonra gittiği Abdi İpekçi Spor Salonu'nda arkadaşlarıyla basketbol oynadı. Daha sonra yürüyerek Yedikule'deki evine gitmek isteyen Çalık, 10. Yıl Caddesi üzerindeki ışıklarda yolun karşısına geçmek istedi. 
Çalık, polis Erdal Ödekbaş'ın kullandığı Fatih İlçe Emniyet Müdürlüğü'ne bağlı makam otomobilinin altında kaldı. 30 metre sürüklenen Çalık, olay yerinde hayatını kaybetti. Gözaltına alınan Ödekbaş, 60 - 70 kilometre süratle gittiğini söyledi. 




</TEXT>
</DOC>
