<DOC>
<DOCNO> 278784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/ekonomi/eko03.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaştırma Kurulu'nun kararı memur sendikalarını böldü 
</HEADLINE>
<TEXT>


ANKARA Milliyet 

Hükümetle, memur sendikaları konfederasyonları arasındaki toplu görüşmede anlaşma sağlanamaması üzerine devreye giren Uzlaştırma Kurulu'nun en düşük derecedeki memurlara ilk altı ay yüzde altı ikinci altı ay yüzde 6, en yüksek derecede de yüzde 5 artı yüzde 5 zam yapılması önerisine memurlardan farklı tepkiler geldi. 
KESK üyeleri, kararın taleplerini karşılamaktan uzak olduğu gerekçesiyle Ankara'da yürüyüş yaptı. Türkiye Kamu - Sen Başkanı Bircan Akyıldız ise kurul kararlarının bütününü kabul ettiklerini ve imzalayacaklarını söyledi. Kurul'un en düşük memur maaşının 31 Aralık 2004'teki en düşük kamu işçisinin ikramiyeleriyle birlikte karşılık geldiği ücrete yükseltilmesini istediğini vurgulayan Akyıldız, "Bize göre bu rakam 900 milyonun üzerindedir. Bizim talebimiz de 840 milyon lira civarındadır. Uzlaştırma Kurulu'nun ortaya koyduğu tavır, Türkiye Kamu - Sen tarafından kabul edilen taleplerin aynısıdır. Kurul sadece ek ödeme ve yardımları değerlendirmemiştir" dedi. 


</TEXT>
</DOC>
