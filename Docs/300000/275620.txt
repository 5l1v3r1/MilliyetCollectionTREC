<DOC>
<DOCNO> 275620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko36.html </URL>
<DATE> 2004/09/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Dow Jones, ''İslami Türkiye Endeksi'' oluşturdu... 
</HEADLINE>
<TEXT>

     Dow Jones Indexes, İstanbul'daki Uluslararası İslami Finans Forumu'nda, ''Dow Jones Islamic Market Türkiye Endeksi''ni tanıttı. 
     Verilen bilgiye göre, Dow Jones Islamic Market Endeks serilerinin bir parçası olan endeks, yatırımcılara Türkiye piyasasına dayanan kapsamlı araçlar sağlayarak, hisseleri Türkiye'den takip edecek. 
     Endekste yer alan 17 şirketten ilk 5'i Ereğli Demir Çelik, Arçelik, Ülker, Ford Otosan ve TOFAŞ olarak açıklandı. 
     Dow Jones Islamic Market Türkiye Endeksi, Dow Jones Islamic Market Endeksi ile tutarlı kurallara dayalı endeks metodolojisi izliyor. 
     Mevcut 17 bileşenli endeks, İMKB'de işlem gören Dow Jones Gelişmekte olan Avrupa Endeksi'nde bulunan tüm hisseleri içeriyor ve Dow Jones Islamic Market Endeksleri'nin tüm gerekliliklerini karşılıyor. Alkol, tütün, domuz ürünleri, finansal hizmetler, savunma, silah ve eğlence iş kollarına ait hisseler endeks dışında tutuluyor. 
     Ayrıca, toplam borçları, önceki 12 aylık ortalama piyasa değerine göre bölündüğünde, sonucu yüzde 33'den büyük veya eşit olan şirketler ya da nakit artı faizli menkul kıymet toplamı önceki 12 aylık ortalama piyasa değerine bölündüğünde, sonucu yüzde 33 veya daha büyük olan şirketler de endeks dışında tutuldu. Alacaklarının toplam varlıklarına oranı yüzde 45'e eşit veya daha büyük olan şirketler de Dow Jones Islamic Market Türkiye Endeksi'nin dışında yer aldı. 
     Dow Jones Islamic Market Türkiye Endeksi, yerel para birimi olan Türk Lirası olarak hesaplanacak. Endekse dahil edilen şirketler, dalgalı piyasa değerine göre seçildi. 
     13 Eylül itibariyle, endeksin dalgalanmayan piyasa değeri, 6.34 katrilyon lira 4.20 milyar dolar olarak hesaplandı. Endeks, 3 aylık periyodlarda Mart, Haziran, Eylül ve Aralık aylarında revize edilecek. 

     
</TEXT>
</DOC>
