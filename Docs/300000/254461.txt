<DOC>
<DOCNO> 254461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur42.html </URL>
<DATE> 2004/07/10/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Silivri'de deniz kirliliği protesto edildi. 
</HEADLINE>
<TEXT>

     Tekirdağ'ın Marmara Ereğlisi'ne bağlı Sultanköy Belde Belediye Başkanı Şadan Çolpan ve beraberindeki bir grup vatandaş, Marmara Denizi'ni kirlettiğini iddia ettikleri sanayi kuruluşlarını protesto ettiler. 
     Sultanköy Belde Belediyesi önünde Çolpan'la birlikte toplanan bir grup vatandaş, Sultanköy sahilinde kirlenmeye neden olan sanayi kuruluşlarını protesto etmek ve şikayetçi olmak üzere İstanbul'un Silivri İlçesi'ne bağlı Değirmenköy Beldesi'ne gittiler. 
     Değirmenköy Belediyesi önünde, Marmara Denizi'ndeki kirliliği çeşitli sloganlar atarak protesto eden grup daha sonra, kirliliğe neden olduklarını iddia ettikleri bazı sanayi kuruluşlarının kapılarına siyah çelenk bıraktılar. 
     Başkan Çolpan, yaptığı açıklamada, Değirmenköy'de bulunan sanayi kuruluşlarının ve evsel atıkların Kınık Deresi'nden denize döküldüğünü söyledi. 
     Sahilde aşırı bir kirlilik yaşandığını belirten Çolpan, ''Kirliliğin önüne geçilsin. Belde halkının şikayetlerinden bıktım. Kirlilik Değirmenköy'ndeki sanayi kuruluşlarından kaynaklanıyor. Bunu vatandaşlara anlatmakta güçlük çekiyorum'' dedi. 
     Çolpan ve beraberindeki grup, daha sonra sessizce dağıldı. 
     
</TEXT>
</DOC>
