<DOC>
<DOCNO> 295031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/dunya/dun01.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar, 'tanımazsa veto edilsin' diyor 
</HEADLINE>
<TEXT>


ATİNA Milliyet 


Yunanlıların büyük çoğunluğu Türkiye'nin AB ile üyelik müzakerelerine başlaması öncesinde Kıbrıs Rum Yönetimi'ni tanımasını istedi. Atina'da yayımlanan haftalık To Paron gazetesinin yaptırdığı kamuoyu araştırmasının sonuçları, Yunanlıların büyük bölümünün, "Ankara'nın Kıbrıs Rum Kesimi'ni tanımaması" ve "Yunanistan'dan taleplerinden vazgeçmemesi durumunda" AB'nin Türkiye ile müzakereleri başlatmasına karşı olduklarını ortaya koydu. 
Yunanistan genelinde 30 Kasım - 2 Aralık arasında telefonla yapılan araştırmada, "Yunanistan, Türkiye ile müzakerelerin başlatılmasını kabul etmesi için, Kıbrıs'ın tanınması konusunda diretmeli mi " sorusuna Yunanlıların yüzde 82.1'i "Evet", yüzde 13.8'i "Diretmeyebilir" yanıtını verdi. Araştırmada, Yunanlıların yüzde 89.3'ünün, Türkiye'nin Yunanistan'dan taleplerinden vazgeçmemesi durumumda, Atina'nın Türkiye'nin üyeliğine ilişkin müzakere kararını veto etmesini istediği de belirlendi. 



</TEXT>
</DOC>
