<DOC>
<DOCNO> 265745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonspo10.html </URL>
<DATE> 2004/08/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kayserispor, Fenerbahçe'nin Kayseri'de oynama isteğine sıcak değil 
</HEADLINE>
<TEXT>

     Kayserispor, bu hafta ligde oynayacakları Fenerbahçe maçının Kayseri'ye alınması isteğine sıcak bakmıyor. 
     Kulüp asbaşkanı Ahmet Demircioğlu, AA muhabirine yaptığı açıklamada, Fenerbahçe'nin maçı Kayseri'de oynama isteğine teknik heyetin ve yönetimin sıcak bakmadığını söyledi. 
     Demircioğlu, ''Fenerbahçe'nin talebini bu akşam yönetim kurulu toplantısında görüşüp kararımızı bildireceğiz. Teknik yönetim, Fenerbahçe'nin isteğine sıcak bakmıyor. Maçın Kayseri'de oynanması ikinci yarıda bizi sıkıntıya sokar. İkinci yarıda üst üste 4 maç deplasmana gitmiş olacağız. Bu nedenle Fenerbahçe'nin talebini kabul etmeyeceğiz'' diye konuştu. 
     Demircioğlu, Suat Usta'nın transferiyle ilgili olarak yarın Galatasaraylı yöneticilerle görüşeceklerini kaydetti. 
     Hakemlerden yana dertli olduklarını da belirten Demircioğlu, ''Ankaragücü karşılaşmasında hakem tercihini hep rakip takımın lehine kullandı. Seyircimiz centilmence davranıyor, ama hakemler kararlarını aleyhimize veriyor'' dedi. 
     
</TEXT>
</DOC>
