<DOC>
<DOCNO> 296671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur43.html </URL>
<DATE> 2004/12/10/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Evden kaçan çocukları aileleri almayınca... 
</HEADLINE>
<TEXT>

     İzmir'de ''evlenmek için'' evlerinden kaçtıkları öğrenilen, ancak Balıkesir'de yakalanan 15 ve 16 yaşındaki iki çocuk, aileleri gelip almayınca, yetiştirme yurduna yerleştirildi. 
     AA muhabirinin aldığı bilgiye göre, Balıkesir Otogarı'nda devriye görevi yapan Balıkesir Emniyet Müdürlüğü Çocuk Şubesi ekipleri, durumlarından şüphelendikleri Ş.A 15 ve D.G'yi 16 , polis merkezine götürdü. 
     İfadelerinde, İzmir'in Karşıyaka İlçesi'nde oturduklarını ve ''evlenmek için evden kaçarak trenle Balıkesir'e geldiklerini'' söyledikleri bildirilen Ş.A ile ''sevdiğim kız'' dediği D.G'nin, Bandırma'daki bir yakınlarının yanına gitmek isterken yakalandıklarını ifade ettikleri öğrenildi. 
     Çocukların ifadeleri üzerine İzmir Emniyet Müdürlüğü yetkilileri ile temasa geçen polis, D.G'nin annesinin kızının Ş.A. tarafından kaçırıldığına ilişkin polis merkezine başvuruda bulunduğu belirlendi. 
     İfadeleri alındıktan sonra Balıkesir Cumhuriyet Savcısı'nın talimatıyla serbest bırakılan iki çocuğun, ailelerine teslim edilme girişimleri ise sonuç vermedi. 
     Yetkililer, telefonla ulaştıkları D.G'nin annesinin ''Maddi durumum iyi değil, gelemem. Siz ne yaparsanız yapın'' demesi, Ş.A'nın da ailesine ulaşılamaması nedeniyle, D.G'nin Balıkesir Kız Yetiştirme Yurdu'na, Ş.A'nın da Erkek Yetiştirme Yurdu'na yerleştirildiğini bildirdiler. 
     
</TEXT>
</DOC>
