<DOC>
<DOCNO> 274510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun28.html </URL>
<DATE> 2004/09/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bağdat'ta Hepatit E salgını 
</HEADLINE>
<TEXT>

     Irak'ın başkenti Bağdat'ın güneyinde Hepatit E salgını olduğu bildirildi. 
     Irak Sağlık Bakanlığı Genel Sağlık Dairesi Başkanı Niyama Said, başkentin güneyindeki Mahmudiye çevresinde en az 60 kişinin Hepatit E'ye yakalandığını söyledi. 
     Said, salgının nedenini kirli su ve kanalizasyon sisteminin bulunmamasına bağladı. 
     Yetkililerin, bölge sakinlerine klor tabletleri dağıtmaya başladığı kaydedildi. 
     Dünya Sağlık Örgütü de Irak'ta 60 Hepatit E vakası tespit edildiğini ve durumu yakından izlediğini bildirdi. 
     Vakalardan 9'unun hamile kadınlar olduğu belirtildi. 
     Hepatit E vakalarının çoğunda hasta iyileşiyor, ancak hastalık hamilelerde ölüme yol açabiliyor. 
     Bağdat'ın Sadr semtinde iki ay önce 2 hamile kadının Hepatit E'den öldüğü bildiriliyor. 
     
</TEXT>
</DOC>
