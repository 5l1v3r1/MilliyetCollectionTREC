<DOC>
<DOCNO> 266300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonsiy04.html </URL>
<DATE> 2004/08/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
CHP'den Meclis Başkanığı için AKP'ye koşullu destek 
</HEADLINE>
<TEXT>

     CHP Grup Başkanvekili Ali Topuz, ekim ayında yapılacak TBMM Başkanlığı seçiminde eşi türbanlı olmayan ve grubundan 100 oy alabilecek bir AKP'liyi destekleyebileceklerini bildirdi. 
     TBMM İdare Amirliği'ne aday olacağını açıklayan CHP Milletvekili Halil Tiryaki parlamento muhabirlerine yemek verdi. Kırıkkale yakınlarında, Tiryaki'nin kendisine ait Kayadibi Cennet Bahçesi tesislerinde verilen yemeğe CHP Grup Başkanvekilleri Ali Topuz, Kemal Anadol, Haluk Koç ile bazı CHP milletvekilleri de katıldı. Tiryaki, 2 yıldır CHP'li Erdoğan Yetenç'in yürüttüğü TBMM İdare Amirliği için aday olduğunu açıkladı. 
     Yemek sırasında gazetecilerle sohbet eden Topuz, "TBMM Başkanlığı seçiminde eşi türbanlı olmayan ve kendi partisinden 100 oy alabilecek AKP'li adayı destekleyebiliriz" dedi. 14 Eylül'de açılması planlanan TBMM'de ele alınacak TCK tasarısının Adalet Komisyonu'ndan geldiği haliyle Genel Kurul'dan geçmesi halinde çalışmalara destek olacaklarını belirten Topuz, "AKP'liler komisyonlarda reddedilen önergelerini burada da getirirlerse o zaman biz de her madde de konuşuruz, önerge veririz. Yasanın çıkması da 5-6 ayı bulur" dedi. 
     
</TEXT>
</DOC>
