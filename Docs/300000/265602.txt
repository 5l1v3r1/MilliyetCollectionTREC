<DOC>
<DOCNO> 265602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/ydilmen.html </URL>
<DATE> 2004/08/23/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Konsantrasyon 
</HEADLINE>
<TEXT>



Hafta içindeki Hagi ve oyuncularla ilgili olumsuz yazılar ve gelişmeler Galatasaray'ı olumlu yönde etkilemiş. Futbolcu bebek gibidir. Dış etkenlerden çok etkilenir. Bunu da direkt olarak yansıtır. Maçın başından itibaren kenetlenmiş, arzulu, mutlak surette kazanmak isteyen bir takım görüntüsündeydiler. Birinci dakikadan itibaren Rize'nin üzerine gittiler ve maçın hemen başında da işi bitirmek istediler. Bölüm bölüm de olsa bu 70 dakika sürdü. En büyük artı da Song - Tomas ikilisi ile Hakan - Necati ikilisi arasındaki mesafenin geçtiğimiz haftalar göre çok daha kısa oluşuydu. 
Forvet oyuncularından başlayan pres Conceiçao ve Ergün ile rakip sahada devam etti. Ve maçın başında hemen gol geldi. Ancak ardından devreye Galatasaray doktoru ve masörü Rıza girdi. Suratına gelen bir top sonrası dudağı açılan Tomas'ın tedavisi iyi yapılmayınca Galatasaray bir süre on kişi oynadı. O arada da kafayla golü yediler. Tomas o bölümde olmuş olsa büyük bir ihtimalle o topu uzaklaştırırdı. Golden iki dakika sonra yine Rizespor mutlak bir pozisyonu kaçırdı. O an ise maçın dönüm noktasıydı. Çünkü Galatasaray demoralize olabilirdi. İlk yarının son dakikasında gerçekten çalışılmış bir organizasyonda ikinci golü buldular. İkinci yarıda temponun düşeceğini düşünüyordum. Ama Galatasaray takımı son 20 dakikaya kadar yine yüksek tempoda kalmaya çalıştı. 2-3 net pozisyon buldu. Maçın son 20 dakikasında hem yüksek tempodan dolayı fizik olarak düştüler, hem de skoru koruma adına psikolojik olarak arkaya yaslandılar. Sonra Hagi orta saha direncini artırmak için çok olumlu değişiklikler yaptı. 
Rizespor içerde de, dışarıda da aynı oynayan, her maça üç puan için çıkan bir takım. Dolayısıyla oyunu çirkinleştirmiyorlar. Ve maça sonuna kadar asılıyorlar. Belli ki Rıza hoca takımın fizik gücünü üst düzeyde tutuyor. Rizespor savunmasının sağ tarafı, Galatasaray'ın sol tarafı maçın skorunu belirledi. Gürol çok etkili, ama defansif yönü yok. Bu bölgede Cem Baki de destek oldu Gürol'a. Hakan Ünsal'ı sürekli ikiye bir yakaladılar. Hücumu çok düşününce defans emniyetini bıraktılar, Galatasaray bu bölgeden Baliç ile etkili oldu. Necati müthiş bir gol attı. Maçın genelinde kötü oynayan oyuncu yoktu. Conceiçao geçtiğimiz haftalara göre biraz daha canlanmış. 
Hakem Metin Aydoğan ise vasat bir maç yönetti. 



</TEXT>
</DOC>
