<DOC>
<DOCNO> 267464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/siyaset/axsiy01.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül 'askıya' alınıyor 
</HEADLINE>
<TEXT>


CHP yönetimi, İçişleri Bakanlığı müfettişlerinin yolsuzluk iddiaları üzerine, Şişli Belediye Başkanı Mustafa Sarıgül'ün durumunu ele alacak. Sarıgül'ün parti üyeliğinin askıya alınması bekleniyor 

Ezelhan Üstünkaya Ankara 


CHP Merkez Yönetim Kurulu MYK , hakkında yolsuzluk iddiaları bulunan Şişli Belediye Başkanı Mustafa Sarıgül'ün durumunu ele alacak. Sarıgül'ün parti üyeliğinin askıya alınması bekleniyor. 
CHP'de, İstanbul milletvekilleri Hasan Aydın ve Ahmet Güryüz Ketenci ile Ankara Milletvekili Mehmet Tomanbay'ın Yüksek Disiplin Kurulu tarafından ihraç edilmesi ve eski genel sekreter Ertuğrul Günay için de ihraç mekanizmasının işletilmesi ile başlayan "tasfiye süreci" devam ediyor. Genel Başkan Deniz Baykal başkanlığında bugün toplanacak MYK, İçişleri Bakanlığı müfettişlerinin hazırladığı raporda, hakkında yolsuzluk iddiaları yer alan Sarıgül'ün durumunu tartışacak. Sarıgül'ün üyeliğine ilişkin karar, Aralık 2000'de Genel Sekreter Önder Sav imzasıyla yayımlanan yolsuzluk genelgesi kapsamında alınacak. Sav'ın teşkilata gönderdiği genelgede şöyle deniliyor 
"Yolsuzluk yaptığı ve haksız kazanç elde ettiği, rüşvete veya bu tür işlere bulaşan kişiler ve kuruluşlarla işbirliği içinde olduğu belirlenen her kademedeki CHP üyeleri ile yerel yönetimlerdeki başkan ve meclis üyelerinin CHP ile ilişkilerini derhal kesmelerine, istifa ederek bulundukları görev yerlerini boşaltmalarına karar verilmiştir." 

İddialar CHP'nin sitesinde 
Şişli Cumhuriyet Başsavcılığı'na da iletilen raporda, Sarıgül ve yardımcıları mafya ile işbirliği yapmak, rüşvet karşılığı kaçak inşaatlara izin vermekle suçlanıyor. Baykal ve parti yönetiminin, yurt gezileri nedeniyle eleştirdiği Sarıgül'e ilişkin iddialar, genel merkez ile iplerin kopmasından sonra partinin internet sitesinde de yer almaya başladı. Sarıgül, iddialarla ilgili dava açacağını söyledi. İçişleri Bakanı Abdülkadir Aksu'nun onay vermesi durumunda Sarıgül hakkında soruşturma başlatılacak. 
Genelgeden, eski Gaziantep Büyükşehir Belediye Başkanı Celal Doğan ile eski Esenyurt Belediye Başkanı Gürbüz Çapan da etkilenmişti. Çapan, Yüksek Disiplin Kurulu kararı ile partiden ihraç edilirken, Doğan, hakkında Yargıtay'da açılan yolsuzluk davası nedeniyle üyeliğinin askıya alınmasını talep etmişti. 


</TEXT>
</DOC>
