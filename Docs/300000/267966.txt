<DOC>
<DOCNO> 267966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonyas06.html </URL>
<DATE> 2004/08/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Shakespeare'in 'Macbeth'i sinemaya aktarılıyor 
</HEADLINE>
<TEXT>

     William Shakespeare'in ''Macbeth'' oyunu, Avustralya'nın Melbourne kentindeki yeraltı dünyasında yaşananlardan da esinlenilerek beyazperdeye aktarılacak. 
     Sydney Morning Herald gazetesinin haberine göre, filmi ünlü aktör Russell Crowe'u 1992'de üne kavuşturan ''Romper Stomper''in yönetmeni Geoffrey Wright yönetecek. 
     Filmin yapımcısı Martin Fabinyi, ''Macbeth''i Avustralyalı aktör Sam Worthington'un canlandıracağını, ancak ''Macbeth''in eşini kimin oynayacağının henüz belirlenmediğini söyledi. 
     ''Macbeth''te işlenen hırs ve intikam gibi temaların ''evrensel'' olduğunu vurgulayan Fabinyi, filmin, Melbourne'da yakın zamanlarda 30 kadar kişinin ölümüyle sonuçlanan çatışmaları bire bir anlatmayacağını, ancak bu olaylarla parallelik sergileyeceğini ifade etti. 
     Avustralyalı aktör Worthington da, filmin bir Shakespeare klasiği olan ''Macbeth''e çağdaş bir yorum kazandıracağını söyledi. 
     Filmin çekimlerine yıl sonu ya da 2005'in başında başlanması bekleniyor. 
     
</TEXT>
</DOC>
