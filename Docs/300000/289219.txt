<DOC>
<DOCNO> 289219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun45.html </URL>
<DATE> 2004/11/16/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
İtalyan bakandan Türkiye konusunda referandum çağrısı 
</HEADLINE>
<TEXT>

     İtalya'da Silvio Berlusconi başbakanlığındaki hükümetin koalisyon ortağı Kuzey Birliği Partisi KBP , Türkiye'nin AB üyeliği konusunda halkoylaması yapılması gerektiğini savunmaya devam ediyor. 
     Kabinenin KBP'li üyesi Reform Bakanı Roberto Calderoli, ''Türkiye'nin AB'ye girişi konusunda, tarihsel ve ekonomik nedenlerle, referandum aracılığıyla halktan görüş almalıyız'' dedi. 
     Calderoli KBP'nin yayın organı La Padania'ya verdiği demeçte, İsviçre'nin Bressago kentinde tedavi görmekte olan KBP Genel Başkanı Umberto Bossi ile dün yaptığı görüşme sırasında, Ankara'nın AB üyeliği meselesinin de ele alındığını söyledi. 
     Bossi'nin sağlık durumunun iyi olduğunu belirten Calderoli, Türkiye'nin üyeliği konusunda referandum istemelerinin gerekçelerini ise şu sözlerle dile getirdi 
     ''Padanya, yüzyıllar boyunca İslam'ın Avrupa'ya girişi önleyici bir kalkan konumunda olmuştur. Ama günümüzde tarihi nedenlerin ötesinde başka gerekçeler de var. Türkiye'nin rekabet gücü yüksek küçük ve orta ölçekli işletmeleri karşısında, İtalya'daki küçük ve orta ölçekli işletmeleri korumamız gerekiyor. Uzak Doğu ile Türkiye arasındaki rekabet arasında sıkışmış durumdaki üretim kapasitemiz açısından korkunç sarsıntılara tanık olabiliriz. Dolayısıyla bu meselede halkımızı referandum aracılığıyla görüş belirtmeye çağırmamız lazım.'' İtalya'da federalist bir yapılanmaya gidilmesini savunan muhtelif akımların birleşimiyle 1991'de kurulan KBP, zaman zaman ayrılıkçı söylemleriyle de dikkati çekiyor. 
     Ülkenin kuzey kesiminde etkin olan KBP mensupları, İtalya'nın kuzeyindeki Po ovası ve çevresindeki toprakları da ''Padania'' Padanya, Poistan diye adlandırıyor. 
     Parlamento'daki resmi ve de tam ismiyle ''Poistan'ın Bağımsızlığı İçin Kuzey Birliği Partisi'' İtalya'da Türkiye'nin AB'ye girişine kesinkes karşı çıkan tavırlarıyla da dikkat çekiyor. 
     
</TEXT>
</DOC>
