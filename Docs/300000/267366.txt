<DOC>
<DOCNO> 267366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy12.html </URL>
<DATE> 2004/08/29/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Ağar "Türk tarımını, Dünya çiftçisi ile yarışır duruma getireceğiz" 
</HEADLINE>
<TEXT>

     DYP Genel Başkanı Mehmet Ağar, Türk tarımını dünya çiftçisi ile yarışır duruma getireceklerini söyledi. 
     Ağar, Eskişehir'in Alpu ilçe Belediye Başkanı Mustafa Gökçe'ye ziyarette bulundu ve vatandaşlarla sohbet etti. 
     Ağar, ziyaret sırasında yaptığı konuşmada, dünyanın her yerinde çiftçilere karşılıksız devlet yardımında bulunulduğunu, ancak Türkiye'de bu yardımların yapılmadığını ifade etti. Ağar şunları söyledi 
     ''Türkiye'de üretici zor durumdadır, bunun yanı sıra artan banka kredi faizleri, mazota yapılan zamlar sonucunda çiftçi ürettiği üründen kar yerine, her geçen gün zarar etmektedir. Bu gidişle, ne ekilecek arazi ne de üretilecek ürün kalacak. Eskişehir bölgesinde de bu durum aynıdır. Pancar üretimine konan kota ile üretici zor durumda bırakılmıştır.'' Türk tarımını dünya çiftçisi ile yarışır duruma getireceklerini kaydeden Ağar, şöyle konuştu 
     ''Türk tarımını ve çiftçisini korumak, dünya çiftçisiyle yarışır hale getirmek bizim namus borcumuz olacaktır. Demokrat Parti döneminden itibaren Türk çiftçisinin desteğini her zaman gördük. İçleri yanan bu Anadolu insanının yürek yangınını içimizde hissediyoruz. Bizim dönemimizde 2 kilogram buğday ile 1 litre mazot alınırken, şimdi 5 kilo buğday ile 1 litre mazot alınamaz duruma gelinmiştir.'' Ağar, daha sonra beraberindeki partililerle Alpu İlçesi'nin Bozan kasabasında maddi durumu yetersiz 30 çocuğun sünnet ettirildiği törene katılarak, çocuklara saat hediye etti. 
     
</TEXT>
</DOC>
