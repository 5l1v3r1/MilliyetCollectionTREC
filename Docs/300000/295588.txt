<DOC>
<DOCNO> 295588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy25.html </URL>
<DATE> 2004/12/07/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
Sezer'in geri gönderdiği belediye yasasının 2 maddesi kabul edildi 
</HEADLINE>
<TEXT>

     Cumhurbaşkanı Ahmet Necdet Sezer'in bir kez daha görüşülmek üzere TBMM'ye iade ettiği Belediye Kanunu'nun 2 maddesi Genel Kurul'da değişiklik yapılarak kabul edildi. 
     Görüşmeler sırasında, yasanın iade edilen 3 ve 14'üncü maddelerinde, Plan ve Bütçe Komisyonu'nda yapılan değişiklikler Genel Kurul'da da benimsendi. 
     Buna göre, yasanın TBMM'deki ilk kabulünde, 3. maddesindeki belediye tanımında yer alan ''belde'' kelimesi ile belediyenin görev ve sorumluluklarını düzenleyen 14. maddesindeki ''münhasıran'' kelimesi metinden çıkarıldı. 
     AK Parti'lilerin verdiği önergenin kabulüyle de Organize Sanayi Bölgeleri Kanunu ile Sanayi ve Ticaret Bakanlığı ve organize sanayi bölgelerine tanınan yetki sorumluluklar kanun kapsamının dışında tutuldu. 
     
     AF NİTELİĞİ TAŞIYAN HÜKÜM 
     Cumhurbaşkanı Sezer'in, af niteliği taşımasına karşın Meclis üye tamsayısının 5'te 3 çoğunluğunu oluşturan 330 üyenin oyu ile kabul edilmediği gerekçesiyle iade ettiği, Plan ve Bütçe Komisyonu'nda da yasa metninden çıkarılan Geçici 4. maddenin yeniden yasaya eklenmesi konusunda AK Parti'liler önerge verdi. 
     Birleşimi yöneten TBMM Başkanvekili İsmail Alptekin, af niteliği taşıdığı için söz konusu maddenin ve yasanın tümünün oylamasında nitelikli çoğunluk aranacağını belirtti. 
     Yasanın ilk kabulündeki içeriğinde de değişiklik yapılan hüküm, kanunun yayımı tarihine kadar büyükşehir belediyesi ve il özel idaresinde çalışan kamu personeline ek ödemede bulunan kamu görevlileri hakkında idari, adli ve mali yargılama ve takibatı yapılamayacağını, başlatılanların da işlemden kaldırılacağını öngörüyordu. Ayrıca, daha önce bu fiille ilgili olarak kesinleşmiş mahkumiyet hükümleri de kendiliğinden ortadan kaldırıyordu. 
     Geçici maddenin oylamasında 330 kabul oyu bulunarak madde yasaya eklendi. 
     Yasanın tümünün oylamasında ise 327 kabul oyu çıktı. Bunun üzerine Alptekin, birleşime bir süre ara verdi. Alptekin, verilen aranın ardından sonucu açıklarken, geçici maddenin yasaya eklenmesine ilişkin oylamaya yapılan itiraz sonucu 7 milletvekilinin mükerrer oy kullandığının belirlendiğini, bu nedenle önergenin reddedilmiş sayıldığını bildirerek, tümünün oylamasında da nitelikli çoğunluk aranmasına gerek olmadığını, yasanın kabul edildiğini açıkladı. 
     
     YASALAŞMA SÜRECİ VE İADE 
     Belediye Kanunu, 9 Temmuz 2004 tarihinde TBMM Genel Kurulu'nda 235 milletvekilinin oyu ile kabul edilmişti. 
     Cumhurbaşkanı Sezer, yasanın 3. maddesi ile belde halkının yanı sıra beldenin mahalli müşterek hizmetlerinin de belediyeye bırakılmasıyla il genel yönetiminin görev alanına girilmesinin Anayasa'ya aykırı olduğu görüşüne varmıştı. 
     Yasanın 14. maddesinde belediyenin görevlerinin genel ve soyut olarak belirtildiğini ifade eden Sezer, ''Belediye, kanunlarla münhasıran başka kamu kurum ve kuruluşuna verilmeyen mahalli müşterek hizmetleri yapar veya yaptırır'' ifadesindeki ''münhasıran'' sözcüğüyle merkezi yönetim görev ve yetki alanının daha da daraltıldığını, bunun da Anayasa'ya aykırı olduğunu kaydetmişti. 
     Sezer, yasanın geçici 4. Maddesi'ndeki düzenlemenin af niteliği taşıdığını vurgulayarak bu maddenin ve yasanın tümünün nitelikli oyla kabul edilmemesini iade gerekçesi olarak göstermişti. 
     
</TEXT>
</DOC>
