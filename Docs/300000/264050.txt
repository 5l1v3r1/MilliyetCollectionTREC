<DOC>
<DOCNO> 264050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun07.html </URL>
<DATE> 2004/08/17/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Sadr, Papa'nın arabuluculuk teklifini kabul etti... 
</HEADLINE>
<TEXT>

     Iraklı radikal Şii lider Mukteda Sadr, Necef'te Amerikan askerleri ve Irak polisi ile Şii milisler arasında 5 Ağustos'tan beri devam eden çatışmalara son verilmesi için Papa İkinci Jean Paul'ün yaptığı arabuluculuk çağrısına olumlu yanıt verdi. 
     Sadr'ın sözcüsü Ahmed Şaybani, ''Papanın teklifini olumlu karşılıyoruz ve onu krizi çözmeye çağırıyoruz'' dedi. 
     Vatikan dün, çatışmaları durdurma girişimlerinde arabulucu olmaya hazır olduğunu bildirmişti. 
     Vatikan Başbakanı Kardinal Angelo Sodano, İtalyan devlet radyosuna yaptığı açıklamada, Necef için istenildiği takdirde arabulucu olmaya hazır olduklarını, Necef'teki tüm güçlerin, kentin kutsallığına saygı göstermesi gerektiğini söylemişti. 
     
</TEXT>
</DOC>
