<DOC>
<DOCNO> 256650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/ekonomi/aeko.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reel faiz yüzde 7'ye inmeli' 
</HEADLINE>
<TEXT>


Bakan Unakıtan, gönlünden bütçe açıklarının ve faizlerin düştüğü bir ekonomik program geçtiğini belirterek, "Reel faiz halen yüzde 15. Ben yüzde 7'ye düşmesini isterim" dedi 

EKONOMİ SERVİSİ 

Devlet Planlama Teşkilatı, Hazine ve bakanlığının yeni ekonomik programla ilgili çalışmalarını bitirdiğini belirten Maliye Bakanı Kemal Unakıtan, "Benim gönlümden, bütçe açıklarının, faizlerin düştüğü bir ekonomik program geçiyor" dedi. 
Unakıtan, CNN Türk'te katıldığı canlı yayında, "Reel faizler halen yüzde 15 seviyesinde, bunun düşmesi lazım, ben tabii yüzde 7'lere düşmesini isterim" dedi. Unakıtan enflasyon oranının da 2005'te yüzde 8 olarak planlandığını açıkladı. 2005 Şubat ayında bitecek olan mevcut programda enflasyon hedefinin yüzde 10'un altına çekilmesi öngörülüyor, ancak rakam telaffuz edilmiyor. 

'Aynı tavadayız' 
Unakıtan, sigarada fiyat indiriminin vergi artışına yol açıp açmayacağına ilişkin bir soru üzerine de "Benim için vergiler önemlidir. Hassas bir bütçemiz var, vergilerin düşmesine tahammül edemem. Bütçe açıkları konusunda, eski günlere dönemeyiz" dedi. 
Unakıtan özelleştirme uygulamalarına ilişkin soru üzerine de THY'nin ilk aşamada bu yıl yurt içinde yüzde 15 - 20'sinin halka arzedilmesini düşündüklerini söyledi. Bu konuda Ulaştırma Bakanı'yla sorun yaşamadıklarını vurgulayan Unakıtan, "THY, ha Ulaştırma Bakanı'na, ha Maliye Bakanı'na bağlı olmuş. Biz aynı tavanın balıklarıyız" dedi. Tekel'in de değerini artırmayı ve iptal edilen ihalede verilen tekliften yüksek fiyata satmayı istediklerini anlatan Unakıtan, Petkim konusunda ise yakında halka arzının yapılacağını söyledi. 

'70 milyon önemli' 
Maliye Bakanı Kemal Unakıtan, başta asker olmak üzere kamu çalışanlarından gelen zam talepleri konusunda, bütçe disiplininin önemini vurgulayarak, "Zam istemek 10 - 20 bin kişinin belki hakkı ama 70 milyonun hakkı hepsinden önemli" dedi. Unakıtan, zamlara hükümetin karar vereceğini söyledi. 

Faiz neden yüksek Enflasyondan arındırılmış faiz düzeyi olan reel faiz şu anda yaklaşık yüzde 15.7 düzeyinde bulunuyor. ABD Merkez Bankası'nın faizleri artırabileceğine ilişkin sinyaller, iç borç stoğunun çok yüksek olması ve dış açığın bir kısmının yüksek faize gelen sıcak parayla finanse edilmesi reel faizin yüksek olmasının nedenleri arasında sayılabilir. 
Hazine'nin açıkladığı verilere göre piyasaya yaptığı borçlanmaların reel faizi Aralık 2003'te yüzde 16.45 iken oran ocakta yüzde 14.89, şubatta yüzde 13.87, martta yüzde 14.18 ve nisanda yüzde 15.17 oldu. Bonoların yıllık bileşik faizinin yüzde 26, haziran itibariyle enflasyonun yüzde 8.9 düzeyinde olduğu varsayımıyla reel faiz yüzde 15.7 hesaplanıyor. 


</TEXT>
</DOC>
