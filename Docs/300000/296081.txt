<DOC>
<DOCNO> 296081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/dunya/dun10.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'e 'Rumlara baskı yap' mesajı 
</HEADLINE>
<TEXT>


CENK BAŞLAMIŞ 


Rusya lideri Vladimir Putin'in Türkiye ziyareti sırasında Türkiye'nin Avrupa Birliği AB üyeliği konusunun da gündeme geldiği ve bu süreçte Ankara'nın Putin'den yardım istediği belirtildi. 
Rus basınına yansıyan haberlere göre, Putin'in temaslar çerçevesinde Ankara'da yapılan Türk - Rus zirvesinde Türkiye tarafı, Rumların AB'nin Türkiye ile görüşmelerin başlatılması konusunda alabileceği kararı veto etmemesi için Moskova'nın Güney Kıbrıs üzerindeki etkisini kullanması yönünde beklentisini dile getirdi. 
"Nezavisimaya" gazetesi, "Türkiye, bu konuda Rusya'nın Yunanistan ve Kıbrıs'la Rum Kesimi olan yakın ilişkilerini kullanmasını istiyor" diye yazdı. 

Karamanlis Moskova'da 
Daha önce, nisandaki Kıbrıs referandumunun ardından, Türkiye'nin Rusya'dan Kuzey Kıbrıs Türk Cumhuriyeti'ne KKTC uygulanan izolasyonun kaldırılması için Birleşmiş Milletler'deki BM veto yetkisini kullanmamasını istediği haberleri yayılmıştı. 
Kıbrıs'la ilgili bu gelişmelerin yaşandığı bir dönemde Yunanistan Başbakanı Konstantin Karamanlis önceki akşam resmi temaslarda bulunmak üzere Moskova'ya geldi. Karamanlis'in Putin'le Kremlin'de yapacağı görüşmede iki ülke ilişkilerinin daha da derinleştirilmesine yönelik anlaşmalar imzalanacak. 
Rus gazeteleri, Putin'in Ankara temasları sırasında ayrıca teröre karşı ortak mücadelenin ön plana çıktığını belirterek, Rus liderin Türk tarafından Rusya'nın Kuzey Kafkasya'da terörle mücadelesi için destek istediğini belirttiler. Türkiye, Çeçenistan konusunda işbirliğine hazır olduğu mesajını verdi. 



</TEXT>
</DOC>
