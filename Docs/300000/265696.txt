<DOC>
<DOCNO> 265696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko24.html </URL>
<DATE> 2004/08/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ersin Özince BDDK sadece denetim yapan bir kurum haline gelmeli 
</HEADLINE>
<TEXT>

     Türkiye Bankalar Birliği Başkanı Ersin Özince, giderek artan denetim ağırlıklı ve cezalandırıcı yaklaşımın, iyi niyetli yatırımcıların sektöre olan ilgilerini azaltacağını kaydetti. 
     Özince, Hilton Oteli'nde düzenlenen Kredi Kuruluşları Kanun Tasarısı Taslağı Sempozyumu'nda yaptığı konuşmada, banka sahiplerine ve yöneticilerine yönelik yükümlülük ve cezalandırıcı yaklaşımın, sektöre yatırımı, risk almayı ve risk yönetmeyi ürkütücü, diğer ülke uygulamalarına göre aşırı katı, hukukun ve ekonominin temel ilkeleri ile çelişir nitelikte bulunduğunu söyledi. 
     Ekonomide sık sık yaşanan istikrarsızlıkların doğrudan ve dolaylı olarak bankalara yansıdığını kaydeden Özince, şöyle devam etti 
     ''Bu yansımaların etkilerinin düşük düzeyde tutulması ve mümkün olan en düşük ekonomik maliyetle çözüme kavuşturulması amacıyla, şeffaflık ilkesi gözetilerek, düzenlemelerin ve uygulamanın makul bir esnekliğe sahip olması gerekmektedir. Diğer taraftan bankacılık sisteminin dinamik bir yapısı uzmanlık gerektiren teknik özellikleri olduğu da göz önünde tutulmalıdır. Bu açıdan bakıldığında, yürürlükteki Yasa ile BDDK'ya verilen düzenleme yetkisinin Kanun ile düzenlenmek istendiği görülmektedir. BDDK düzenleme yapan bir Kurumdan sadece denetim yapan bir Kurum haline gelmemelidir.'' Özince, kötü niyet ile makro riskler de dikkate alınarak risk yönetiminden kaynaklanan sorumluluklar ve yükümlülüklerin de kesin olarak ayrılması gerektiğini kaydetti. 

     
</TEXT>
</DOC>
