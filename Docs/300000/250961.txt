<DOC>
<DOCNO> 250961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur55.html </URL>
<DATE> 2004/06/25/ </DATE>
<TIME> 23.57 </TIME>
<AUTHOR>  </AUTHOR>
<HEADLINE>
"Yeni Bir Dönüm Noktasında NATO" konferansı... 
</HEADLINE>
<TEXT>

     Türkiye Ekonomik ve Sosyal İstikrar Vakfı TESEV Yönetim Kurulu Başkanı Can Paker, günümüzde demokrasilerin gelişmesinin, istikrarın korunmasının, refahın artmasının önündeki en önemli tehdidin terörizm olduğunu söyledi. 
     TESEV ile Amerikan düşünce kuruluşu German Marshall Fund GMF tarafından düzenlenen, Başbakan Recep Tayyip Erdoğan'ın açılış konuşmasını yaptığı ''Yeni Bir Dönüm Noktasında NATO'' adlı konferansta konuşan Paker, terörizmin, 11 Eylül'den bu yana bambaşka nitelik kazanarak medeniyetler arası çatışmayı körüklemeyi kendisine misyon edindiğini belirtti. 
     TESEV ve GMF gibi düşünce kuruluşlarının asıl görevinin küresel boyutlara ulaşmış böylesi bir tehdidi ortaya çıkaran nedenleri anlamak, anlatmak ve bu nedenleri ortadan kaldıracak çareler bulmak olduğunu ifade eden Paker, TESEV olarak Türkiye'nin demokratikleşme konusunda kazandığı deneyimi bölge ülkeleriyle paylaşabileceklerine inandığını kaydetti. 
     Irak'ın şu an karşı karşıya kalınan en büyük sorun olduğu görüşünü dile getiren Paker, geçen yıl yapılan müdahalenin Saddam Hüseyin rejimini devirdiğini ancak, istikrarı da ortadan kaldırdığını, ayrıca müdahalenin meşruiyeti konusundaki tartışmaların da terörizme zemin hazırladığını kaydetti. 
     Paker, şöyle konuştu 
     ''Irak'ın daha fazla kaosa sürüklenmesinin, toprak bütünlüğünün ortadan kalkmasının, terörizme zemin hazırlayan bir neden olmasına müsaade edemeyiz, etmemeliyiz. Demokratik ve istikrarlı bir Irak, hepimizin şaşmaz hedefi olmalı. Terörizme teslim olamayız.'' Aynı şeyleri Afganistan için de söyleyebileceğini kaydeden Paker, NATO Genel Sekreteri Jaap de Hoop Scheffer'in de ısrarla belirttiği gibi, uluslararası toplum adına hareket eden ve etmesi gereken NATO'nun, Afganistan'ı kendi kaderiyle baş başa bırakamayacağını belirtti. 
     Bölgenin bütün ülkeleriyle ilişkilerin geliştirilmesi ve tüm ikili ilişkilerin normalleştirilmesinin şart olduğunu söyleyen Paker, bu bağlamda TESEV olarak Türkiye-Ermenistan ilişkilerinin normalleşmesi ve ''tarihin tarihçilere bırakılması gerektiği'' görüşünü dile getirdi. 
     Paker, geçmişin trajedilerinin geleceğin ilişkilerin rehin almaması gerektiğini kaydetti. 
     Karadeniz konusunun da Türkiye açısından önemli ve hassas olduğunu vurgulayan Paker, ''Bölgenin kronikleşen ve istikrarsızlığı körükleyen sorunlarının, uluslararası normlar ihlal edilmeden çözülebilmesi için samimi çaba harcanması gerektiğine inanıyoruz'' dedi. 
     Paker, Rusya ile ilişkilerin de öneminin altını çizerek, her platformda Rusya'nın meşru çıkarlarını dikkate alan, bu ülkeyi bölgesel işbirliği mekanizmaları içine katan modellerin geliştirilmesinin gerekli olduğunu vurguladı. 
     Paker, Balkanlarda istikrarın sürdürülmesinin, uluslararası toplumun öncelikleri arasında olması gerektiğini ifade etti. 
     
     DİĞER KONUŞMACILAR 
     Daimler Chrysler'in sponsorluğu, Parex Bank'ın katkılarıyla Çırağan Sarayı'nda düzenlenen 3 gün sürecek konferansın açılışında konuşan GMF Başkanı Craig Kennedy, hem Avrupa hem ABD tarafından Türkiye'nin jeopolitik ve stratejik öneminin eskisinden daha iyi bilindiğini söyledi. 
     Türkiye'nin de üç önemli bölge olan Avrasya Karadeniz ve Balkanlar'ın tam göbeğinde olduğuna dikkat çeken Kennedy, NATO zirvesinin Türkiye'nin jeopolitik öneminin yeniden vurgulanması açısından önemli bir fırsat olduğunu kaydetti. 
     TESEV sayesinde Türkiye'yi daha iyi tanıdıklarını ifade eden Kennedy, Türkiye, Avrupa ve ABD arasındaki ilişkilerin geliştirilmesinin yollarını aradıklarını belirtti. 
     Mercedes Benz Türk AŞ Direktörler Kurulu Başkanı, Daimler Chrysler AG Türkiye Temsilcisi Dr. Till Becker de, Türkiye'nin doğu-batı ilişkilerinde tarihi ve son derece önemli bir rol oynadığını söyledi. 
     Becker, Türkiye'nin Avrupa ile ilişkilerinde ''müthiş'' gelişmeler gösterdiğini, AB sürecinde ''müthiş adımlar'' attığını kaydetti. 
     Türkiye'nin iş yapmak için çok uygun bir coğrafya olduğunu ifade eden Becker, Başbakan Erdoğan'ın, Türkiye'nin AB'ye yaklaşması ve diğer konularda çok önemli işler yaptığını kaydetti. 
     Konferansın katılımcıları arasında Milli Savunma Bakanı Vecdi Gönül, NATO Genel Sekreteri'nin Afganistan'daki Kıdemli Sivil Temsilcisi Hikmet Çetin, İstanbul Valisi Muammer Güler ve İstanbul Emniyet Müdürü Celalettin Cerrah ile bazı büyükelçiler de vardı. 
     
</TEXT>
</DOC>
