<DOC>
<DOCNO> 275872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun26.html </URL>
<DATE> 2004/09/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İsrail, İran'ı engelleyecek 
</HEADLINE>
<TEXT>

     İsrail Savunma Bakanı Şaul Mofaz, İran'ın nükleer silahlar üretmesini engellemek için İsrail'in bütün seçenekleri değerlendireceğini söyledi. 
     Mofaz, İsrail'in Yedioth Ahronot gazetesine verdiği demeçte, ülkesinin ''İran tehdidine'' karşı hazırlanması gerektiğini söyledi. 
     ''Bütün seçenekler dikkate alınacak'' diyen Mofaz, ''İran'da nükleer silah geliştirilmesini engelleyecek ılımlı bir rejim şansı olduğu, bu olmazsa da, nükleer silah tehlikesini engellemek için tedbirler alınmasının gerektiği'' ifadesini kullandı. 
     Mofaz, ''Nükleer yetenek mi, ya da rejim değişikliği mi Soru, bunların hangisinin önce olacağı'' dedi. 
     İsrail Başbakanı Ariel Şaron da, bu ay içinde, İsrail'in kendisini savunmak için tedbirler aldığını söylemişti. Şaron'un bu açıklaması, İsrail'in, İran'ın nükleer tesislerine yönelik ''önleyici saldırıyı'' düşündüğü yorumlarına neden olmuştu. 
     Bu yorumlar, daha sonra, İsrail'in aralarında yeraltı sığınaklarını vurabilen bombalar ve uzun menzilli füzeler olan silahlanmasıyla ilgili haberlerle güçlenmişti. 
     İran, ABD ve İsrail'in nükleer silah geliştirdiği yönündeki iddialarını reddederek, nükleer programının barışçı ve enerji elde etme amaçlı olduğunu kaydediyor. 
     
     FİLİSTİNLİ GRUPLAR BİRBİRİYLE ÇATIŞTI 
     Öte yandan, Lübnan'daki en büyük Filistin kampı Ayn El Hilve'de Filistinli gruplar arasında çıkan çatışmada 1 kişi öldü, 1 kişi yaralandı. 
     Görgü tanıkları, çatışmanın, Cund El Şam grubu üyelerinin, Filistin Devlet Başkanı Yaser Arafat'ın El Fetih hareketinden bir yetkiliye ateş açarak yetkilinin korumasını öldürmesi üzerine çıktığını söyledi. 
     Tanıklar, çatışmada bir Cund El Şam üyesinin vurulduğunu da kaydetti. 
     Lübnan'daki 12 kampın en büyüğü olan Ayn El Hilve'de 350 bin civarında Filistinli mülteci yaşıyor. 
     
</TEXT>
</DOC>
