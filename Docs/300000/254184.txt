<DOC>
<DOCNO> 254184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur06.html </URL>
<DATE> 2004/07/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Çanakkale'de orman yangını... 7 ev hasar gördü, 1 kişi gözaltına alındı 
</HEADLINE>
<TEXT>

     Çanakkale'de, dün başlayan orman yangını, kontrol altına alınırken, bölgede soğutma çalışmalarına başlandığı bildirildi. 
     Çanakkale Orman Bölge Müdürü Musa Akşan, AA muhabirine yaptığı açıklamada, merkeze bağlı Aşağıokçular Köyü Andık Obası yakınlarında, dün öğlen saatlerinde başlayan orman yangınının, saat 21.00 sıralarında, etrafının çevrilerek kontrol altına alındığını ve bölgede soğutma çalışmalarının sürdüğünü söyledi. 
     Akşan, yaklaşık 200 hektarlık alanda etkili olan yangında, ilk belirlemelere göre 60 hektarlık ormanlık alan ile 100 hektarlık ekili alanın yandığını bildirdi. 
     Yangında, Değirmendere Köyü ve Andık Obası mevkiinde bulunan 7 ev ve ağılın tahrip olduğunu ifade eden Akşan, yangında can kaybı bulunmadığını ancak, bir çok hayvanın telef olduğunu kaydetti. 
     Öte yandan, jandarma, yangınla ilgili 1 kişiyi gözaltına alırken, bu kişinin sorgulamasının sürdüğü belirtildi. 
     
</TEXT>
</DOC>
