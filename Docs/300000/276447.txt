<DOC>
<DOCNO> 276447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun14.html </URL>
<DATE> 2004/10/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AFP Türkiye'nin üyeliği AB için devrim .. 
</HEADLINE>
<TEXT>

     Fransız haber ajansı AFP, Türkiye'nin üyeliğinin, AB için ''çok yönlü devrim'' olacağı yorumunu yaptı. 
     Ajansın yorumunda, ''nüfusu gittikçe artan yoksul müslüman ülke Türkiye'nin AB'ye girişinin, birlik açısından sadece siyasi değil, aynı zamanda ekonomik ve kültürel açılardan da devrim etkisi yaratacağı, Türkiye'nin girişiyle AB sınırlarının da alt üst olacağı'' savunuldu. 
     Ajans, Türkiye gibi bir ''büyüğün'' gelişiyle AB'nin siyasi devrim yaşayacağını belirtti. Ajansa göre, 2015'de 82 milyon nüfusa sahip olacak Türkiye, AB'nin en kalabalık ülkesi Almanya'nın bugünkü nüfusuna sahip olacak. Geçen mayısın başında üye olan 10 ülkenin toplam nüfusunun ancak Türkiye kadar olduğunu anımsatan AFP, 2015'in Türkiye'nin üyelik tarihi olabileceğinin çeşitli ağızlarca ifade edildiğini kaydetti. 
     Yeni AB anayasası kabul edilirse Türkiye AB içindeki oylamalarda Almanya'yla eşit ağırlığa sahip olurken, Fransa ve İngiltere gibi ''diğer büyüklerden'' ağırlığı daha fazla olacak. 
     Ekonomik bakımdan Türkiye'nin AB'nin gerisinde olduğuna işaret eden ajans, özellikle Türk tarımının çok zayıf olduğunu vurguladı. 
     Türkiye'de kişi başına düşen gayrisafi iç hasılanın AB'nin yaklaşık dörtte biri olduğu kaydedilen yorumda, üyelik halinde AB'nin Türkiye'ye hatırı sayılır mali yardımda bulunması gerekeceğini hatırlattı ve tarımdan sorumlu komisyon üyesi Franz Fischler'in, Türk tarımına her yıl 11,3 milyar euro aktarılması gerekeceğini söylediğini belirtti. 
     Bir AB kaynağı da Türkiye için gereken bölgesel kalkınma yardımının yıllık 10 milyar euro olacağına işaret etti. 
     Türkiye'nin katılımıyla AB sınırlarının da tartışma masasına yatırılacağı ve AB'nin ne olmak istediğinin hararetli tartışmalara yol açacağı kaydedilen yorumda, halkının yüzde 99'u müslüman olan bir ülkenin, laik de olsa Avrupa'nın inşasının jeopolitik perspektiflerini alt üst edebileceği savunuldu. 
     
</TEXT>
</DOC>
