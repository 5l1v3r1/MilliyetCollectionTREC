<DOC>
<DOCNO> 274096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas19.html </URL>
<DATE> 2004/09/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
'Kocam beni haftada bir kere dövsün' 
</HEADLINE>
<TEXT>

     İran'da kocasının neredeyse her gün dayak atmasından bıkan, ancak kocasından ayrılmak istemeyen bir kadın, başvurduğu mahkemede yargıçtan garip bir istekte bulundu. 
     Merdomsalari gazetesinin bugünkü haberine göre, orta yaşlı Meryem C. adlı kadın kocasının hemen hemen her gün kendisini dövmesinden usandığı için kocasını aile mahkemesine şikayet etti ve yargıca, ''Sizden kocamın beni haftada bir gün dövmesi için bir karar almanızı istiyorum'' dedi. 
     Meryem C, kocasının kendisini dövme huyundan çocuğunu dünyaya getirmesiyle vazgeçeceğini düşündüğünü, ancak beklentisinin aksine yediği dayakların daha da arttığını belirterek şöyle konuştu 
     ''Ailemi seviyorum, ailemin dağılmasını istemiyorum. Ne kocamdan ayrılmak istiyorum, ne de ondan nafaka istiyorum. İstediğim tek şey, kocamın beni haftada bir gün dövmesi.'' Meryem C, ''Dayak atmak kocamın huyu haline gelmiş, ben de yaptığım şikayetle kocamın kötü huyunu terk etmesini beklemiyorum. Ancak yasaların bana arka çıkmasını istiyorum'' dedi. 
     Kadının açıklamasını gülümseyerek dinleyen yargıç Emirabadi, söz hakkı verdiği kadının kocası da, ''Eşimi dövüyorum, ancak her gece değil. Kadının kocasından korkması gerektiğine inandığım için, onu döverek bana itaat etmesini sağlıyorum'' diye konuştu. 
     Yargıç Emirabadi, karı kocanın ifadesini dinledikten sonra, Meryem C'nin kocasından, ''eşini dövmeyeceğine'' dair yazılı taahhüt aldı. 
     
</TEXT>
</DOC>
