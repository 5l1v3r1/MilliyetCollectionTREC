<DOC>
<DOCNO> 280930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/yazar/bila.html </URL>
<DATE> 2004/10/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Irak'ta seçim 
</HEADLINE>
<TEXT>


Ankara, Irak konusunu düzenlediği zirvede masaya yatırdı. En önemli sorun olarak da güvenlik sorunu öne çıkarıldı. 
ABD, Irak'ta güvenliği sağlayabilmiş değil. ABD seçimleri yapılıncaya kadar da bu konuda yeni önlemler alınması olası gözükmüyor. Washington, kendi seçimlerini etkileyecek gelişmelerden çekiniyor. Şu anda ABD seçimlerine kilitlenmiş durumda. 
Oysa güvenlik sağlanamadan, Irak'ta ne sağlıklı bir sayım yapmak mümkün, ne de seçim. Ocak 2005'te yapılacak seçim ne kadar sağlıklı sonuç verecek Bu seçimin altyapısını oluşturacak sayım nasıl yapılacak ve ne kadar gerçeği yansıtacak 
Sayımın da, seçimin de sonuçları kuşkulu olacak. Tabii, o da gerçekleştirilebilirse... 
Bu belirsizlik ortamında, Barzani - Talabani ikilisi konumlarını güçlendirecek adımlar atıyor. Özellikle Kerkük'te demografik yapıyı Kürtler lehine, Türkmenler aleyhine bozacak her türlü girişimi yapıyor. Kente Kürt göçü devam ediyor. 
Bu gelişmelerin ABD'nin gözü önünde yaşandığı da açık. Telafer'i ikide bir kuşatan ABD güçlerinin Kürt nüfus hareketlerine yönelik bir sorgulayıcı tavrı da söz konusu değil. 
Barzani'nin meydan okuyan sert çıkışlarının arkasında yatan güç de büyük ölçüde ABD. Türkiye, bu konuda uyarıcı girişimlerini yapıyor, ancak sonuçta ABD'nin tavrı esas alınıyor. 
Türkiye'nin 17 Aralık'ta AB'den müzakere tarihi almaya kilitlenmiş olması da, kuşku yok ki Irak'la ilgili aktörler tarafından bir fırsat olarak değerlendiriliyor. Türkiye'nin bu süre içinde hareket alanının çok sınırlı olacağı hesabıyla, her türlü adımın atılması için zamanın uygun olduğu düşüncesiyle hareket ediliyor. Sayım ve seçim yapılmadan ve 17 Aralık'tan önce ne yapabileceksek yapalım anlayışıyla hareket ettikleri gözleniyor. 
Oysa, Irak'ta fırsatçı yaklaşımlarla kalıcı düzenlemeler yapmak, güvenliği ve istikrarı sağlamak mümkün değil. Ayrıca, Kerkük başta olmak üzere Irak sorunu sadece Türkiye'yi etkileyecek bir sorun değil. Sadece Ankara'nın gündeminde önemli yer tutmuyor. Çok yönlü, çok taraflı bir sorun olduğu ortadayken, dengesiz hareketlere, oldubittilere yönelmek kalıcı sonuçlar doğurmayacaktır. 
Bu nedenle Türkiye'nin önayak olmaya çalıştığı Irak'a komşu ülkeler toplantıları, bu toplantıların G-8'lerle genişletilmesi gibi oluşacak uluslararası platformlar ve tabii BM zeminleri esas alınarak daha sağlıklı çözümler bulunabilir. 
Oldubittilerle yapılacak sayım ve seçimler, meşruiyet için yeterli olmayacaktır. 
ABD'nin bu gerçeği görmesi gerekir. 



</TEXT>
</DOC>
