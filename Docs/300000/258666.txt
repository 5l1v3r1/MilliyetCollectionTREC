<DOC>
<DOCNO> 258666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/spor/aspo.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İNANILIR GİBİ DEĞİL 
</HEADLINE>
<TEXT>


Fenerbahçe, 30 trilyonu bulması beklenen tribün gelirleri, 6 trilyonluk forma satış cirosu, 7.5 trilyonluk reklam anlaşmasıyla, Avrupa kulüplerini bile kıskandırırken, suni krizle temelini sarsıyor 

HABER YORUM YUSUF KOBAL 


FENERBAHÇE gerek gelirleri, gerek tesisleri, gerekse işleyişiyle Avrupa'da bile parmakla gösterilecek kurumsal bir yapıya doğru koşar adım giderken, sezonun başlamasına sayılı günler kala yaratılan "suni krizle" yıpranıyor. 
Daum, işine karışılmaması, transfer ısrarı ve hakkında çıkan "komisyoncu iddialarına, yönetime rest çekip, gerilim yaratarak, set çekmeye çalışırken, bazı yöneticiler de "İşine son verelim" bağırışlarıyla, ortama "tuz biber" ekiyor. Sonuçta, kasasına trilyon eklemek için yelken açan Fenerbahçe, sürüklendiği "iç kavgayla" rüzgarını bir türlü bulamıyor. 

En az sorunlu takım 
Oysa, ligin son şampiyonu olarak göğsüne "3. yıldızı" takan Sarı - Lacivertliler, geçen sezon elde ettikleri 16 trilyon liralık tribün gelirini ikiye katlamaya aday görünüyor. Ayrıca Fenerium mağazaları aracılığıyla konfeksiyon piyasasında Avrupa liderliğine oturan ve yıllık 4 milyon dolar 6 trilyon TL ciroyu geçen, 20 milyon dolarlık 30 trilyon TL televizyon gelir isteği ile şapka uçurtan Fenerbahçe, göğsündeki 5 milyon dolarlık 7.5 trilyon TL reklamıyla da göz kamaştırıyor. Şampiyonlar Ligi ile "zenginler kamarasında" yerini ayırtan Sarı - Lacivertli kulüp, Şükrü Saracoğlu Stadı'nda oynayacağı her maçtan en az 3 trilyon hasılat almayı bile hedefliyor. 
Kısacası, Türkiye Ligi'nin en az sorunlu takımı Fenerbahçe, stadına, gelirlerine, yaptığı yeni ve iyi transferlere, kariyeri Dünya'nın dilinde olan teknik direktörüne, zengin ve akıllı başkanına rağmen, uçurumun yanıbaşında duruyor. 

Daum ısrar edecek 
Daum'un bugünkü toplantıda Fenerbahçeli yöneticilere daha önce çektiği resti savunacağına kesin gözüyle bakılıyor. Alman hoca, transfer yapılmasını, kaleci alınmasını, bazı yöneticilerin ellerini, kendisinin ve takımın üzerinden çekmesini isteyecek. Başkan Aziz Yıldırım, Fenerbahçe taraftarının gönlünde taht kuran, futbol bilgisi ve disiplini tartışılmayan Daum'un gönderilmesine kesinlikle karşı çıkıyor. 
Ancak yöneticilerin baskısıyla, Daum'un gönderilmesi halinde Fenerbahçe "sil baştan" yola koyulacak. Yeni antrenör, lige bir hafta kala işe başlayacak. Futbol takımının tüm dengeleri sarsılacak. Sistem, futbolcuların bakış açısı, takımın disiplini değişecek. Belki de, kulübün hızla büyümesini sürdürmesi için Şampiyonlar Ligi'nden gelecek gelirin önü tıkanacak. İktidar hırsı, hükmetme hevesi ve başarıyı sahiplenme kolaycılığı, Fenerbahçe'nin temelini sallamaya devam edecek. Taraftarların yazdığı "İstikrardan yanayız" pankartları, yeniden sandıktan çıkacak. Fenerbahçe, bir bardak suda kopan fırtınaların derin çizgilerini, futbol liginin her geçen haftasında derin derin hissedecek, biraz daha yaşlanacak. Bir kez daha, Fenerbahçe'ye ve sevenlerine "Yazık" olacak. 

Roma bile örnek aldı 

FENERBAHÇE, Ortega tazminatında, Avrupa'nın dev kulüplerinden Roma'ya da örnek oldu. İtalyan kulübü, Brezilyalı Emerson'un, takıma geri dönmeyeceğini açıklaması üzerine FIFA'ya başvurarak, Sarı - Lacivertli kulübün Ortega davasını örnek gösterdi ve bu oyuncudan 18 milyon Euro tazminat istedi. Roma yönetimi yaptığı açıklamada, Ortega'nın aynı nedenle 11 milyon dolara mahkum edildiği hatırlatıldı, "Fenerbahçe'ye uygulanan kararın aynısını istiyoruz" denildi. 


</TEXT>
</DOC>
