<DOC>
<DOCNO> 270214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas20.html </URL>
<DATE> 2004/09/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tuğba Özay, Kürşat Yılmaz'la yakalanınca yüzünü böyle sakladı 
</HEADLINE>
<TEXT>

     DHA 
MUĞLA'nın Bodrum İlçesi'nde, yeraltı dünyasının tanınmış ismi Kürşat Yılmaz ve beraberindeki adamlarıyla birlikte gözaltına alınıp daha sonra serbest bırakılan Tuğba Özay, hastaneye götürülürken yüzünü gizlemeye çalıştı. 
     Dün akşam saatlerinde, Bodrum Gümbet Sahili'nde özel bir yattan inen ünlü mafya babası Kürşat Yılmaz, beraberindeki manken Tuğba Özay ile Yılmaz'ın adamları oldukları sanılan 10 kişi daha Bodrum Kaçakçılık ve Organize Suçlar Müdürlüğü ekipleri tarafından gözaltına alındı. 
     Mavi tur yaptıkları sanılan Yılmaz'a ait olduğu ileri sürülen yat ile '34 KY 726', '34 AY 028' ve '34 EHT 65' plakalı otomobiller didik didik arandı. 
     
     'İşkence gördük' iddiası 

     Bodrum'a 3 gün önce yakınlarıyla birlikte tatile geldiği belirtilen Kürşat Yılmaz, sağlık raporu için götürüldüğü Bodrum Devlet Hastanesi'nde gazetecilere yaptığı açıklamada, gerekçesiz gözaltına alındığını söyledi. 
     Polisin kendilerine işkence yaptığını ileri süren Yılmaz, "Ailelerimizle tatil yapıyorduk. Eğlenmek için gittiğimiz yüzer diskodan Katamaran iner inmez bizi gözaltına aldılar. İşkence gördük'' diye bağırdı. 
     Polisin Yılmaz ve adamlarıyla manken Tuğba Özay'ı 'uyuşturucu madde ve ruhsatsız silah' bulundurdukları iddiasıyla gözaltına aldığı öğrenildi. 
     
     Serbest bırakıldılar 

     Yeraltı dünyasının tanınmış ismi Kürşat Yılmaz ile beraberindeki ünlü manken Tuğba Özay'ın da bulunduğu 5'i kadın 14 kişi, gözaltındaki sorgularının ardından serbest bırakıldı. 
     Bodrum Emniyet Müdürü Yılmaz Özden, gözaltı olayıyla ilgili yaptığı açıklamada "Otomobillerde uyuşturucu madde ve silah bulunduğuna dair ihbar aldık. Bodrum'un güvenliğinin bozulmaması için bu ihbarı ciddiye aldık. Savcılığıda bilgi vererek operasyonu gerçekleştirdik. Yaptığımız aramada, 4 adet ruhsatlı silah bulduk. Sağlık kontrollerini de yaptırdıktan sonra serbest bırakıldılar'' dedi. 
     Kürşat Yılmaz ve adamlarının avukatı Ayşe Erkin, "Müvekkillerim deniz dönüşünde, otomobillerine giderken, asılsız bir ihbar yüzünden yok yere, 6 saat boyunca gözaltında kalmış, emniyette kaba kuvvete maruz kalmışlardır. Müvekkilerimin, hukuki haklarını korumak için, ne gerekiyorsa yapacağız'' dedi. 

     
</TEXT>
</DOC>
