<DOC>
<DOCNO> 274019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur02.html </URL>
<DATE> 2004/09/22/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bu at etlerini kim yedi 20 atın kesilmiş başı bulundu... 
</HEADLINE>
<TEXT>

     Alptekin IHKAN EDİRNE, DHA 
EDİRNE'de Meriç Nehri kenarında kaçak kesildikten sonra atılan 20 atın başı bulundu. Kesilen atların etlerinin piyasaya sürüldüğü kuşkussu kentte panik yarattı. 
     Emniyet Müdürlüğü ekipleri ihbar üzerine Meriç Nehri kıyısındaki Topsöğüt Mevkii'nde kaçak kesildikten sonra atılan 20 atın başını buldu. Polis, at başlarının bulunduğu bölgenin sorumluluk alanının dışında olması üzerine jandarmaya haber verildi. Edirne Tarım İl Müdürlüğü'nde görevli Veteriner Hekim Metin Öztürk ile birlikte bölgeye gelen jandarma ekipleri nehir kenarına atılan at başlarını tek tek tespit etti. 
     Kesilen atların piyasaya sürülmüş olabileceği olasılığı üzerine jandarma ekipleri nehir kenarında kapsamlı soruşturma başlattı. Bölgede tarlaları bulunanların bilgisine başvuran jandarma, at başlarının kimlerin attığını belirlemeye çalıştı. Bölgeye yakın oturanların kayıp atı olup olmadığını da araştıran jandarma ekipleri kaçak at etlerini piyasa sürenleri yakalamak için araştırmasını sürdürüyor. 
     Tarım İl Müdürlüğü Veterineri Metin Öztürk, bölgede inceleme yaparken hayvanların nehir kenarında kesilmediğini söyledi. Veteriner Hekim Öztürk, "Bu at başları buraya atılmış. Hayvanlar burada kesilse, kan izleri veya hayvanların iç organlarından izler olurdu. Bu hayvanlar iki hafta önce kesilmiş ama burada değil buraya sadece başları atılmış'' diye konuştu. 
     
</TEXT>
</DOC>
