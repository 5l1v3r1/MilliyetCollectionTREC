<DOC>
<DOCNO> 263417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo02.html </URL>
<DATE> 2004/08/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dönüşü muhteşem oldu Ortega'yı 30 bin taraftar ayakta alkışladı 
</HEADLINE>
<TEXT>

     Mehmet ÇİFTÇİ - İSPANYA 
ORTEGA'nın futbola dönüşü muhteşem oldu. Newell's'in sezon açılışında 30 bin kişi Ariel Ortega'yı ayakta alkışladı. 
     Fenerbahçe'den Arjantin'in Newell's Old Boys takımına transfer olan Ortega, Newell's'in sezon açılışında Rosario Central Stadı'nı dolduran binlerce taraftar tarafından alkış yağmuruna tutuldu. 
     18 ay sonra tekrar çimlere ayak basan Ariel Ortega, açılış konuşmasında kendisini tekrar futbola kavuşturan kulüp başkanına teşekkür ederek onu ve taraftarı mahcup etmeyeceğini söyledi. 
     Stadı dolduran binlerce kişinin 'Ortega' tezahüratları altında kendini yeniden doğmuş gibi hissettiğini vurgulayan Ortega, çok zorlu günler geçirdiğini ve bunları bir an evvel unutmak istediğini belirtti. 
     Ortega artık her şeyini kendisine sahip çıkan bu kulübe vereceğini ve adından tekrar bahsettirmek için sabırsızlandığını ifade etti. 

     
</TEXT>
</DOC>
