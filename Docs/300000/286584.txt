<DOC>
<DOCNO> 286584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yasam/yas01.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çikolatayı tadında bırak 
</HEADLINE>
<TEXT>


Almanya'da bir sağlık sigortası şirketi, müşterilerine, kalp sağlığı için sütlü çikolata yemelerini önerdi. Şirket, "Aşırıya kaçarsanız obezite yapar" diye uyardı 

DIŞ HABERLER SERVİSİ 

ALMANYA'DA bir sağlık sigortası şirketi, müşterilerine gönderdiği mektuplarda, kalp sağlıklarını korumaları için çikolata yemelerini tavsiye etti. Alman DAK sigorta şirketi, Yunanistan'da yapılan bir bilimsel araştırmanın ışığında hazırladığı mektupta, aşırıya kaçmadan sütlü çikolata yemenin kalp sağlığı için yararlı olduğunu yazdı. 
MEKTUPTA, aşırı miktarda çikolata yemenin obezite gibi rahatsızlıklara yol açıp kalp hastalığı riskini artırabileceği uyarısı da yer aldı. Araştırmalar, kakao ve çikolatada bol miktarda bulunan flavanollerin damar hastalıklarından korunmaya yardımcı olduğunu gösterdi. Flavanol, çay ve kırmızı şarapta da var. 


</TEXT>
</DOC>
