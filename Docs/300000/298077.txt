<DOC>
<DOCNO> 298077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/guncel/agun.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dekorcular yargılanabilir 
</HEADLINE>
<TEXT>


Şişli Savcılığı, G-Mall'daki yangına el koydu. Yangına neden olan dekoru hazırlayan 2 kişi, "yangına sebebiyet" suçundan gözaltına alındıktan sonra serbest bırakıldı 

DİNÇER ŞEREF, ELVAN EZBER 

Büyü filmi galasındaki yangının nedeni dekor... Ancak bu konuda herkes birbirini suçluyor. Alışveriş merkezinin sahibi Tunç Çapa, yangının tek sorumlusu olarak organizasyon şirketi ve dekorasyoncuları gördüklerini belirterek, davacı olacaklarını söyledi. Çapa, "İki yıl boyunca uğraşıp, bugünlere getirdiğimiz merkezin canına okudular" dedi. Dekorları yapan Mustafa Bahattin Demirkol ise, "Biz projeye uyduk ve yetkilileri mumlar için uyardık" diyerek organizasyon firmasını suçladı. Vatandaş, bazı "yangın çıkışları kilitliydi" dedi. Merkez aksini iddia etti. Dekorcu, "mumların zamanında söndürülmediğini" de iddia etti. 
Şişli Savcılığı yangınla ilgili soruşturma başlattı. Dekoru hazırlayan 2 kişi, "tedbirsizlik ve dikkatsizlik sonucu yangına sebebiyet verdikleri" iddiasıyla gözaltına alındıktan sonra savcılık tarafından serbest bırakıldı. Savcılığın talimatıyla harekete geçen polis, organizasyon şirketi adına dekoru hazırladıkları belirtilen Mustafa Bahattin Demirkol ve Mahit Cüneyt Kafkas'ı gözaltına aldı. 
Kafkas'ın BAC Tasarım Şirketi'nin sahibi olduğu ve dekor işini Cornel firmasından aldığı belirlendi. Kafkas ve Demirkol, Şişli Savcılığı'nda ifade verdikten sonra serbest bırakıldı. 

Cezası 2.5 yıl hapis 
Soruşturma sonunda dava açılırsa sanıklar, "tedbirsizlik ve dikkatsizlik sonucu yangına sebebiyet verdikleri" suçundan 2.5 yıla kadar hapis istemiyle yargılanacak. Şişli Savcısı Mecit Ceylan, sinemalardaki güvenlik kameralarının kaydettiği görüntüleri inceledi. Ceylan, dekorda kullanılan mumun devrilmesiyle başlayan yangının, polyester kumaştan yapılan perde ve kağıt süslemeler nedeniyle bir anda büyüdüğünü söyledi. 

'Teşekkür ettiler' 

ŞÜKRAN PAKKAN İstanbul 
DEKORU hazırlayan içmimar Mustafa Bahattin Demirkol, projeyi kendilerinin yapmadığını, sadece isteneni yerine getirdiklerini belirterek şunları söyledi "Günah keçisi durumundayım. Herkes sorumluluktan kaçıyor. Dekoru kurduktan sonra teşekkür etmişlerdi. 'Mum yak' dediler yaktık, asın dediler astık. 2 saat sonra bir kaza olmuş, mumlar devriliyor, kumaşlar yanıyor " Demirkol, uyarıldıkları yönündeki iddiaya ise, "Telefon kayıtlarım var, ispatlarım, onlar ispatlayamaz" yanıtını verdi. 

İyi ki itfaiye yakındı 

G-Mall Kültür ve Alışveriş Merkezi'ndeki sinemalarda çıkan yangında ilk ihbar 21.20'de İtfaiye Komuta Merkezi'ne patlama olduğu yönünde geldi. Bu yüzden çok fazla sayıda ekip olay yerine sevk edildi. 500 metre mesafede bulunan Beyoğlu Grubu'na ait ekip 2 dakika içerisinde olay yerine ulaşarak yangına ilk müdahaleyi yaptı. 

5 dakikada söndürdüler 

İSTANBUL Milliyet 
İSTANBUL İtfaiye Daire Başkanı Köksal Tandıroğlu, G - Mall sinemalarında yangın önlemleri açısından bir eksiklik bulunmadığını söyledi. 
Tandıroğlu,müdahalenin 1.5 - 2 dakika sonra yapıldığını ve yangının 5 dakikada söndürüldüğünü kaydetti. Yangının dekordan kaynaklandığını doğrulayan Tandıroğlu, "Kamera görüntülerine göre yürüyen merdivenlerin başındaki mumlar dekor perdelerini tutuşturdu. Sentetik kumaş olan bu madde çok kolay tutuşuyor. Yandığında, çok sis ve duman çıkarıyor" dedi. Davetlileri binanın sağı ve solundaki 2 yangın çıkış kapısından tahliye ettiklerini belirten Tandıroğlu, bazı kapıların kilitli olduğu iddiasının anımsatılması üzerine şunları söyledi 
"Bina içindeki 7 ayrı sinema salonunun 2'şer çıkış kapısı bulunuyor. Biri normal çıkış, diğeri yangın çıkış kapısı. Yangın çıkışı kapısından bahsediliyor olabilir. Bu konuda şimdilik bir tespitimiz yok." 

Gima Merkezin canına okudular 

ŞÜKRAN PAKKAN 
G-Mall Kültür ve Alışveriş Merkezi'nin sahibi Gima'nın Yönetim Kurulu Başkanı Tunç Çapa, yangının tek sorumlusunun organizasyon şirketi ve dekorasyoncular olduğunu belirterek, "Davacı olacağız. 2 yıl uğraşıp bugünlere getirdiğimiz merkezin canına okudular" dedi. Bugüne kadar 10'dan fazla gala düzenlendiğini ve hiçbir sorun yaşanmadığını kaydeden Çapa, şöyle konuştu "Güvenlik sistemi var. Kameralar kaydetti, savcılığa gönderdik. Yangın tüpüne gerek yok, çünkü yağmur sistemi kurulu. En düşük ısınmada devreye giriyor. Kapılar kilitli değildi, içeriden açılıyor." Dekor kurulurken, yetkililerin tehlikeyi gördüğünü belirten Çapa, "77 kez ikaz ettiklerini bana söylediler. Bize çok zarar verdiler" diye konuştu. 

İhmal sinemanın 
Büyü filminin ekibi, dün The Marmara Oteli'nde basın toplantısı düzenledi. Toplantıda, yangın ihmalinin sinema yetkililerinden kaynaklandığı belirtildi. 
İpek Tuzcuoğlu da, "Olay ihmalk rlık, büyüyle lanetle alakası yok. Bu yüzden kimse filmi izlememezlik yapmasın" şeklinde konuştu. 


</TEXT>
</DOC>
