<DOC>
<DOCNO> 250788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun06.html </URL>
<DATE> 2004/06/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Japonya, Kuzey Kore'ye sordu Sizin amacınız ne 
</HEADLINE>
<TEXT>

     Japonya'nın, Kuzey Kore'den, nükleer amaçlarının ne olduğunu açıkça belirtmesini istediği bildirildi. 
     Çin'in başkenti Pekin'de yapılan altılı görüşmeler sırasında basına açıklamada bulunan Japon heyetinin başı Mitoji Yabunaka, ''Kuzey Kore'ye, gerçekten nükleer programını sona erdirmek isteyip istemediğini açıklaması için baskı yapmak istiyoruz'' diye konuştu. 
     Yabunaka, ilgili ülkelerin tavırlarını ve tekliflerini göz önünde bulundurarak, görüşmelere katılan ülkelerin baş delegelerinden oluşan küçük bir grup arasında özgür ve derinlemesine görüşmeler yapmak istediklerini belirtti. 
     Yetkililer, Kuzey Kore'nin nükleer silah programını dondurması karşılığında ABD'nin zararlarını tazmin etmemesi halinde bir nükleer deneme yapacağı tehdidinde bulunduğunu kaydettiler. Kuzey Kore'nin bu tehdidi geçtiğimiz Salı günü ABD Dışişleri Bakan Yardımcısı James Kelly ile yapılan ve 2 saat süren ikili görüşmeler sırasında yaptığını ifade eden yetkililer, bu ülkenin, altılı görüşmeler sırasında asıl sorunlara değinmekten kaçındığına dikkati çektiler. 
     
</TEXT>
</DOC>
