<DOC>
<DOCNO> 276877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/spor/axspo01.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'a dikkat 
</HEADLINE>
<TEXT>


Beşiktaş Teknik Direktörü Del Bosque, bugünkü rakiplerinin Avrupa'daki başarısızlığının, kendileri açısından olumsuz bir gelişme olduğunu belirtti, "Şimdi daha tehlikeliler" dedi 


'Git demediler' 
BEŞİKTAŞ Teknik Direktörü Vicente Del Bosque, Trabzonspor maçı öncesinde basın toplantısı yaptı, kendi ve takımı hakkında merak edilenleri aktardı, bugünkü önemli karşılaşma hakkında görüşlerini dile getirdi. Direkt olarak kimseden gitmesi konusunda bir mesaj almadığını söyleyen İspanyol hoca, "Sadece takımın gidişatı nedeniyle içeride ve dışarıda tedirginlik mesajı vardı" diye konuştu. 

'Futbola dün girmedim' 
YILLARDIR bu dünyanın içinde olduğunu vurgulayan Bosque, "Futbola dün girmedim. Hepinizin bildiği gibi futbolda işler iyi gitmeyince her zaman ilk suçlu görülen antrenördür" dedi. Kazansa da, kaybetse de değişmediğini vurgulayan Beşiktaş çalıştırıcısı, "Zaferlerde çok sevinmiş olsam, maçı sadece benim kazandığım izlenimini vermiş olabilirim. Bu da yalnış olur" ifadesini kullandı. 

'Optimist düşünmek lazım' 
AVRUPA'DA başarısız olan Trabzonspor'un şimdi çok daha tehlikeli olduğuna dikkat çeken Del Bosque, rakibinin Türkiye'deki en iyi atak yapan futbolculara sahip olduğunu vurguladı. İspanyol hoca şöyle devam etti "Biraz optimist düşünmek lazım. 7. haftada 'şuradayız, buradayız, şansımız var ya da yok' diye düşünmemeliyiz. 20 küsur hafta oynadığımız zaman sonucun ne olacağını tahmin edebiliriz." 

Carew baba oldu 

Susan Namuddu adlı kadının, Beşiktaşlı futbolcu aleyhine ortaya attığı babalık iddiasının gerçek olduğu, DNA testiyle kesinleşti 

İRFAN KURTULMUŞ 

Sözlü olarak bildirildi 
BEŞİKTAŞLI Carew'in babalığı DNA testi sonuçlarıyla kesinleşti. Susan Namuddu adlı Afrika kökenli bir kadının, Siyah - Beyazlı futbolcu aleyhine ortaya attığı babalık iddiasının gerçek olduğu, Oslo Mahkemesi tarafından kadının avukatı Erling Lyngtveit'e sözlü olarak bildirildiği belirtildi. Norveç'in en büyük gazetesi "VG" de, "Çocuğun babası John Carew" başlığıyla habere yer verdi. 

Sorumluluğu üstlenecek 
LYNGTVEİT'İN telefonla haber verdiği Namuddu'nun, telefonda "Yes, yes, yes" diye bağırarak oğluyla dans ettiği belirtildi. Carew'in avukatı Per A. Flod, sonucu futbolcuya bildirdiğini söyledi. Flod, Beşiktaşlı golcünün, çocuğun tüm babalık sorumluluğunu üstlenmeye hazır olduğunu ifade etti. Oslo Mahkemesi de davayı babalık davası olarak görecek. 

Son dakika sürprizi 

Pancu sakatlandı 
BODO galibiyetinin sevincini yaşayan Beşiktaş, Pancu'nun sakatlığıyla sarsıldı. Kasığında ağrı bulunan oyuncunun durumunun kritik olduğu belirtildi. Geçen sezon kasığından ameliyat olan Rumen oyuncunun bu kez diğer kasığında problem çıktığı ve operasyonun gerekli olduğu ifade edildi. Pancu, Trabzonspor maçı kadrosundan da çıkarıldı. 

Trabzon'a gittiler 
KARTAL, Trabzonspor maçının son hazırlıklarını dün Ümraniye Tesisleri'nde tamamladı, daha sonra da Trabzon'a uçtu. Basına kapalı olarak gerçekleşen taktik antrenmanında, kasıklarında ağrı bulunan Pancu, düz koşuyla yetinirken, sakatlıkları süren Cordoba ve Ronaldo çalışmada yer almadı. Kırmızı kart cezalısı Tayfun da kafilede bulunmadı. 

'Transfer bitmez' 

DEL Bosque'nin arkasında durarak haklı çıktıklarını belirten Beşiktaş Başkanı Yıldırım Demirören, hem ligde şampiyon olacakları, hem de Avrupa'da başarılı olacakları iddiasında bulundu. Siyah - Beyazlılar'da transferin hiç bitmediğine değinen Demirören, "İhtiyaç olduğu an istediğimiz bölgeye takviye yaparız" diye konuştu. 

Kartal, 1500. lig maçına çıkıyor 

SİYAH-Beyazlılar, Trabzonspor karşısında 1500. lig maçına çıkacak. Beşiktaş, bugüne kadar oynadığı 1499 karşılaşmada, sahadan toplam 800 galibiyet, 433 beraberlik ve 266 yenilgiyle ayrıldı. Kartal. kazandığı 2833 puanla ebedi puan cetvelinde ezeli rakipleri Galatasaray ve Fenerbahçe'nin ardından üçüncü sırada yer alıyor. 

Kısmet bugüne 

Beşiktaş'ın her yıl geleneksel olarak, sezon başında yaptığı türbe ziyareti, yedi haftalık bir gecikmenin ardından dün gerçekleşti. Teknik Direktör Vicente Del Bosque ve yabancılar da dahil olmak üzere tam kadro Yahya Efendi Türbesi'ne giden Siyah - Beyazlılar, daha sonra camiye girerek hoca eşliğinde dua etti. Organizasyonu 2. Başkan Murat Aksu'nun yaptığı belirtilirken, Asbaşkan ve Futbol Şube Sorumlusu Kıvanç Oktay da takımı yalnız bırakmadı. 


</TEXT>
</DOC>
