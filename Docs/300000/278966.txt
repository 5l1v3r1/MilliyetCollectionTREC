<DOC>
<DOCNO> 278966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/ekonomi/aeko.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de ailelerin servetini yöneteceğiz' 
</HEADLINE>
<TEXT>


Türkiye'de firmaların aile şirketi olduğunu söyleyen MeesPierson Intertrust'ın CEO'su Bart Deconinck, 'aile ve şirket varlıklarını yönetmek istiyoruz' diyor 

Finans Sohbetleri - KADİFE ŞAHİN 

Türkiye'nin Avrupa Birliği üyeliği sürecinin yabancı sermayenin doğrudan yatırımlarını etkilemesi arzu edilirken, yabancılar Türkiye'deki aile şirketlerinin servetlerini yönetmeye geliyorlar. Türkiye'de üst gelir grubuna bireysel bankacılık alanında hizmet vermek için iki yıl önce Türkiye'de Site Bank'ı satın alarak faaliyet göstermeye başlayan Bank Europa'dan sonra 30 milyar euro piyasa değeri olan Avrupalı Fortis Grubu'nun iştiraki MeesPierson Intertrust İstanbul'da bir ofis açtı. 'Nüfusumuz yaşlanıyor', 'Hizmet verdiğimiz pazarlar dolgunluk seviyesine ulaştı', 'Daha fazla yeni müşteri kazanamıyoruz' diyen yabancılar, Türkiye'ye gelip kendilerine yeni iş alanları yaratmaya çalışıyorlar. 

'AB bizi etkilemez' 
MeesPierson Intertrust CEO'su Bart Deconinck, "Neden Türkiye'de ofis açtınız Avrupa Birliği üyeliği mi sizi etkiliyor " sorusunu şöyle yanıtlıyor "Avrupa'da ve diğer ülkelerde geleneksel ve yerleşmiş olan müşteri portföyümüz daha fazla büyümüyor. Pazar olarak doyum noktasına varmış durumdayız. Büyümek için yeni müşteriler elde etmek zorundayız. Yeni alan, yeni pazarlara bakmamız lazım ki hizmetlerimizi geliştirip daha fazla gelişebilelim. Türkiye bu pazarlardan biri." 
Peki, grup açısından Türkiye'nin AB üyeliğinin hiçbir önemi yok mu, bu açıdan Türkiye pazar olarak nasıl bir gelişme gösterecek 
Deconinck'in bu soruya yanıtı, Türkiye'nin son yıllarda gösterdiği büyüme hızının dışarda da önemsendiğini ve gelişen bir pazar olarak dikkate alındığını gösteriyor. "Türkiye sadece Orta Doğu ve Asya için bir köprü değil diğer pazarlar için de, örneğin Doğu Avrupa için de bir köprü" diyor. Deconinck, Türkiye'nin Avrupa ilişkilerinin kendilerini hiç etkilemediğini şöyle anlattı "Biz Türkiye'ye gelmeye karar verdiğimizde Avrupa Birliği gelişmelerini dikkate almadık. Türkiye'ye gelme hazırlıklarımız sekiz ay önce başladı. Bu nedenle bizim kararımızda Türkiye'nin Avrupa Birliği'ne üyeliği konusundaki siyasi gelişmelerin etkisi olmadı." 
Bart Deconinck, her ne kadar 'biz etkilenmedik' dese de Avrupa'da iş dünyasının Türkiye'nin üyeliğini istediğini söylüyor. 'Eğer bize sorarsınız biz 'yarın girsin' deriz" diyor. Bu düşüncesini şu sözlerle gerekçelendiriyor "Avrupa Birliği'nin Türkiye'ye ihtiyacı var. Bu pek çok açıdan olduğu gibi öemli nedenlerinden biri de yaşlılık. Avrupa Birliği, yaşlı bir nüfusa sahip. 2050'de nüfusun yüzde 60'ı 65 yaşın altında olacak. Dolayısıyla Türkiye'nin genç nüfusuna ihtiyaç duyuyoruz." 

İşin özü servet yönetimi Fortis Grubu'nun Türkiye'de ticaret finansmanında çalışmaları olduğunu belirten Deconinck, asıl hedeflerinin finansman sorunu olan aile yönetimindeki orta ve küçük ölçekli firmalar olduğunu söylüyor. Bunu private banking faaliyeti içinde değerlendiren Deconinck, "aslında nitelikli, varlıklı büyük veya küçük ölçekli müşterilere hizmet vermek istiyoruz" diyor. 
"Vereceğimiz hizmetlere sadece finansman işi olarak değil buna bir bütün olarak bakmak gerektiğini düşünüyoruz" diyen Deconinck şöyle konuştu "Türkiye'de işletmelerin birer aile ortaklığı olduğunu gözönünde tutacak olursak işin arkasında aynı zamanda servet yönetimi yatıyor. 
Dolayısıyla olay sadece bir ticaret veya sermaye şirketinin finansman sorunu değil aynı zamanda bir ailenin servet yönetimi. Bu nedenle bu iki kavramı birbirinden ayırmamak lazım." 
Deconinck'in bu sözleri Türkiye'de aile şirketlerinin sermayelerini yatırımda değil başka alanlarda değerlendirdiği tartışmalarını yeniden gündeme getirebilir. 


</TEXT>
</DOC>
