<DOC>
<DOCNO> 275506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/ydemirkol.html </URL>
<DATE> 2004/09/28/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Bir maçtan fazlası 
</HEADLINE>
<TEXT>



Bu akşamki oyun, sıradan bir maçtan çok daha fazla anlam taşıyor. İçinde bin bir hikaye barındıran büyük bir oyun. Sadece 41 yıllık rekoru yıkan doğulunun dönüşü nedeniyle değil. Dünyanın en zengin futbol kulübüyle, onu model alan ve büyük bir atak yapan yerel büyüğün karşılaşması açısından da değil. Bir dolu başka hikaye var. Misal, Taksim olayları sonrası Galatasaray - Leeds maçında kulübede, gergin maçı izleyen Fatih ve Smith bugün sahada nihayet karşı karşıya gelebilirler. Ya da başka bir hikaye. Bugün belki, iki büyük teknik direktörün taktik savaşından çok, temsil ettikleri değerlerin kavgasını da izleyeceğiz. İstikrar sembolü, asla oyun stilini değiştirmeyen Sir Alex'le, skandalların adamı ve her maç için ayrı bir futbol deneyen Daum'un vuruşmasının ilginçliği üzerine çok konuşulabilir. Veya Ruud Van Nistelrooy'la milli takımdan ağabeyi Aziz Pierre'in karşılaşması. Van Hooijdonk onun için sadece bir takım arkadaşı değil. O, Hollanda Milli Takımı'nın moral kaynağı, onursal lideri. Takımı bir arada tutan değer. 

Kişisel mesele 
Hikayeler bitmiyor. Alex son Copa America'da arkasını toplayan Kleberson'la karşılaşabilir. Onu besleyen defansif açıklarını kapatan kardeşiyle yüzleşebilir. Ve karşısında finalde onu durdurmaya çalışan Arjantin'li Heintze olacak. O maçta penaltı atışlarından birini kaçıran annesi İtalyan, babası Daum gibi Alman olan Arjantin'li bu kez kazanmak istiyor. Sonra, Rio Ferdinand, Saracoğlu'ndaki milli maç öncesi doping kontrolünü ıskaladığı için aldığı ceza sonrası ilk kez Avrupa sahnesine çıkıyor. 10 yıl önceki maçın kahramanlarından Rüştü, Manchesterlılar'a yine dur demek amacında. Sabaha kadar yazılabilecek bir dolu kişisel mesele. Bir dolu hayat sınavı. 

Tuncay'ın sınavı 
Ama bence en önemlisi Ronaldo ile Tuncay'ın karşılaşması olacak. Solda oynarsa bu, tam bir kapışmaya dönüşecek. Onlar bir önceki 'Ümit' jenerasyonunun Avrupa'da en çok dikkat çeken iki ismiydi. Ronaldo rekor bir transferle Manchester'a gitti. Tuncay ise bir adım geride. Potansiyel transfer listelerinde Türkiye'nin en pahalı oyuncusu olarak gösteriliyor. Muhtemel bonservis bedeli 10 milyon euro civarında. O ümit milli takımlardaki ekürileri Okan Koç ve Quaresma düşerken, onlar sivrilmeye devam ediyorlar. Bugün ikisi de otoriteler tarafından Avrupa'nın geleceği olarak gösteriliyor. Ama Tuncay'ın ispatlaması gerekenler daha fazla. Ve Ronaldo'yu yakalayabilmesi için bundan daha uygun bir sahne yok. Yani en büyük sınav onunki. 
Bugün iki takım taraftarlarının tutkusunu besleyecek dolu küçük hikaye Old Trafford'da sahnelenecek. Futbol sirki bu gece için bize karmaşık bir oyun hazırladı. Güzel seyirler. 

Alex tek forvet 

Ne tedbir alırsanız alın pozisyon bulurlar. Hücum da oynasanız savunma da, mutlaka gole yaklaşırlar. Bu yüzden Daum'un tercihi, rakibin performansı ne olursa olsun, bu Rüştü'nün ve Servet'in yokluğunda Luciano'nun maçı olacak. Brezilyalı kendisini aşmalı. 
Bunu söyledikten sonra, Daum'un kafasından geçenleri yakalamaya çalışalım. Bu tip maçları tek forvet ve hızlı orta saha oyuncularıyla oynamayı seven Alman geçen yıl İnönü'de 3 - 1 kazandığı Beşiktaş maçı şablonunu kullanacaktır. Yani Van Hooijdonk orta sahaya. Adam geçme yeteneği nedeniyle Alex tek forvet. Manchester'ın oyun karakteri gereği, orta sahada top tutan, kanatta bozan oyuncuları kullanacaktır. Yani Serkan, Giggs'in karşısında yer alabilir. Orta sahada ise Marco'nun yanında topu tutabilen Fabiano'yu görebiliriz. Bu aslında Fenerbahçe'nin kadro yapısına ve oyun iştahına en uygun karşılaşmalardan biri. Ama rakip son 2 yıldaki en güçlü kadrosuyla sahaya çıkacak. Rooney heyecanı onları daha iştahlandıracak. Özetle bu sirkte bir mucize değilse de çok şansa ihtiyaç var. 

Büyük kaptan 

Fenerbahçe Ankara'da sahaya çıkarken ellerinde Alzheimer hastalığını hatırlatan bin pankart vardı. Takım sahaya geç çıkınca hakem orta sahaya gitmelerini engelledi. Takımı arkasına sıraladı. Oyuncular pankartı bırakmak istedi, ama Ümit onları engelledi. Resmi selamlamaya pankartla gittiler. Hakemin yanına sıralanırken, oyuncular yine pankartı bırakmak istedi, ama kaptan yine engelledi. Pankartı açıp mesajın verilmesi için çok uğraştı. Ümit kaptanlığa getirildiğinde takımda sadece 60 kez forma giymişti. Bunu hak etmediğini düşünüyordum. Ama o günden bu yana hem oyunculuk hem de insani tavır olarak hep 10 numara. Alzheimer'ın yarattığı sefalet ve çaresizliği en yakınından yaşamış biri olarak, bu saygısından dolayı önünde saygıyla eğiliyorum. Sen gerçekten büyük bir kaptansın ve eminim daha büyüyeceksin. 

Sivas, Olimpiyat Stadı'na 

Türkiye'nin en büyük sportif yatırımı, 120 milyonluk Olimpiyat Stadı'nı terk ettik. Şampiyonlar ligi finali sonrası tamamen bırakacağız. Ya yıkalım ve yaşatma masraflarındın kurtulalım ya da birisine verelim. Süper Lig adayı Sivasspor'un İstanbul'da 2 milyon taraftarı var. Bu neredeyse büyüklerin taraftarından bile çok. Çıkarlarsa stat, Kırmızı - Beyazlılara verilsin. Sorun olmaz. İstanbul'da yaşayan Sivaslılar, Sivas'takinden daha fazla. Yani aslında İstanbul, Sivas'tan daha Sivas. 



</TEXT>
</DOC>
