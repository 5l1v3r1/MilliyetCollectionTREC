<DOC>
<DOCNO> 272634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko08.html </URL>
<DATE> 2004/09/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Turizmde 2005 beklentileri de iyi... 
</HEADLINE>
<TEXT>

     Profesyonel Otel Yöneticileri Derneği POYD Başkanı Tayfun Zeytinbaş, turizmde 2005 yılının çok iyi geçeceğini bildirdi. 
     Zeytinbaş, AA muhabirine yaptığı açıklamada, bu yıl turizm sezonunun, beklenenin üzerinde gerçekleştiğine dikkati çekerek, ''Bu yıl turizm sezonu Kasım ayı sonuna kadar uzadı. Ekim ayıyla birlikte Kasım ayında da oteller, yüksek dolulukla çalışacak. Otel ve tatil köyleri, sezonu ancak Kasım ayı sonunda kapayabilecek'' dedi. 
     Kasım ayı sonuna kadar, özellikle golf imkanı bulunan otellerin büyük rağbet gördüğüne değinen Zeytinbaş, otellerin rezervasyonlarının çok iyi olduğunu söyledi. Kasım sonuna kadar Antalya'daki otel ve tatil köylerinin yüksek dolulukla çalışacaklarını vurgulayan Zeytinbaş, Antalya'ya bu yıl sonunda gelen turist sayısının 6 milyonu aşacağını kaydetti. 
     
     ''2005 DAHA İYİ OLACAK'' 

     Tayfun Zeytinbaş, 2005 yılının bu yıla göre çok daha iyi olacağına işaret ederek, şunları söyledi 
     ''Gelecek yılın çok iyi geçeceğine inanan büyük tur operatörleri, 2005 yılı için Antalya yöresindeki rezervasyonlarını artırdı. Tur operatörleri, otellerle çok iyi anlaşmalar yapmaya başladı. Özellikle Avrupa Birliği Türkiye'ye tarih verirse, rezervasyonlar büyük oranda artarak devam edecektir.'' Gelecek yıl Antalya'ya gelecek turist sayısının, bu yıla göre en az yüzde 10 oranında artacağını vurgulayan Zeytinbaş, tur operatörlerinin Türkiye'ye daha fazla turist getirmek için şimdiden planlamalar yaptıklarını ve işi sıkı tuttuklarını ifade etti. 
     
     30 BİN YENİ YATAK 

     Antalya'da gelecek yıl 30 bin yeni yatağın daha turizmin hizmetine gireceğini kaydeden Zeytinbaş, yatak kapasitesinin çok arttığını, turist sayısının aynı oranda artmaması durumunda, otellerin ortalama doluluk oranlarının düşeceğini belirtti. Tayfun Zeytinbaş, ''Ancak 2005 yılında gerçekleşecek yüzde 10'luk artış, otellerin ortalama doluluk oranlarını etkilemeyecek'' dedi. 
     
     RAKİP ÜLKELERDE ''HER ŞEY DAHİL'' UYGULAMASI 

     POYD Başkanı Tayfun Zeytinbaş, Türkiye'nin her şey dahil sisteminde başarılı olması nedeniyle, Türkiye'nin en büyük rakiplernden İspanya ve Yunanistan'ın da bu sistemi yaygınlaştırmaya başladığına dikati çekerek, şöyle konuştu 
     ''Rakiplerimizin her şey dahil sistemine geçmesi, Türkiye için bir avantaj. İspanya ve Yunanistan'da yiyecek ve içecek, Türkiye'ye göre çok pahalı. Bu nedenle her şey dahil sisteminde bu iki ülke, Türkiye ile rekabet edemez. Türkiye, turizmde hala en ucuz ülke. Bizim fiyatlarımıza inemezler. Bizim avantajlarımız rakiplerimize göre fazla.'' 

     
</TEXT>
</DOC>
