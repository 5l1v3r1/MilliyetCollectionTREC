<DOC>
<DOCNO> 285484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo27.html </URL>
<DATE> 2004/11/02/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Denizlispor kalan 6 maçta en az 9 puan hedefliyor... 
</HEADLINE>
<TEXT>

     Denizlispor Yönetim Kurulu Üyesi Yurdal Duman, ilk yarının kalan 6 maçından 9 puan almayı hedeflediklerini söyledi. 
     Basın toplantısı düzenleyen Duman, bir günlük iznin ardından futbolcuların, teknik direktör Giray Bulak yönetiminde İstanbulspor maçının hazırlıklarına başladığını bildirdi. 
     İstanbulspor'un bu sezon ligde sıkıntılı bir dönem yaşadığını vurgulayan Duman, ''Amacımız, bu deplasmandan da galibiyetle dönmek. İlk yarının kalan 6 maçından en az 9 puan toplamayı hedefliyoruz'' dedi. 
     
     KAMERAMANLARIN SAHAYA ALINMAMASI OLAYI 
     Samsunspor maçının bitiminde görüntü çekme nedeniyle kameramanlar ile özel güvenlik görevlileri ve Futbol Federasyonu temsilcisi arasında tartışma yaşandığını hatırlatan Duman, bunun tekrarlanmaması için gerekli önlemlerin alınacağını belirtti. 
     Futbol Federasyonu'nun kulüplere gönderdiği yazıda, ''yayıncı kuruluş dışında kalanların maç öncesi, maç sırası ve sonrasında çekim yapmasının yasak olduğunun'' belirtildiğini ifade eden Duman, şöyle konuştu 
     ''Yaşananlar üzüntü vericidir. Bu konuda federasyonun aldığı kararlar geçerlidir. Ancak, kulüp yönetimi olarak maç sonrası teknik direktörlerle birlikte, birkaç oyuncunun basın odasında açıklama yapmasını sağlayacağız.'' Denizlispor-Samsunspor maçı gözlemcisinin, tartışmalar nedeniyle olumsuz rapor tuttuğunu ve federasyona bildirdiğini kaydeden Duman, ''Sanmayın ki, yaşananlardan sonra takıma ceza gelmeyecek. Nasıl bir ceza bilmiyoruz, ama Denizlispor'a bir ceza gelmesini bekliyoruz'' dedi. 
     
</TEXT>
</DOC>
