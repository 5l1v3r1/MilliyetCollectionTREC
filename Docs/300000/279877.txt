<DOC>
<DOCNO> 279877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas29.html </URL>
<DATE> 2004/10/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sherlock Holmes kılığında Avustralya'yı bisikletle dolaşıyor 
</HEADLINE>
<TEXT>

     İngiltere'nin ünlü dedektif karakteri Sherlock Holmes kılığındaki Lloyd Scott isimli İngiliz, Avustralya'nın bir ucundan bir ucuna 4350 kilometrelik mesafeyi bisikletle dolaşıyor. 
     Scott, Loch Ness gölünü dalgıç kıyafetiyle geçtikten sonra, Sherlock Holmes kostümü giyip takma bıyık takarak eski model bir bisikletle dev turuna başladı ve uzun yolunun kısa bir mesafesini geride bıraktı. 
     İzleyeceği yolun üzerinde, sıcaklığı gölgede 40 dereceyi geçen bir çölün de bulunduğunu ifade eden 43 yaşındaki maceracı İngiliz, ''Bu çok uzun bir yol. Bu kostümü bütün yol boyunca üstümde taşımak istiyorum, ancak Nullabor çölünde biraz sıcak olacağı ve kimse beni görmeyeceği için geçici olarak çıkarabilirim'' dedi. 
     Eski bir futbolcu olan Scott, 1980'li yıllarda lösemiyi yendiğini ve bu maceraya zorluklara meydan okumak için kalkıştığını kaydetti. 
     
</TEXT>
</DOC>
