<DOC>
<DOCNO> 299890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy03.html </URL>
<DATE> 2004/12/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Leyla Zana'dan Öcalan'a PKK sitemi 
</HEADLINE>
<TEXT>

     ANKA 

Eski DEP milletvekillerinden Leyla Zana, İmralı'da tutuklu bulunan Abdullah Öcalan'a PKK yöneticileri hakkında "sitem" mektubu yazdı. Zana, PKK'da bir dönem yöneticilik yapan bazı kişilerin kurulacak yeni partiye müdahale etmeye çalıştığını savundu. 
     17 Aralık Brüksel Zirvesi öncesinde bazı gazetelere 
     verdikleri ilanla tepki toplayan eski DEP Milletvekilleri kurulacak yeni parti için çalışmalarını sürdürüyor. ANKA'nın edindiği bilgiye göre, Öcalan'a sık sık mektup yazan Zana, son mektuplarının birinde kurulacak parti çalışmasını anlattı. Zana mektubunda, yeni Türk Ceza Kanunu'ndaki TCK ceza indirimleri nedeniyle çok sayıda eski üst düzey örgüt yöneticisinin serbest kaldığına dikkat çekti ve "Kuracağımız partiye müdahale etmeye çalışıyorlar" dedi. Bu tür müdahalelerin, partinin hazırlık komitesinde de rahatsızlık yarattığı öğrenildi. 
     
     ÖCALAN'DAN "DESTEK VERİN" UYARISI 

     Öcalan ise avukatlarıyla yaptığı son görüşmede bu konuya değindi. Zana'nın tepkilerine karşılık Öcalan, yöneticileri uyararak, "Müdahale etmesinler, destek versinler" dedi. 
     Öte yandan geçtiğimiz günlerde toplanan DEHAP İl Başkanları toplantısının ardından yapılan açıklamada, "Demokratik Toplum Hareketi, bu geleneğin yarattığı kurumlarla kendi arasında, eleştiri konusu olabilecek bir siyasal aralık ya da mesafenin açılmasına izin vermemelidir" ifadeleri yer aldı. 
     
     PARTİYİ ÖNCE DİYARBAKIR'DA ANLATACAKLAR 

     Bu arada, Türkiye'nin AB'ye tam üyelik yolunda müzakere tarihi almasının ardından DEP eski milletvekilleri "geniş katılımlı ve güdümsüz" olmasını istedikleri parti için çalışmalarını sürdürüyor. Zana ve arkadaşları, yarın Diyarbakır'da "Halkla Buluşma" toplantısı gerçekleştirecek. 
     Yeni parti çalışmalarını halk, sivil toplum, yerel yöneticiler, siyasetçi, aydın ve entellektüel birikimle buluşması ve tartışmaya açılması için ilk toplantı özelliğini taşıyacak "halk buluşması" 25 Aralık'a kadar değişik toplantı ve etkinlikler ile devam edecek. Zana ve arkadaşları, 7-9 Ocak'ta da İstanbul'da yeni oluşumun tanıtımına yönelik "halkla buluşma" toplantıları gerçekleştirecek. Toplantı ve etkinlikler Ankara, İzmir, Mersin ve Van'da da bölgesel etkinliklerle sürecek. 
     
</TEXT>
</DOC>
