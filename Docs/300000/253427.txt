<DOC>
<DOCNO> 253427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/dunya/axdun01.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesörün trajik ölümü 
</HEADLINE>
<TEXT>


Batı Şeria'da İsrail askerlerinden kaçan militanın sığındığı evinden çıkmaya çalışan Filistinli Profesör Sallah ve oğlu, keskin nişancıların kurşunlarına hedef oldu 

DIŞ HABERLER SERVİSİ 


Batı Şeria'nın Nablus kentinde, önceki gece İsrail askerleriyle çatışmaya giren bir militanının sığındığı evde bulunan Filistinli profesör Halid Sallah ve 16 yaşındaki oğlu Muhammed, binadan çıkmaya çalışırken, İsrailli keskin nişancılar tarafından vuruldu. 
Associated Press Ajansı'nın yerel kaynaklara dayandırdığı haberine göre, Ein Beit mülteci kampında önceki gece, Filistin Kurtuluş Örgütü'ne bağlı Özgürlük Cephesi'ne mensup 2 militan, İsrail askerleriyle silahlı çatışmaya girdi. Militanlardan birinin vurulmasının ardından diğer militan, El Necef Üniversitesi'nde bilgisayar dersi veren Sallah ve ailesinin oturduğu apartmana sığındı. 

Dışarı çıkmaya çalıştı 
Militanın eve girdiğini gören askerler, binayı önce makineli tüfeklerle taradı, sonra da bir helikopterden binaya 3 füze fırlattı. Çatışmanın ardından binadakilere megafonla seslenen askerler, içeridekilere çıkmalarını söyledi. 
ABD'deki Berkeley Üniversitesi'nden mezun olan Sallah, ailesiyle birlikte dışarı çıkmaya çalıştı, ancak roket ateşinde hasar gören dış kapıyı açamadı. Bunun üzerine balkona çıkan Sallah, askerlere İngilizce evde mahsur kaldıklarını söyledi. Bu sırada bir el silah sesi duyuldu. Sallah, göğsünden aldığı yarayla yere yığılırken, oğlu Muhammed, babasının yanına koştu. Çocuk, balkona çıktığı anda, ağzına isabet eden mermiyle cansız yere düştü. 
İsrail ordu sözcüsü Binbaşı Sharon Feingold, operasyonda Sallah ve oğlunun hedef gözetilmediğini ve binaya açılan roket atışı sırasında aldıkları şarapnel yaralarıyla öldüğünü belirtti. 


</TEXT>
</DOC>
