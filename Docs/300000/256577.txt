<DOC>
<DOCNO> 256577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur01.html </URL>
<DATE> 2004/07/19/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Düğün yemeğinden zehirlendiler... 
</HEADLINE>
<TEXT>

     Şirinevler'de bir düğünde verilen tavuklu yemekten yiyen çok sayıda kişide zehirlenme belirtileri görüldüğü bildirildi. 
     A.A muhabirinin aldığı bilgiye göre, Ulu Camii Derneği'nde düzenlenen ve yaklaşık 400 kişinin katıldığı düğünde, tavuklu pilav ve ayrandan oluşan yemeği yiyen davetlilerin büyük bölümü, düğünün ardından rahatsızlandı. 
     Çevredeki, Büyük Anadolu, Bakırköy Devlet hastaneleri ile Özel Aksa Kliniği'nin de aralarında bulunduğu çeşitli sağlık kuruluşlarına, mide bulantısı ve ishal şikayetiyle başvuran çok sayıda kişi, tedavi altına alındı. 
     Gıda zehirlenmesi teşhisi konulan bu kişilerden hayati tehlikesi olan kimsenin bulunmadığını belirten hastane yetkilileri, rahatsızlığın, düğünde verilen tavuklu yemekten kaynaklandığının anlaşıldığını kaydettiler. 
     Düğün yemeğinde kullanılan tavuk etinin, Bağcılar'daki bir marketten satın alındığı öğrenilirken, polis yetkilileri, olayla ilgili soruşturmanın sürdüğünü belirttiler. 
     
</TEXT>
</DOC>
