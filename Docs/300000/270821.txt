<DOC>
<DOCNO> 270821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/agun.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerekirse kelle koparın 
</HEADLINE>
<TEXT>


Kadın haltercilere taciz iddialarının ardından Ankara'da yapılan zirvede, adı geçen sporcularla antrenör Üstündağ'ın faaliyetlerine son verilmesi tartışıldı 

NECMİ KEPÇETUTAN 

Üç kadın sporcunun cinsel tacizle suçladıkları antrenör Mehmet Üstündağ hakkında verdikleri dilekçeyle karışan halter camiasında, bayan haltercilerin faaliyetlerinin askıya alınması gündeme geldi. 
Başkentte spor teşkilatının üst düzey yöneticileri ve Halter Federasyonu Başkanı ile teknik yetkilileri arasında yapılan zirvede gerekirse faaliyetlerin askıya alınması, soruşturma sonunda adı geçen haltercilerin spor hayatının bitirilmesi ve Üstündağ'ın antrenörlük belgesinin iptal edilmesi de tartışıldı. 

"Gözünün yaşına bakmayın" 
Skandalın ardından spordan sorumlu Devlet Bakanı Mehmet Ali Şahin, dün Genel Müdür Mehmet Atalay, Halter Federasyonu Başkanı Kenan Nuhut, Milli Takım antrenörleri Enver Türkileri, Cafer Topçu ve Ergün Batmaz'ı makamına çağırarak bilgi aldı. Şahin, Atalay ve Nuhut'a, "Arkanızdayım. Kimsenin gözünün yaşına bakmayın. En doğrusunu yapacağınıza inanıyorum. Olaylar, iddialar çok çirkin. Suçlu kimse, cezasını verin. Gerekirse kelle koparın" dedi. 
Toplantıda Nuhut, Mehmet Üstündağ'ın daha önce de benzer olayların içinde yer aldığına dikkat çekerek, kendisini yıllar önce milli takım antrenörlüğünden uzaklaştırdığı söyleyip daha önceki olayların belgelerini Şahin'e verdi. 

"Görmezden gelemeyiz" 
Parlak geçen olimpiyat oyunlarının ardından 7 yıl önceki olayların gündeme getirilmesinden rahatsız olduğu gözlenen Federasyon Başkanı Kenan Nuhut, karar vermek için soruşturmanın sonucunu bekleyecek. Federasyonun, bayan haltercilerin faaliyetlerini askıya alabileceği ifade edilirken, altın madalya sevincini doyasıya yaşayamadıklarını belirten Nuhut, şunları söyledi 
"Ortada bir şik yet var. Bunu görmemezlikten gelemeyiz. Soruşturma sonucunu bekleyeceğiz. Mehmet Üstündağ'ın bizimle bir ilgisi yok. Kendisini ilk başkanlığım döneminde görevden almıştım. Daha sonra tekrar geri döndü. Ben görevdeyken milli takımlarla hiç ilişkisi olmadı. Bizim tek yapabileceğimiz, soruşturma sonucuna göre antrenörlük belgesini iptal etmektir." 
Gençlik ve Spor Genel Müdürü Mehmet Atalay da, Şahin'le yapılan görüşme sonrasında şu açıklamayı yaptı "Temiz toplum temiz spor, diyoruz. Kirlilik her yerde ortadan kalksın istiyoruz. Çocuklarımızın, özellikle genç kızlarımızın rahatça spor yapabileceği ortamı yaratmalıyız. " 

Her taşın altından Üstündağ çıkıyor 

Kadın haltercilerle ilgili hemen her skandalda eski milli takım antrenörü Mehmet Üstündağ'ın adının yer alması dikkat çekiyor. 1993'te Avustarlya'daki şampiyonada iki kadın halterciyle aynı kafilede yer alan Üstündağ'ın, Ebru Büyükata ve İncinur Şahin'i taciz ettiği öne sürüldü. Şampiyonadan sonra görevine son verilen Üstündağ, 1996'da tekrar milli takım antrenörlüğüne getirildi. Ancak Üstündağ, sporcuları doping kontrolüne sokmadığı için görevden alındı. Üstündağ'ın adı, 1997'deki Avrupa Şampiyonası'nda Fatma Kabadayı'nın dopingli çıkmasıyla tekrar gündeme geldi. Üstündağ'a bu olaydan sonra görevden el çektirildi. O dönem, aralarında bugün taciz suçlamasında bulunanların da yer aldığı sporcuların tekrar milli takımda görev yapması için dilekçe verdikleri Üstündağ'ın adı, son olarak 1999 Avrupa Gençler Şampiyonası'nda üç sporcununun dopingli yakalanmasına karıştı. 

Tartışma ekranda dün de devam etti 

Halterde kadın haltercilere taciz ve doping tartışması dün de devam etti. Özel bir televizyon kanalına konuşan haltercilerden Nurbağnu Akdoğan, Aylin Daşdelen'i antrenör Mehmet Üstündağ'ın tacizinden kurtardığını iddia etti. İncinur Şahin de, "Taciz olayını 10 yıl önce gündeme getirdim. Şik yetim sonuçsuz kalmadı. Üstündağ milli takımdan uzaklaştırıldı. Sporu Üstündağ yüzünden bıraktım. Aldığım doping ilaçları nedeniyle halen tedavi görüyorum" dedi. Üç olimpiyat şampiyonluğu elde eden Halil Mutlu da, yaşananlara kahrolduğunu belirterek, "Bu spora gönül veren gençlerin önünü kapatıyorlar. Güreş milli takımındaki arkadaşları ne kadar tanıyorsam, bayan haltercileri de o kadar görüyorum" diye konuştu. Antrenör Mehmet Üstündağ'ı savunan eski sporcusu Hatice Demiröz ise Akdoğan ve Şahin'i suçlayarak, "Sizin nerelerde çalıştığınızı biliyorum. Hocamız sizi bu konuda uyarmıştı" dedi. Federasyon Başkanı Kenan Nuhut da, iddiaların halterin değil, olaya karışan şahısların kişisel sorunu olduğunu ve olayın yargı tarafından sonuçlanacağını söyledi. 


</TEXT>
</DOC>
