<DOC>
<DOCNO> 265088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur27.html </URL>
<DATE> 2004/08/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Emniyet'ten ''Peru parası'' uyarısı... 
</HEADLINE>
<TEXT>

     Emniyet Genel Müdürlüğü, Euro'ya benzeyen Peru parası ile yapılan dolandırıcılık olaylarının arttığını belirterek, Emniyet müdürlüklerinden vatandaşların uyarılmasını istedi. 
     Emniyet Genel Müdür Yardımcısı ve Sözcüsü Ramazan Er imzasıyla 81 ilin Emniyet Müdürlüğü'ne gönderilen mesajda, Emniyet Genel Müdürlüğü'ne ulaşan bilgilerin tetkiki sonrasında son günlerde Peru parası ile dolandırıcılık olaylarında artış gözlendiği bildirildi. 
     Mesajda, ''Bu olaylar zaman zaman basında da yer almaktadır. 2004 yılında Amasya, Antalya, Çorum, Eskişehir, Kastamonu, Kayseri, Sinop, Tokat ve Bartın illerinde meydana gelen olaylarda vatandaşlarımız Peru parası kullanılarak dolandırıldı'' ifadelerine yer verildi. 
     Peru parasının şekil olarak Euro'ya benzediğine dikkat çekilen mesajda, dolandırıcıların bu paralarla çeşitli yerlerde alışveriş yaparak, Peru parasını Euro diye verdiği belirtildi. 
     Ramazan Er, ''Dolandırıcılar vatandaşlarımıza Peru parası verip, para üstü olarak Euro veya Türk Lirası alıyorlar. Ülkemizdeki mevzuatlar açısından Peru parası bulundurmak ya da taşımak suç teşkil etmektedir'' uyarısında bulundu. 
     
     YAŞLILARI TERCİH EDİYORLAR 

     Dolandırıcıların bu iş için özellikle yaşlı insanları seçtiğine dikkati çeken emniyet yetkilileri, dolandırıcıların Peru parasını kullanma yöntemlerini, şu şekilde anlattılar 
     ''Peru parasını özellikle son günlerde rağbet gören Euro'ya benzediği için tercih eden dolandırıcılar, evini kiraya vermek isteyen yaşlılara gurbetçi olduklarını söyleyerek, 1 yıllık kirayı peşin vereceklerini söyleyip, verdikleri Peru paralarının üzerini Türk Lirası olarak alıyorlar. 
     Küçük kent ve kasabalarda yaptıkları alışverişlerde Peru parasını Euro diye veriyorlar. 
     Cep telefonu ve bilgisayar malzemelerini Peru parası ile satın alarak, bunları daha düşük fiyata satıyorlar. 
     Şehirlerarası yollardaki dinlenme tesislerinde alışveriş yaparak yemek yiyorlar. Peru parasını Euro diye vererek, para üstünü Türk Lirası olarak alıyorlar. 
     Yalnız yaşayan yaşlıları kandırıp, bunlara ait gayrimenkulleri Peru parası vererek satın alıyorlar.'' 
     
     BUNLARA DİKKAT 

     Emniyet Genel Müdürlüğü uzmanları Euro ile Peru parasını ayırt etmek için vatandaşların dikkat etmeleri gereken hususları ise şöyle sıraladılar 
     -Euro'da ön yüzde rakamlar hologram baskılı ve renk değiştiren mürekkeple yazılmış, bu özellik Peru parasında yok. 
     -Banknotlarda ışığa tutulduğunda görülebilen kağıdın içine yerleştirilen emniyet şeritleri mevcut, Euro'larla Peru paraları bu şekilde ayrılabilir. Euro'lar da bulunan şeritlerde banknotun üzerinde yer alan ''Euro'' ibaresi emniyet şeridinde de görülebilir. 
     
</TEXT>
</DOC>
