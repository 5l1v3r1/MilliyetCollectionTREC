<DOC>
<DOCNO> 276156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun16.html </URL>
<DATE> 2004/09/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
ABD, uluslararası hukuk sisteminden yavaş yavaş çekiliyor... 
</HEADLINE>
<TEXT>

     ABD'nin dünyaya verdiği söze karşın, BM tarafından onaylanması salık verilen uluslararası hukuk sisteminden yavaş yavaş çekildiği belirtildi. 
     Tarım ve Ticaret Enstitüsü adlı kuruluş tarafından hazırlanan bir araştırmaya göre, varolan uluslararası anlaşmaların şimdiye dek sadece yüzde 29'unu onaylayan Amerikan hükümetinin, özellikle insan hakları, çalışma hayatı ve güvenlik konularıyla ilgili çokyanlı anlaşmalara desteği ''belirgin şekilde'' düşüş gösteriyor. 
     Kuruluşun Başkan Yardımcısı Kristin Dawkins, Bush yönetiminin silah satışı ve nükleer silahlanma alanlarında, diğer ülkelerin de izleme riski bulunan benzeri görülmemiş bir tehlike yarattığını söyledi. 
     Raporda, ABD'nin çevre konusundaki Kyoto protokolünden desteğini çekmesi, anti-balistik füzeler konusundaki Amerikan-Rus anlaşmasından vazgeçmesi ve Uluslararası Adalet Divanı'nın vereceği kararları kabulden kaçmasının, uluslararası hukuka bakışta genel bir şüphe uyandıran son girişimleri olduğu belirtildi. 
     ABD'nin son yıllarda Uluslararası Çalışma Örgütü'nün 162 anlaşmasından sadece 14'ünü onayladığı kaydedilen araştırmada, bu ülkenin işçilerin korunması konusundaki 8 BM anlaşmasından da 2'sini kabul ettiği vurgulandı. 
     Araştırmada, ABD'nin çevre konusundaki başlıca 11 anlaşmadan sadece 3'ünü, BM'nin insan hakları konusundaki 12 anlaşmasından 5'ini ve entellektüel mülkiyet haklarının korunmasıyla ilgili 23 anlaşmanın aşağı yukarı yarısını onayladığı belirtildi. 
     Araştırmada, Amerikan Senatosu'nun BM'nin Gıda ve Tarım Örgütü'nün 10 anlaşmasından 6'sına onay verdiği de vurgulandı. 
     
</TEXT>
</DOC>
