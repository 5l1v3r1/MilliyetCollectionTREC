<DOC>
<DOCNO> 274837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy01.html </URL>
<DATE> 2004/09/25/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Erdoğan TMMM Başkanlığı için adayım Bülent Arınç'tır... 
</HEADLINE>
<TEXT>

     Başbakan Recep Tayyip Erdoğan, AB ülkelerinin, belirlenmiş siyasi kriterler çerçevesinde birbirleriyle ilişkilerini belli bir çerçeveye oturtabileceğini belirterek, ''Bunun adı entegrasyondur'' dedi. 
     Başbakan Erdoğan, Brüksel'deki görüşmeler sırasında ''Türkçe'nin yanında ikinci dil sözü verildiği'' iddialarıyla ilgili olarak, ''Çok ayıp, bu edebe mugayirdir. Sağır duymaz uydurur'' diye konuştu. 
     Başbakan Recep Tayyip Erdoğan, Kanal 7'de yayınlanan, ''İskele-Sancak'' programında soruları yanıtladı. 
     Erdoğan, ''AB'ye tepkinizin arkasında ne vardı Neden öyle bir sert tepki gösterme ihtiyacı duydunuz '' sorusu üzerine, ifadelerinin ''tepki'' olarak değerlendirilmesinin yanlış olacağını söyledi. 
     Türkiye'de medyanın, hiç gündemde olmayan bir konuyu gündeme getirmek suretiyle bir hava oluşturduğunu ve bu havanın çok tatsız olduğunu ifade eden Erdoğan, daha sonra bu havandan esinlenilerek bazı gelişmelerin oluşmaya başladığını ifade etti. 
     Erdoğan, şöyle devam etti 
     ''Bu havadan esinlenerek AB'ye de Batı medyasına da yansıyan bu yayılmacı hava ne yazık ki buradaki bazı aktörler vasıtasıyla AB üzerinden bir kriz tezgahlama noktasına doğru gitti. Burada siyasi kriterler noktasından değil de siyasi kriterlerin dışına çıkmak suretiyle, gerek partimiz açısından gerek şahsımız açısından bazı sıkıştırmalara gidilmesi doğrusu bizi üzdü. 
     Üzmenin ötesinde bir de parti yöneticisi arkadaşlarım, bakanım ve komisyon başkanlarım ile Ana Muhalefet Partisi lider ve diğer temsilcilerinin yaptığı görüşmeler var. Bu görüşmelerde de kendileri çok açıkça 'her şeyi görüşelim. Mutabık kalalım, ondan sonra önergelerimizi verelim' dediler. Hatta geçenlerde Ana Muhalefet Lideri'nin 'ben ironi yaptım' gibi bir ifade kullanmasını hala anlamış değilim. Çok çirkin bir yaklaşım tarzı. Bu ifadeyi doğrusu pek doğru bulmadım.'' AK Parti'nin hem tüzüğünde hem de programında aile kurumunun korunmasına yönelik güçlü kriterler olduğunu vurgulayan Erdoğan, ''Biz, 'içişlerimize dokunulamaz' veya 'içişlerimize bu noktada karışılamaz' ifadesini kullanırken, dikkat edilirse, oradaki seçilmiş konunun üzerinde kimse durmuyor. Bu konu üzerinde durulması gerekirdi'' dedi. 
     AB ülkelerinin, belirlenmiş siyasi kriterler çerçevesinde birbirleriyle ilişkilerini belli bir çerçeveye oturtabileceğini ifade eden Erdoğan, sözlerini şöyle sürdürdü 
     ''Bunun adı entegrasyondur. Ama olay asimilasyon çerçevesi içerisine girdiği zaman, asimilasyon konusunda hiçbir AB üyesi ülkenin böyle bir birlikteliği arama gibi bir derdi yok. Kaldı ki 'biz farklı bir medeniyetin, farklı bir kültürün temsilcisi olarak AB içerisinde medeniyetler uzlaşmasını ortaya koyacağız' diyoruz. Bu bir asimilasyon olayı değildir. Bunun birbirine asla karıştırılmaması lazım.'' Türkiye'de sistematik işkence yapıldığı iddialarının asılsız çıktığını vurgulayan Erdoğan, ''Kendi milletini, kendi ülkesini kalkıp da AB'ye ihbar eden, bu şekilde oraya yanlış bilgiler veren başkası olamaz. Uzmanları gelerek çalışmalar yaptılar. Bu çalışmaların sonucunda böyle bir şey olmadığını rapor ettiler'' diye konuştu. 
     ''Böyle bir tepki göstermeseydim, bunun bedelini tarihe ödeyemezdim'' diyen Erdoğan, bunu da yeri geldiği zaman yapmasının gerektiğini söyledi. 
     Erdoğan, 23 Eylül'den önce hiçbir açıklama yapmayacağını söylediğini anımsatarak, ''Parti yöneticileriyle gerekli görüşmeleri yaptıktan sonra gittik, orada bu işin sorumlusu olanlarla görüştük. Baktık ki onların da anlatıldığı şekilde telaşı yok. Konuşunca olay çok daha net şekilde ortaya çıktı. O toplantıdan sonra gerekli adımlarımızı attık'' dedi. 
     TBMM'de Türk Ceza Kanunu TCK görüşmelerinde yürürlük maddelerine kadar gelindiğini anımsatan Erdoğan, TBMM'nin pazar günü gerçekleşecek toplantısında, İstinaf Mahkemeleri ile ilgili yasayı, Hukuk Usulü Kanunu'nu ve TCK'yı çıkaracaklarını belirtti. Erdoğan, CMUK ve İnfaz Yasası'nın ise TBMM açıldıktan sonra çıkarılacağını ifade etti. 
     
     ''YAN GELİP YATILMAYACAK'' 
     Başbakan Erdoğan, 17 Aralık'tan sonra, müzakere süreciyle ilgili onay alındığında ''yan gelip, yatılacağının'' sanılmaması gerektiğini, yükün daha da artacağını vurguladı. Erdoğan, bu zorlu dönemde sivil toplum örgütlerine önemli görevler düşeceğini bildirdi. Erdoğan, ''18 Aralık'tan itibaren Türkiye'de, 'AB gelecek, dertler bitecek' gibi bir yanılgıya kapılmak doğru mudur '' sorusuna karşılık, ''böyle bir romantizmi ortaya koymanın yanlış olacağını'' ifade etti. Erdoğan, ''Böyle birşeyi ben ifade edersem, bu ülkenin Başbakanı olarak yakışıksız olur. Olayı çok daha ciddi, ayakları yere sağlam basarak konuşmamız lazım. Türkiye'nin AB'ye girmek suretiyle ne alacağını çok konuşanlar var ama AB'nin Türkiye'yi katmak suretiyle ne kazanacağı da çok önemli'' diye konuştu. 
     Müzakere sürecinin başlamasıyla ''oluk oluk paralar akmayacağını, mucizeler yaşanmayacağını'' dile getiren Erdoğan, buna karşılık, Türkiye'de yatırım yapmak isteyen yabancı işadamlarının, müzakere sürecinin başlamasıyla Türkiye'ye çok daha pozitif bakabileceklerine dikkati çekti. Erdoğan, ''Kaldı ki bakmaya da başladılar. İlk 6 ayda doğrudan yabancı sermayenin Türkiye'deki yatırımı 1.8 milyar dolara çıkmıştır. Bu rakamlar yoktu, şimdi oldu. Bu yıl sonuna kadar 2,5 milyar doları bulabilir. 17 Aralık'tan sonra da çok daha iyi gelişebilecektir diye düşünüyorum'' şeklinde konuştu. 
     
     ''SAĞIR DUYMAZ UYDURUR'' 
     Erdoğan, AB sürecinde yürütülen görüşmelere ilişkin eleştirilere de şu yanıtı verdi 
     '' Erdoğan gitti, Brüksel'de şu sözü verdi Türkçe'nin yanında ikinci dil sözü vermişim çok ayıp, bu edebe mugayirdir. Sağır duymaz uydurur. Böyle bilmeden, içinde olmadan, asparagas haberler uydurmak suretiyle kendileri için belli bir rant üretme gayreti içinde bulunanlara söylüyorum. Bu tür şeyleri Sayın Flori bile yalanladı. Türkçe'nin yanında ikinci bir dil, ayıp yani. Kusura bakmasınlar, bu tür edepsizliklere prim verecek kadar Türkiye'nin Başbakanı istikametini kaybetmemiştir. Bunu da böyle bilsinler. 
     Görüşmediğim, konuşmadığım herhangi bir konuyu sen nasıl yazarsın, söylersin, konuşursun, bu ülkenin Başbakanı için böyle bir şey söyleyebilir misin İnsanın kanına dokunuyor. Burada ben Türkiye Cumhuriyeti vatandaşı olarak, şu anda da mesuliyeti yüklenmiş bir Başbakan olarak onlara böyle bir kozu, primi asla veremem. Böyle bir şey benim bugüne kadar aldığım ne terbiyede, ne ilimde, ne de siyaset anlayışında yer bulmamıştır.'' 
     
     MECLİS'TEKİ MUTABAKAT 
     ''TCK tasarısı konusunda CHP ile yaşanan tartışmalar Meclis'te mutabakat devrini bitirdi mi '' sorusunu yanıtlarken de Erdoğan, bunu gelişmelerin göstereceğini, AK Parti'nin sayısal olarak yasa çıkarma sıkıntısı olmadığını, ama parlamenter demokrasinin gereği olarak ana muhalefet partisiyle birlikte bu işleri götürmek istediklerini söyledi. İyi niyetlerinin suiistimal edildiğini ifade eden Erdoğan, ''Demokratik bir kültür nezaketini karşılıklı olarak birbirimize göstereceksek her zaman mutabakata yine varız. Ama demokratik düzlemde ahlak, karşılıklı saygı olamadığı zaman biz kendi imkanlarımızla gittiğimiz yere kadar işi götürme gayretindeyiz'' diye konuştu. 
     
     PARTİDE GÖRÜŞ AYRILIKLARI İDDİASI 
     AK Parti içinde AB ile ilgili görüş ayrılıkları yaşandığı yönünde iddialar olduğunun anımsatılması üzerine Erdoğan, bu tip şeylerin her zaman değişik şekilde söylediğini ifade etti. 
     Erdoğan, şunları kaydetti 
     ''Abdullah Bey'e de bu noktada bazı sorular yönetildi. Gerek Abdullah Bey, gerek kurucu ekibin içinde olan arkadaşlarım, biz yola bazı siyasi partilerde olduğu gibi çıkar hesaplarıyla koyulmadık. Bizim geçmişimiz çok farklı. Biz bu işe girerken, belli bir anlayışı kendimize amaç edindik 'biz ülkemizin ve milletimizin kayıp yıllarını nasıl kazanacağız. Bu konuda ne yapabiliriz ' dedik. Benim Abdullah Bey'e olan bağlılığım, sadakatim aynı şekilde Abdullah Bey'in de bana vardır. Aramızda görüş ayrılığı gibi bir şey söz konusu değildir. Parti kuruldu ben Parlamento'ya giremedim. Daha sonra ben milletvekili oldum. Abdullah Bey kalkıp da orada farklı bir şey göstermedi. Bu birbirimize olan sadakatin en güzel eseridir. 
     Bizler üzerinde bu şekilde çirkin oyunların içine girenler boşuna yorulmasınlar. Bizi bu konuda birbirimize düşüremezler. Bizim birbirimize olan sevgimiz farklı. Partimizin içinde farklı düşünceler olabilir. Önemli olan farklı düşünceyi ortaya koyduktan sonra aynı hedefe yürümektir asıl olan. Bizim partimiz geçmişi itibariyle farklı siyasi partilerden gelenler olabilir. Ama ortaya konulan kriterleri benimseyenlerin bir araya geldiği bir partidir.'' Kızılcahamam'da başlayacak parti kampına da değinen Erdoğan, burada partinin tüm milletvekilleriyle tek tek görüşme imkanı olacağını söyledi. 
     
     ''TBMM BAŞKAN ADAYIM ARINÇ'' 
     Erdoğan, ''TBMM Başkanı adayınız belli mi '' sorusuna, ''Arkadaşlarımın adayı ile ilgili bir şey söyleyemem. Ama benim adayım rahatlıkla açıklarım ihtilafsız tereddütsüz Bülent Arınç'tır. Ama arkadaşlarımın da adaylarını göreceğiz, dinleyeceğiz'' yanıtını verdi. 
     AK Parti grup başkanvekilliklerini de gözden geçireceklerini ifade eden Erdoğan, ''Değişenler de değişmeyenler de olabilir'' dedi. 
     Erdoğan, AK Parti'nin Avrupa Halk Partiler Birliği'ne üye olmak için başvurduğunu belirterek, ''Öyle zannediyorum ki, bunun kabulünün ardından olay çok daha farklı hale gelecektir'' dedi. 
     Başbakan Erdoğan, IMF ile ilişkilerde asla dayatma olmadığını, diyalog halinde meseleleri götürdüklerini kaydetti. 
     
</TEXT>
</DOC>
