<DOC>
<DOCNO> 271052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/guncel/axgun01.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir deposu olduk 
</HEADLINE>
<TEXT>


"Ulla" gemisi İskenderun Körfezi'nde toksik yüküyle batarken, tehlikeli atık madde içerdiği için geri gönderilmesi istenen Fransız gemisi "Sea Beirut"taki asbestin de söküldüğü ortaya çıktı... 

Önay Yılmaz - İstanbul 

İskenderun Körfezi'nde geri gönderme kararına rağmen 4 yıldan fazla süre bekletilen ve 6 Eylül'de toksik atık yüküyle birlikte batan "Ulla" gemisinin ardından, İzmir Aliağa'ya söküm için getirilen asbestli Fransız gemisi "Sea Beirut"un da, mahkemenin geri gönderme kararına rağmen söküldüğü ortaya çıktı. Gemideki asbestin temmuzda çıkarıldığı, söküm işlemlerinin de eylül başında başladığı belirlendi. 
Tehlikeli atık kapsamına giren "Sea Beirut" hakkındaki dava, 2002 yılından beri devam ediyor. Çevre Bakanlığı, geminin tehlikeli madde içerdiği için geri gönderilmesini istedi ve yapılan işlemleri durdurdu. İzmir 2. İdare Mahkemesi, gemiyi sökmek için Aliağa'ya getiren Türk şirketi Cemsan'ın açtığı karşı davayı reddetti. Şirketin, Bölge İdare Mahkemesi'ne başvurusu da reddedildi ve geminin 30 gün içinde Türkiye'yi terk etmesi istendi. 
Bu süreç sonunda ortada kalan geminin asbestli kısımlarının, mahkeme kararına rağmen geçen temmuz söküldüğü belirlendi. İzmir Valiliği'nin açıklamasında, asbestli maddelerin söküm izninin, 19 Şubat 2004'te Bakanlık yazısıyla verildiği belirtilerek şöyle denildi 
"Asbest sökümü İl Müdürlüğümüz teknik elemanlarının katılımıyla gerçekleştirildi. 84.5 kilo asbest özel uyarı ve yazıları bulunan torbalara konularak Almanya'ya gönderilmek üzere hazır hale getirildi. Aliağa Liman Başkanlığı'nın 17 Ağustos 2004 tarih ve 1079 sayılı yazısı ile söküm izni verilmiş olup 2 Eylül 2004'te geminin sökümüne başlandığı tespit edilmiştir." 
Dünyada her yıl yaklaşık 600 hurda gemi sökülüyor. Türkiye'ye bu kadar büyük talep olmasının nedeni olarak maliyetin düşüklüğü gösteriliyor. 

İşte asbest hastalıkları 

Asbestosis liflerin teneffüs edilmesiyle oluşur Lifler akciğerlere bir kez yerleştiğinde, artık daha fazla asbest teneffüs edilmemesine rağmen sürekli büyüyen bir yara açabilir. Acı içinde ölüme yol açar. Tedavisi yok.Akciğer kanseri Liflerin teneffüs edilmesiyle oluşur Asbestli hastalıkların en öldürücü olanı.Mesothalioma Liflerin teneffüs edilmesi ve yutulması yoluyla oluşur Yalnızca asbestin neden olduğu bilinen tek kanser. Akciğerin iç yüzünde pleura ve psritonaal kanserlerine yol açar.Gastrointestinal Kanseri liflerin yutulmasıyla oluşur Bu kanser mide, bağırsaklar ve kalınbağırsağın son boğumunda oluşur.Diğer kanserler Yumurtalık ve böbrek gibi organlarda da kansere neden olur. 

Akciğer kanseri alarmı 

Uludağ Üniversitesi UÜ Halk Sağlığı Anabilim Dalı öğretim üyesi Doç. Dr. Kayıhan Pala, "M V Ulla" adlı geminin İskenderun Körfezi'nde batmasıyla denize karışan metallerden "krom 6"nın akciğer kanserine neden olduğunu söyledi. Geminin ambarında termik santral külü olduğuna dikkat çeken Pala, şunları kaydetti "Santrallarda kömürlerin yakımı sonrasında krom 6 ortaya çıkıyor. Bu maddenin kanser yapıcı etkisi var. Ancak uzun süre maruz kalmak lazım. Havadan alındığında burun kanamaları, soluk borusunda yara ve delinme, böbrek ve karaciğer hasarlarına, cilt teması halinde deride yaralanmalar, neden olabiliyor." Prof. Dr. Necati Beşirli de "Krom 6, çok fazla toksik etkiye sahiptir. Bir çocuk için öldürücü olabilen en düşük doz, ağız yoluyla 26 miligram krom alınmasıdır" dedi. 


</TEXT>
</DOC>
