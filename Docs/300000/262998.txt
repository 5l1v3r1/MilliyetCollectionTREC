<DOC>
<DOCNO> 262998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/siyaset/axsiy01.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe konuşan Vali Tan Halkla devleti barıştırdım 
</HEADLINE>
<TEXT>


Vali Tan, halkla iyi ilişkiler kurduğu için hedef haline geldiğini söyledi. Halkla Kürtçe de konuşan Tan, CHP'ye tazminat davası açacağını belirtti 

Namık Durukan Van 


Van Valisi Hikmet Tan, halka devleti barıştırdığı için PKK KONGRA - GEL ve diğer bazı güçlerin hedefi haline geldiğini söyledi. Tan, kendisine yönelik bombalı saldırı ve eski Van Milletvekili Mustafa Bayram'ın oğlu Hamit Bayram'ın kaçırıldığı emniyet baskınının ardından yaşananları Milliyet'e değerlendirdi. Mustafa Bayram'la makamında anlaştığı iddialarını gündeme getiren CHP Genel Başkanı Deniz Baykal ve Grup Başkan Vekili Ali Topuz hakkında tazminat davası açacağını kaydeden Tan, bu konuda artık konuşmayacağını ifade etti. 

Saldırı PKK'nın işi 
Tan, 2 Temmuz ve 7 Ağustos'ta düzenlenen bombalı eylemlerle ilgili önemli ipuçlarını ulaştıklarını belirterek, şunları söyledi 
"Ben saldırıyı halen PKK'nın yaptığına inanıyorum. İkinci bomba da aynı düzenekte yapılmış. Ele geçen telsizler aynı marka. Bu bakımdan saldırının PKK tarafından gerçekleştirildiğini düşünüyoruz. Ben Siirtliyim. Bölgenin çocuğuyum. Halkı iyi tanırım. Halkla devleti barıştırdım. 
PKK eylemlerine başladığı 1984'ten 1999'lara kadar bölgenin sindirildiğini, kırsal kesimdeki vatandaşların PKK'ya istemeyerek de olsa destek verdiğini ifade eden Tan, şöyle devam etti "Sağlanan huzur ve güven, vatandaşlarla kurduğumuz iyi ilişki, götürdüğümüz hizmetler, onların devlete bağlılığını sağladı. Şu anda Türkiye Cumhuriyeti Devleti diyorlar, başka bir şey demiyorlar. Çıkın sokağa araştırın. Bu PKK'nın işine gelmedi." 

DEHAP seçimlerde kaybetti 
Saldırıların bir nedenini de PKK'nın desteklediği DEHAP'ın büyük oy farkıyla seçimi kaybetmesine bağlayan Tan, "Bölgede DEHAP'ın elinden belediye başkanlığını almak mümkün görünmüyordu. Halk kendi özgür iradesiyle sandık başına gitti ve yerel yönetimi değiştirdi. Bizim burada olduğumuz sürece taban bulamayacaklarına kesin olarak kanaat getirdiler. Benim hedef olarak seçilmemin nedeni bundan" dedi. 
Tan, örgütün El - Kaide'nin yöntemlerine başvurduğuna ve Irak Savaşı'nda çok sayıda patlayıcının PKK'nın eline geçmesiyle bu tür eylemlere yöneldiğine de dikkat çekti. Kapısını halka açan Tan, zamanının bir bölümünü daha çok yoksul vatandaşların yaşadığı varoşlarda geçiriyor. 
Tan, halkla zaman zaman Kürtçe konuşuyor. Dertlerini, sorunlarını Kürtçe dinliyor. 


</TEXT>
</DOC>
