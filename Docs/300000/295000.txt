<DOC>
<DOCNO> 295000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur11.html </URL>
<DATE> 2004/12/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yine kar geliyor, havalar soğuyacak... 
</HEADLINE>
<TEXT>

     Türkiye, yeni haftaya kar ve soğukla giriyor. Yarın gece yurda giriş yapacak yağışlı hava, salıdan itibaren kara dönüşecek ve tüm bölgeleri etkisi altına alacak. İstanbul'da salı günü kar yağışı görülebilir. 
     Hava sıcaklığı ise 8 derece azalacak. Çarşamba günü sıcaklıklar İstanbul'da 7, Ankara'da 2, İzmir'de 12, Antalya'da 16, Erzurum'da -5 dereceye kadar düşecek. Sıcaklıklardaki düşüşler çarşamba günü güney kesimlerde etkili olacak. 
     Yarın Balkanlardan gelen yağışlar gece Marmara'a bölgesinden yurda giriş yapacak. Gün içinde Doğu Akdeniz Kıyıları, Güneydoğu Anadolu ile Doğu Anadolu’nun Güneydoğusu hafif yağışlı geçecek. Yağışlar Doğu Anadolu’nun güneydoğusunda kar, diğer yerlerde yağmur şeklinde olacak. 
     Salı günü Marmara, Ege, Akdeniz, İç Anadolu, Batı ve Orta Karadeniz ile Doğu ve Güneydoğu Anadolu’nun Batısı yağışlı geçecek. Yağışlar Marmara’nın Doğusunda yağmur ve sağanak, öğleden sonra Trakya ile yurdun iç kesimlerinde sıcaklık düşüşüne paralel olarak karla karışık yağmur ve kar şekline dönüşecek. Kar yağışları batı Karadeniz’in iç kesimleri ile iç Anadolu’nun kuzeyinde etkili olacak. Karayel Marmara ve Ege'de kuvvetli esiyor. 
     Çarşamba günü İç Anadolu, Karadeniz'in iç kesimleri ve Doğu Anadolu'nun batısında kar yağışı devam edecek. Güneydoğu Anadolu ve Doğu Akdeniz'de etkili olmak üzere Karadeniz'in kıyı kesiminde de yağmur görülecek. 
     Ani sıcaklık düşüşü, kuvvetli karayel ve yurdun iç kesimlerinde görülecek kar yağışlarının oluşturacağı olumsuz şartlara karşı ilgililerin ve vatandaşların tedbirli olmaları gerekiyor... 

     
</TEXT>
</DOC>
