<DOC>
<DOCNO> 261467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/guncel/gun03.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm yolunda 'eller frende' 
</HEADLINE>
<TEXT>


İstanbul-Ankara hattında kazadan sonra sefere başlayan ilk tren olan Başkent Ekspresi'nin yolcuları Ölüm Allah'ın emri 

Şenol Demirci İstanbul 

Pamukova'da meydana gelen hızlandırılmış tren faciasından sonra Cumhuriyet tarihinde ilk kez 16 gün süreyle kapalı kalan İstanbul - Ankara demiryolu ulaşıma yeniden açıldı. Biz de, ilk günkü seferdeydik. 
Doğruyu söylemek gerekirse rezervasyon hayli zor oldu. Kazaya rağmen talep çoktu ve tren doluydu. Bir gün öncesinde gişe önlerinde kuyruklar uzayıp gitmişti. Hani bayram ya da yılbaşı tatili öncesinde yaşanır ya. 
Beklemekten öfkelenen insanlar, kuyrukta 'Önüme geçtin, senin yerin arkadaydı' tartışmaları, yandan sızma girişimleri. Her şey eskisi gibi. Ve beklenen açıklama "Bilgisayar sistemimiz çökmüştür." 

Tartışmalar unutuldu 
Dün sabah ise Haydarpaşa Garı yine hareketliydi. Makinist Kadri Ercan ve yardımcısı Muzaffer Erdem yönetimindeki 4 vagondan oluşan Başkent Ekspresi Haydarpaşa Garı'ndan 231 yolcusuyla tam kapasiteyle hareket etti. Altyapı yetersizliği tartışmaları unutulmuştu. Hemen tüm yolcular "Ölüm Allah'ın emri" diyerek kaderci bir tavır içindeydi. 
Üniversiteli Volkan Kaya'da ailesinin TCDD'de çalıştığını belirtti. Yakup Kadri Karosmanoğlu treniyle kaza yapmadan bir hafta önce Eskişehir'e gittiğini anlatan Kaya, "Bir k bus olarak anımsıyorum. Sarsıntı ve gürültüler korkunçtu. Şirkette çalışan yakınlarımız makinistlerin hızdan dolayı rahatsızlıklarının bizlere bildirip binmememizi tavsiye ediyorlardı" diye konuştu. 
Trenimizin hızı Mekece yakınlarına geldiğinde kademeli olarak, 20 kilometreye kadar düştü. Yavaşlamayla birlikte yolcularda hareketlilik başladı. Herkes, 38 kişinin hayatını kaybettiği hızlandırılmış tren faciasının yaşandığı yeri görebilmek için camlara yöneldi. 


</TEXT>
</DOC>
