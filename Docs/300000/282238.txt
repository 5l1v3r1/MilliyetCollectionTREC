<DOC>
<DOCNO> 282238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur09.html </URL>
<DATE> 2004/10/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ekranda saniye saniye hırsızlık girişimi 
</HEADLINE>
<TEXT>

     Çarşı Caddesi'nde Rıdvan Üstün ile İrfan Üstün kardeşlere ait 3 N Üstün Giyim Mağazası'nda önceki akşam saat 17.50'de gelen ikisi kadın üç kişi takım elbise ve gömlek alacaklarını söyleyerek iş yerinin ikinci katına çıktı. Hırsızlardan erkek olan mağaza çalışanını gömlek reyonu başında oyalamaya başladı. 45- 50 yaşlarındaki iki kadın ise takım elbise reyonuna geldi. Etrafı kontrol eden ve kimse bulunmadığından emin olan kadınlar, beş takım elbiseyi, eteklerinin iç kısmına yerleştirdikleri bir torbanın içine koydu. 
     Ofisinde oturan mağaza sahiplerinden Rıdvan Üstün, bilgisayar ekranına yansıyan kamera görüntülerini görünce gözlerine inanamadı. Üstün durumu farkedip çalışanlarından hırsızları oyalamalarını istedi ve polisi arayıp durumu bildirdi. Bu sırada işlerini bitirip mağazadan çıkmaya hazırlanan kadınlar, son anda takım elbise reyonunun yanında tavana yakın bölümdeki kamerayı fark etti. Kadınlar, çaldıkları takım elbiseleri eteklerinin altından tek tek çıkararak yerine bıraktı ve gömlek reyonunda duran erkekle birlikte koşar adım mağazadan çıktı. 
     Hırsızların mağazaya girmesi, elbiseleri çalma girişimi ve yerine bırakmaları ve kaçmaları 8 dakika sürdü. Polisler mağazaya gelerek kameradan 1 milyar 800 milyon lira değerinde 5 takım elbisenin çalındığına dair tutanak düzenledi. Polis, kamera görüntülerinden eşkallerini belirlediği hırsızların peşine düştü. 
     Dün sabah mağazada sayım yapan Rıdvan Üstün, takım elbiseler tam çıkınca şaşırdı. Bunun üzerine kamera görüntülerini yeniden izleyen Üstün, hırsızların çaldıklarını tekrar yerine koyduğunu gördü. Üstün, "Üç kişiyi hırsızlık yaparken görmüştüm. Bu sırada hemen mağaza çalışanlarını uyarıp polisi aradım. Ancak kamerayı izlemeye devam etmedim. Sabah kamera görüntülerini tekrar izlediğimde iki kadının çaldıkları 5 takım elbiseyi kamerayı fark edince yerine bıraktıklarını gördüm. Son durumu da polise bildirdim. İşyerimiz kamera sayesinde soyulmaktan kurtuldu'' dedi. 
     Polisler bunun üzerine eşkali belirlenen üç kişiyi hırsızlığa teşebbüs suçundan aramaya başladı. 
     Mağazayı bu yıl Nisan ayında açtıklarını belirten Rıdvan Üstün, "15 gün önce de mağazamızda hırsızlık oldu. 4 milyar 800 milyon lira değerinde 8 takım elbise çalındı. Bunun üzerine mağazayı güvenli hale getirmek için 2.5 milyar liraya kamera sistemi kurdurttum. Biri giriş katında, diğeri ikinci katta iki kamera renkli birebir kayıt yapıyor. Üstelik 24 saat bilgisayarın harddiskine kayıt yapıyor. Görüntüleri canlı olarak evden internet üzerinden de izleyebiliyorum'' diye konuştu. 
     
</TEXT>
</DOC>
