<DOC>
<DOCNO> 276957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonsiy05.html </URL>
<DATE> 2004/10/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Solda birlik için ilk adım... YTP ile CHP aynı çatı altında... 
</HEADLINE>
<TEXT>

     Yeni Türkiye Partisi Genel Başkanı İsmail Cem, CHP Lideri Deniz Baykal'ın birleşme önerisini kabul etti. 
     YTP Genel Başkanı İsmail Cem, partisinin CHP'ye katılmak üzere kurultayı toplama önerisini yarın yetkili organlarına götüreceğini, Parti Meclisi'nde bunun mümkün olduğunca hızlı gerçekleşmesini teklif edeceğini bildirdi. 
     YTP Genel Başkanı Cem ve beraberindeki parti yöneticileri, CHP Genel Başkanı Deniz Baykal'a partisinin genel merkezinde iadeyi ziyarette bulundu. 
     Yaklaşık 45 dakika süren görüşmenin ardından Baykal ve Cem, ortak açıklamalarda bulundu. 
     Cem, bugünün Baykal'ın açtığı bir yolda gerçekleşen güzel bir gün olduğunu dile getirdi. 
     CHP programını bir gün mutlaka Meclis'ten hükümet programı olarak okuyacaklarını kaydeden Cem, bunu mutlaka hayata da yansıtacaklarını söyledi. 
     Partisinin CHP'ye katılmasının Baykal'ın girişiminde sosyal demokrasinin iktidar projesi için bir ön adım olarak gördüklerini vurgulayan Cem, partisinin CHP'ye katılmak üzere kurultayı toplama önerisini yarın yetkili organlarına götüreceğini, Parti Meclisi'nde bunun mümkün olduğunca hızlı gerçekleşmesini teklif edeceğini bildirdi. 
     
     -TÜRKİYE'NİN ÖZLEMİNE CEVAP 

     CHP Genel Başkanı Baykal da CHP ve YTP'nin biraraya gelerek ortak karar üretme ve birlikte siyaset yapma noktasına gelebilmesi ile Türkiye'nin büyük bir özlemine cevap verdiklerini belirtti. 
     Baykal, iki siyasi partinin de klasik siyaset ve alışılmış mekanizmaların hiçbirini işletme gereği duymadığını, çok net ve amaca dönük biçimde tavırlarını ortaya koyduklarını vurguladı. 
     CHP ve YTP'nin biraraya gelmesini önemli bir olay olarak değerlendiren Baykal, bu durumun istatistiklere sığmayacak bir değeri ve güzelliği ortaya koyduğunu dile getirdi. 
     Türkiye'de seçeneğin sosyal demokrasi olduğunu ifade eden Baykal, muhafazakar seçeneğin bugüne kadar denendiğini ve sorunlara kalıcı bir çözüm getiremediğini söyledi. 
     Baykal, bu beraberliğin bir çekim merkezi olacağını ve demokrasinin geleceğinin daha da aydınlık olacağı inancını dile getirdi. 
     Konuşmaların ardından YTP Genel Başkanı Cem, Baykal'a, partisinin CHP'ye katılma kararı alınması gündemiyle yetkili organların en kısa zamanda toplantıya çağrılacağını içeren ve ''Sayın Genel Başkan 30 yıldır bazen farklı kulvarlardan bile olsa aynı hedefe birlikte yürüdüğümüz mücadele arkadaşım, seninle ve CHP'li kardeşlerimizle Mustafa Kemal'in aydınlık yolunda, sosyal demokrasinin eşitlik ve özgürlük ideallerinin bütünlüğünde birlikte olmaya hazırız'' yazılı mektubu iletti. 

     
</TEXT>
</DOC>
