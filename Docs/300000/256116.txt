<DOC>
<DOCNO> 256116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/soneko02.html </URL>
<DATE> 2004/07/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Pamukbank, Halkbank'a devredildi... 
</HEADLINE>
<TEXT>

     - Pamukbank'ın Halk Bankası'na devrini öngören yasa tasarısı, TBMM Genel Kurulu'nda kabul edildi. 
     Yasaya göre, Pamukbank'ın tüm aktif ve pasifleri ile bilanço dışı yükümlülükleri, Pamukbank ile Tasarruf Mevduatı Sigorta Fonu ve Halkbank arasında düzenlenecek bir protokol ile Halkbank'a devredilecek. Devir işlemleri, Bankacılık Yasası'nın, ''bankaların devir, birleşme ve tasfiyesi''ni düzenleyen hükümlerine göre yapılacak. 
     Yasanın yürürlüğe girdiği tarihten itibaren 15 gün içerisinde, devir işlemleri için Bankacılık Düzenleme ve Denetleme Kurumu'na müracaat edilecek. 
     Pamukbank'ın bilançosundaki özkaynak açığından kaynaklanan olumsuz fark, devir tarihine kadar Hazine tarafından TMSF'ye ikrazen Özel Tertip Devlet İç Borçlanma Senedi verilmek suretiyle TMSF tarafından ödenecek. 
     TMSF ve Halkbank, devir işleminin kesinleşmesinden sonra kesin özkaynak açığı üzerinden mahsuplaşacaklar. 
     Devir ile ilgili yapılacak işlemler ve bu işlemlere ilişkin olarak düzenlenecek kağıtlar, her türlü vergi, resim ve harçtan istisna tutulacak. Ticaret siciline tescil ve Sermaye Piyasası Kurulu kayıt işlemlerinden ücret alınmayacak. 
     Yasa, ''Pamukbank'ın Halkbank'a en az maliyetle devredilebilmesini sağlamak için'' devir ile ilgili işlemlerde Tüketicinin Korunması Hakkında Yasa, İşyeri Açma ve Çalışma Ruhsatlarına Dair KHK'nin Değiştirilerek Kabulüne Dair Yasa, 4857 sayılı İş Yasası, Belediye Gelirleri Yasası ve Rekabetin Korunması Hakkında Yasa'nın uygulanmamasını öngörüyor. 
     
     EMEKLİLİĞE TEŞVİK 
     Yasa, Pamukbank'tan Halkbank'a devrolunacak personelin yanı sıra Ziraat Bankası, Halk Bankası ve Türkiye Emlak Bankası Anonim Şirketi Hakkında Yasa'ya tabi bankalarda çalışan personelin azaltılmasına yönelik teşvik hükümleri içeriyor. 
     Buna göre, tabi oldukları sosyal güvenlik kuruluşlarına bakılmaksızın emeklilik hakkını kazanmış olanlara, bu yasanın yayımından itibaren üç ay içinde talep etmeleri halinde emekli ikramiyeleri veya İş Yasası hükümlerine göre hesaplanacak kıdem tazminatları yüzde 20 fazlasıyla ödenecek. Bakanlar Kurulu, bu süreyi üç ay daha uzatabilecek. 
     Bu kapsamda emekli olan personel, bu bankalarda yeniden istihdam edilemeyecek. 
     
     BİLDİRİMSİZ İŞÇİ ÇIKARMA YETKİSİ 
     Pamukbank'ın Halkbank'a devrinin tamamlanmasından sonra yeniden yapılandırmada hedeflenen şube sayısı ve norm kadro ile ekonomik, teknolojik ve organizasyon değişikliği sonucu doğabilecek benzeri nedenlerle Halkbank Yönetim Kurulu, mevcut personelin iş sözleşmelerini feshedebilecek. Yönetim Kurulu bu yetkisini daha alt organlara da devredebilecek. 
     Yasa, personelin işten çıkarılmasında İş Yasası'nın bildirimlere ilişkin hükmünün uygulanmamasını öngörüyor. Bu durumda Halkbank yönetimi, sendika temsilcisine, çalışma bölge müdürlüğüne ve Türkiye İş Kurumu'na bir ay önceden haber vermeden personelin sözleşmesini feshedebilecek. 
     Yasa ile Pamukbank'ın Halkbank'a devri amacıyla TMSF'ye ikrazen özel tertip devlet iç borçlanma senedi ihraç edilmesi hüküm altına alınırken, 2004 Mali Yılı Bütçe Yasası'nda yüzde 1 oranında öngörülen ''İkrazen özel tertip devlet iç borçlanma senedi ihracı'' limiti yüzde 3'e çıkarılıyor. 
     
     PERSONEL MAAŞLARINA SINIR 
     Yasa, 2000 yılında çıkarılan, ''Türkiye Cumhuriyeti Ziraat Bankası, Türkiye Halk Bankası Anonim Şirketi ve Türkiye Emlak Bankası Anonim Şirketi Hakkında Yasa''nın bazı hükümlerini de değiştiriyor. 
     Yeniden yapılandırma işlemlerinin tamamlanma süresi 3 yıldan 5 yıla çıkarılıyor. 
     Yasada, bu bankaların kadrolarının maaşlarına ilişkin hüküm de değiştiriliyor. 
     Söz konusu bankaların yönetim, denetim ve tasfiye kurulu üyeleri dahil özel hukuk hükümlerine tabi tüm personelinin mali ve sosyal hakları, personelin eğitim durumu, unvanı, hizmet yılı, yapılan görevin önemi, sorumluluğu, güçlüğü ve iş riski, ilgili bankanın kar-zarar durumu ve özel sektör bankalarında çalışan emsali personelin ücret seviyesi gibi kriterler dikkate alınarak, bankaların genel kurullarınca tespit edilecek. 
     Bu bankalarda 4857 sayılı İş Yasası'na tabi olarak çalışanlarla bankalar arasında çıkacak ihtilaflarda iş mahkemeleri yetkili olacak. 
     Bu değişiklikle personelin idare mahkemelerine dava açması engelleniyor. 
     Yasa, halen bu bankalarda çalışmakta olup başka kurumlara nakledilmeyen personelin, Devlet Personel Başkanlığı'na bildirilmesini de hükmediyor. 
     
     BORÇLULARA KOLAYLIK 
     Yasa ile bankalara borcu olan firmalara yeni bir olanak sağlanıyor. Buna göre, kredi alacaklarının yeniden yapılandırılması veya itfa planına bağlanması durumunda, ayrıca sorumlular hakkında tazminat davası açılabileceği gibi açılmış olan tazminat davalarına da devam edilecek. Sorumlular hakkında açılmış veya açılacak davalarda bankalar lehine verilen ilamların icrasına ilişkin zaman aşımı süreleri, yeniden yapılandırılmanın veya itfa planının borçlular tarafından ihlal edildiği tarihte başlayacak. 
     Ziraat Bankası, Halk Bankası ve Emlak Bankası ile TMSF'ye devredilen bankalar, kredileri kısmen veya tamamen iştirake çeviremeyecekler. Tasarıyla bu bankalar, özel sektör bankalarıyla rekabet edebilmeleri için bazı yasalarla getirilen yükümlülüklerden muaf tutuluyor. 
     
     ''2 KATRİLYON LİRA HALKIN SIRTINA YÜKLENDİ'' 
     TBMM Genel Kurulu'ndaki görüşmelerde CHP İstanbul Milletvekili Kemal Kılıçdaroğlu, Pamukbank'a, 18 Haziran 2002 tarihinde yükümlülükleri, varlıklarının toplam değerini aştığı için BDDK tarafından el konduğunu anımsattı. Kılıçdaroğlu, 1 katrilyon 212 trilyon lira alacak kaydı görünen Pamukbank'ın borcunun ise 2 milyar 625 milyon dolar olduğunu ifade etti. 
     Hükümet'in Pamukbank'ı Halkbank'a devrederek 2 katrilyon lirayı Türk halkının sırtına yüklediğini dile getiren Kılıçdaroğlu, halkın 5 kuruşunun hesabını sorma iddiasındaki Hükümet'in yine hortumcunun cebine para aktardığını söyledi. Batık bankaların sahiplerinin ellerini kollarını sallayarak dolaştığını hatta en üst düzey yetkililerle çay kahve içtiğini kaydeden Kılıçdaroğlu, şöyle konuştu 
     ''Daha önce çıkarılan bir yasa ile kamu bankalarının 3 senede özelleştirileceği karara bağlanmıştı. Şimdi ise bu süre 5 yıla çıkarılıyor. Bugüne kadar bankaların satışı ile ilgili olarak tek bir karar alınmış değil. Siz kamu bankalarını satmazsınız. Çünkü yarın yandaşlarınıza buralardan para aktaracaksınız. Özelleştirme bir yana daha fazla kamulaştırma yapacaksınız. İmar Bankası'na yaptığınızı neden Pamukbank'a yapmadınız Yüreğiniz yetmez de onun için. Onun sahibi sizin siyasi rakibiniz değil de onun için.'' 15 bin Halk Bankası personelinin ihtiyaç fazlası olduğu 
     gerekçesiyle başka kamu kurum ve kuruluşlarında çalıştırılmak üzere havuza gönderildiğini de anımsatan Kılıçdaroğlu, şimdi bu birleşme ile 4 bini aşkın Pamukbank personelinin Halkbankası'na aktarılmasının de ne derece akılcı olduğunu kamuoyunun takdirine bıraktığını söyledi. 
     
</TEXT>
</DOC>
