<DOC>
<DOCNO> 270598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/bila.html </URL>
<DATE> 2004/09/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal 'AB, Atatürk'ün hedefidir' 
</HEADLINE>
<TEXT>


CHP, dün 81. yaşını kutladı. 9 Eylül 1923'ü kuruluş günü kabul eden CHP, dünyada örneği olmayan bazı özellikler taşıyor. 
Baykal, dünkü görüşmemizde CHP'nin siyasi tarihte örneğine rastlanmayan özelliklerini şöyle sıraladı 
"1- CHP, tarihte ulusal kurtuluş savaşı yönetmiş ve bağımsız bir Cumhuriyet kurmuş tek partidir. Düşünün ki, kurtuluş yıllarında, daha bağımsızlık yokken CHP var devlet yokken CHP var Cumhuriyet yokken CHP var Meclis yokken CHP var nihayet Türkiye Cumhuriyeti yokken CHP var. CHP, onun kurucusu. CHP böyle bir geçmişe sahip. 
2- CHP, sadece ulusal kurtuluş savaşı veren, başarıya ulaştıran ve bağımsız Türkiye Cumhuriyeti'ni kuran parti olarak da kalmamış. Bu modern Cumhuriyete, demokrasiyi getiren parti de olmuştur. CHP, çok partili yaşama geçişi de başarıyla sağlamış bir partidir. Sadece Cumhuriyet'in değil demokrasinin de kurucusudur. 
3- Bu yönleriyle CHP, Türkiye Cumhuriyeti'nde devrimlerin, büyük dönüşümlerin, aydınlanmanın, çağdaşlaşmanın da her zaman kaynağı ve öncüsü olmuştur. Ortada henüz Avrupa Birliği ve değerleri yokken, kadın haklarını, çağdaş medeni yasayı, özetle modern hukuku, özgürlükleri yerleştiren de CHP'dir. Mustafa Kemal ve arkadaşları, işgal güçleri olarak Batı devletlerine karşı ulusal kurtuluş savaşını vermiş, bağımsızlığını kazanmış, onları topraklarından söküp atmış sonra Batı'ya rağmen Batı'yı Batı yapan değerleri hedef almış ve rotayı öyle o yöne çevirmişlerdir." 
Baykal, bu yaklaşımdan yola çıkarak, Türkiye'nin AB'ye üye olma hedefi ve müzakere tarihi almasına ilişkin olarak da şu değerlendirmeyi yaptı 
"Hiç kuşku yoktur ki, Türkiye'nin Avrupa Birliği'ne girmesi, Mustafa Kemal'in yola çıkarken kafasındaki çağdaş medeniyetlerin üzerine çıkma hedefinin önemli adımlarından biridir. AB'ye girmek Atatürk'ün işaret ettiği hedeflerden biridir. Çağdaş medeniyetin üzerine çıkma yolunda, bu büyük projenin gerçekleşmesinde hak ettiği bir mesafedir. Bu itibarla, AB'ye girme hedefini daha 5 yıl öncesine kadar bu hedefe inanmayan ona karşı çıkan bir siyasi akımın devamı olarak AKP'nin tekelinde görmesi, CHP'yi de buna karşı gibi göstermeye çalışması büyük bir çarpıtma, büyük bir kandırmacıdır. AB'ye girme projesi Atatürk'ten bu yana CHP'nin öncülüğünü yaptığı bir temel hedeftir, bir temel tercihtir." 
Baykal, partisinin 81. yılında, halkın bu özellikleriyle CHP'nin iktidarda veya muhalefette ama mutlaka var olmasını istediğini ve bunu her zaman sağladığını vurguluyor. 
CHP lideri, partisinin çok önemli dönüm noktalarında bu güvene layık olduğunu kanıtladığını belirtirken de şu örnekleri veriyor 
"CHP'nin 1 Mart tezkeresine karşı aldığı tutum, bu tezkerenin Meclis'te geri çevrilmesini sağlamış ve Türkiye, nasıl bir maceradan döndüğünü bugün yeni anlamıştır. CHP'nin bu öngörülü tutumunun Türkiye'yi nasıl esirgediği bugün herkes tarafından kabul ve takdir edilmektedir. Keza, ülkenin soyulması karşısında aldığı tutum nedeniyle hedef haline gelen CHP'nin ne kadar haklı olduğu, bugün başbakanlar, bakanlar Yüce Divan'a yollanınca bir kez daha anlaşılmıştır." 



</TEXT>
</DOC>
