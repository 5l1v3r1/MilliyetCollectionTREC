<DOC>
<DOCNO> 264664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun13.html </URL>
<DATE> 2004/08/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Irak Geçici Hükümeti'nden Sadr'a birkaç saatlik süre... 
</HEADLINE>
<TEXT>

     Irak'taki geçici hükümet, ayaklanma başlatan Şiilerin lideri Mukteda Sadr'a silahlarını teslim etmesi ve şiddeti bıraktığını ilan etmesi için birkaç saat süre tanındığını bildirdi. 
     Devlet Bakanı Kasım Davud, düzenlediği basın toplantısında, Sadr'ın hükümetin koşullarını kabul etmemesi durumunda, askeri müdahale öncesindeki ''son saatleri'' içinde olduğunu kaydetti. 
     Davud, hükümetin Sadr'ı ikna için bütün barışçı yolları tükettiğini ifade ederek, Şii liderin şiddeti bırakmaması, silahlarını teslim etmemesi ve Necef'teki Hz. Ali türbesini terk etmemesi durumunda askeri çözüm uygulamaya karar verdiğini söyledi. 
     Irak'ın geçici hükümetinin Bakanı Davud, ''türbeyi kurtaracakları'' sözü verdiğini belirtti. 
     Geçici Bakan, hükümetin, Amerikan güçleri tarafından kuşatılan, içinde Şii milislerin bulunduğu türbeye baskın düzenlenmesinin düşünülüp düşünülmediği konusunda bir açıklama yapmadı. 
     Bu arada, Davud'un konuşmasından hemen sonra Necef'in merkezinde şiddetli bir patlama sesi duyulduğu haber veriliyor. 
     Sadr'ın dün, kendisine bağlı milis güçlerin silahsızlanacağını ve Hz. Ali türbesini terk edeceklerini sözü verdiği, ancak önce kenti kuşatan Amerikan güçlerinin saldırıyı durdurmasını ve Şiilerin kutsal alanından çekilmesi istediği bildirilmişti. 
     Bu arada, İçişleri Bakanlığı sözcüsü Sabah Kazım da AFP muhabirine, ''Lafla peynir gemisi yürümez. Bizim tutumumuz açık Sadr Hz. Ali türbesinden çıkmalı, milis kuvvetlerini lağvetmeli'' dedi. 
     Sözcü, ''Sadr türbeden ayrılacağını söylüyorsa bunu bir an önce yapmalı. Irak halkını aldatamaz'' diye konuştu. 
     
</TEXT>
</DOC>
