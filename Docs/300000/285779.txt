<DOC>
<DOCNO> 285779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo03.html </URL>
<DATE> 2004/11/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Emre Nobre'den özür diledi ''Tamamen bir refleksti'' 
</HEADLINE>
<TEXT>

     Derbi maçta Fenerbahçeli Nobre'ye yaptığı hareket televizyon görüntüleriyle tespit edilen Emre Aşık ise, yine BJK TV'de açıklamalarda bulundu. 
     Olayın ''etki-tepki''den ibaret olduğunu, ancak çok abartıldığını anlatan Emre, ''Eğer Nobre'nin onurunu küçük düşürücü bir harekette bulunduysam özür diliyorum'' dedi. 
     Emre, şunları kaydetti 
     ''Maçın atmosferi çok yükselmişti. O pozisyonun öncesinde Nobre'nin bana yapmış olduğu hareket vardı. Tamamen etki-tepki meselesi diyorum. Canım yanmıştı. Ben bir şekilde onun canını yakmak istemiştim. Eli de beli de olabilirdi. Arkamdaydı, tam olarak göremedim. Sonuçta bu bir çimdik. Koluna da olabilirdi. Birtakım medya bunu yanlış aksettirdi. 12 yıldır Birinci Lig'de oynuyorum, böyle bir şey de yapmadım. Bugün de yapmadım. Bütün samimiyetimle söylüyorum, Türk halkı buna inansın. Birkaç gündür telefonlarım susmuyor. Çok fazla abartıldığını düşünüyorum. Bu tip çok hareketler oluyor. Nobre de benim meslektaşım. Onun onurunu ya da kendisini küçük düşürücü hareket yaptıysam özür dilerim. Tamamen bir refleksti. Bütün Beşiktaşlıların benim arkamda olduğunu biliyorum. Kesinlikle yanlış bir şey yapmadım.'' 
     
     DEL BOSQUE FUTBOLA KARŞI YAPILMIŞ HAREKETLER DEĞİL 

     Del Bosque, basın mensuplarının, Fenerbahçe maçında Carew ve Emre'nin rakip takım oyuncularına yaptığı hareketleri değerlendirmesini istemeleri ve ceza kuruluna sevkedilmeleriyle ilgili görüşünü sormaları üzerine şöyle konuştu 
     ''Ben, birçok kişi gibi futbolu zedeleyecek her şeye karşıyım. Ama bu hareketleri futbola karşı yapılmış olarak görmüyorum. Belki dikkatsizlik... İspanya'da yıllar önce benzeri bir olay olmuştu. Kolombiyalı Valderrama bu tarz bir hareket yapmıştı ve futbolun içinde olan bir hareket diye değerlendirilmişti. Bu hareketinden dolayı ceza almadı. Konu sadece basının ilgisini çekti. Disiplin kurulunun bu tarz hareketleri değil, tamamen futbola karşı olan hareketleri cezalandırması gerekir.'' Son günlerde medyada hep Fenerbahçe maçının konuşulmasının, Athletic Bilbao maçı öncesi takımın konsantrasyonunu bozup bozmadığının sorulması üzerine İspanyol teknik adam, ''Fenerbahçe maçı bittikten sonra tek düşüncem, yarın oynayacağımız maçla ilgiliydi. O maç geride kaldı ve artık ileri bakmalıyız. Bu bizim konsantrasyonumuzu bozmamalı'' diye konuştu. 

     
</TEXT>
</DOC>
