<DOC>
<DOCNO> 268526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur17.html </URL>
<DATE> 2004/09/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
"Kasıtlı" orman yangınlarının nedenleri "Bu kadar da olmaz" dedirtiyor 
</HEADLINE>
<TEXT>

     Yetişmesi için uzun yıllar gereken ve dalgınlık, ihmal ya da kasıt sonucu bir anda kül olan, uğruna şehitler verilen ormanlarda kasıtlı yangın çıkarılış nedenleri arasında ''Bu kadar da olmaz'' denilecek örnekler yer alıyor. 
     AA muhabirinin Antalya Orman Bölge Müdürlüğü yetkililerinden aldığı bilgiye göre, orman yangınlarının yüzde 95'i insanlardan kaynaklanıyor. Yangınların çıkış nedenleri arasında ise anız yakma, tarla temizleme, sigara, piknik ateşi, çoban ve avcıların yaktığı ateşler ilk sırada yer alıyor. 
     Kasıtlı çıkarılan yangınların başında ise tarla açma, ormancılık sahasından iş temin etme ve kundaklamalar geliyor. 
     Cinayet işleyen ve cesedi ortadan kaldırmak isteyenler, hem cesedi, hem de ormanı birlikte yakıyor. Bunun bir örneği Antalya'nın Duralilir Köyü'nde yaşandı. 1988 yılında bir kişi öldürdüğü kişinin cesedini ortadan kaldırmak amacıyla ormanda yangın çıkardı ve 3 hektarlık ormanlık alan yandı. 
     Geçen yıl da Antalya'nın Akseki İlçesi'nde öldürülen iki kişinin cesedi ile birlikte orman yakıldı, bu yangın, ekiplerin müdahalesi sonucu büyümeden söndürüldü. 
     
     İŞ YARATMAK AMACIYLA YAKILIYOR 
     Orman içinde usulsüz işlem yapıldığını, kaçak odun kesilmesini, hırsızlık olaylarını veya yine kaçak şekilde yer açmaları sözlü ya da yazılı ihbar etmekten çekinen köylüler, orman idaresine olayı haber vermek için ateş yakıyor. 
     Orman köylülerinden bazıları, kendilerine iş yaratmak amacıyla ormanları ateşe veriyor. Böylece, yakılan orman alanlarında en az 2-3 yıl iş imkanı sağlanıyor. Yakılan orman ürünleri kesiliyor, ürünler kamyonlarla taşınıyor. Fidan dikimi yapılıyor. Böylece köylüler ücretli olarak bu işlerde çalışıyor. Ancak, orman idaresi iş temin etmek amacıyla ormanın yakıldığının belirlemesi durumunda o köye ve köylülere iş vermiyor. 
     
     HELİKOPTER VE UÇAK GÖRMEK İÇİN YANGIN ÇIKARILIYOR 
     Bazı dağ köylerinde çocuklar, helikopter ya da uçak görmek amacıyla ormanlarda yangın çıkarıyor. Yangını söndürmek amacıyla helikopter ya da uçakların o bölgeye gitmesi sonucu çocuklar bu araçları yakından görüyor. Yetkililer, Toroslar bölgesinde bu şekilde bir kaç orman yangını çıktığını bildiriyor. 
     Dağ köylerinde bazı köylüler, sevmedikleri ya da aralarında husumet bulunan komşularının düğün işlerini sabote etmek amacıyla ormanda yangın çıkarıyor. Bu yangın söndürme çalışmalarına tüm köylüler katıldığı için düğüne giden insan sayısı azalıyor. 
     Bazı köylerde, siyasi parti taraftarları, rakip partinin politika yapmasını ve kalabalık toplamasını engellemek için ormanları bilerek ateşe verip, köylülerin dağılmasını sağlıyor. 
     Orman içindeki köylerde tarla sahipleri, tarlalarına zarar veren koyun-keçi gibi sürülerin o bölgeden çıkarılmasını sağlamak için tarla yakınındaki orman alanlarını yakıyor. Ekili arazilere zarar veren yaban domuzu, porsuk, tilki ve çakal gibi yaban hayvanlarını inlerinden çıkarmak için ağaçlar ve orman ateşe veriliyor. 
     Mantar yetiştirmek amacıyla da ormanlar elden gidiyor. Özellikle Akdeniz bölgesinde, yanan alanlarda ''kuzu göbeği'' denilen mantar türü yetişiyor ve köylüler bunu toplayarak gelir elde ediyor. 
     Yine dağ köylerinde, köylüler arasındaki husumet, çobanların bölgeden uzaklaştırılması, köylülerin sevmediği komşularına suç atması amacıyla da yangınlar çıkarılıyor. 
     
</TEXT>
</DOC>
