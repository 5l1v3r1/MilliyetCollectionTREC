<DOC>
<DOCNO> 274851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonspo01.html </URL>
<DATE> 2004/09/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hollanda... Gol kralı Türk futbolcuya altın ayakkabı ödülü... 
</HEADLINE>
<TEXT>

     Hollanda'da ilk kez bir Türk futbolcu gol kralı olarak altın ayakkabı ödülünü kazandı. 
     Amatör kümede top koşturan Türk futbolcu Rasim Yılmaz, 2003-2004 sezonunda kazandığı gol krallığı dolayısıyla layık görüldüğü altın ayakkabı ödülünü törenle aldı. 
     Ülkenin en büyük gazetesi De Telegraaf tarafından, her yıl, profesyonel ve amatör liglerde gol kralı olan oyunculara verilen altın ayakkabı ödülleri, Amsterdam'da bu akşam düzenlenen törenle sahiplerine dağıtıldı. 
     Rasim Yılmaz, altın ayakkabı ödülünü FC Ajax futbol takımının eski oyuncularından Karel Bonsing'in elinden aldı. 
     Yılmaz, altın ayakkabı ile birlikte gol kralı olduğu eski takımına 1500 euro para ödülü de kazandırdı. 
     Yılmaz, ülke düzeyinde cumartesi günleri oynanan birinci amatör kümede geçen sezon Breukelen Nijenrodes takımında 18 golle, gol kralı oldu ve aynı zamanda Hollanda liglerinde ilk gol kralı Türk futbolcu unvanını da kazandı. 
     Öğrencilik yaşamıyla futbolu birlikte götüren 21 yaşındaki Yılmaz, altın ayakkabı ödülünü almaktan büyük mutluluk duyduğunu belirtti ve hedefinin, profesyonel liglerde futbola devam etmek olduğunu söyledi. Gol kralı olduktan sonra üç takımdan transfer teklifi aldığını belirten Yılmaz, bunlar içinde SV Huizen takımını tercih ettiğini kaydetti. 
     Yılmaz, yeni takımının ilk dört maçında da sahaya çıktı ve 2 gole imza attı. Yılmaz, takımda çok sayıda yeni oyuncu olduğu için alışma dönemi geçirdiğini, önünde daha 22 maç bulunduğunu, tekrar gol kralı olabilme şansının bulunduğunu söyledi. 
     De Telegraaf Gazetesi tarafından her yıl düzenlenen ve bu yıl 24'üncüsü yapılan törene, çok sayıda eski futbolcu, kulüp temsilcisi ve spor yazarı da katıldı. 
     
</TEXT>
</DOC>
