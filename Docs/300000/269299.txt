<DOC>
<DOCNO> 269299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/guncel/gun01.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yıkacağım, varsın beni kötü bilsinler' 
</HEADLINE>
<TEXT>


İstanbul'u depreme hazırlamak için, binaları güçlendirmek yerine vatandaşların üst katlarını satın alıp yıkmasını öneren Topbaş, şehrin görünümünü de düzeltmeye hazırlandıklarını belirtiyor 

Şükran Özçakmak - İSTANBUL 

İstanbul Büyükşehir Belediye Başkanlığı koltuğuna yaklaşık 5 ay önce oturan Kadir Topbaş, kenti depreme hazırlamak için vatandaşa çeşitli öneriler sunmaya hazırlanıyor. Binaları güçlendirmek yerine, vatandaşların üst katı ya da katları satın alıp yıkmasını öneren Topbaş, kent merkezinde evleri olanlara da kurulacak uydu kentlerden ev vermeyi planlıyor. 
Milliyet'e konuşan Topbaş, Kentsel Dönüşüm Projesi ile kent merkezlerini boşaltıp Bahçeşehir örneğindeki gibi konut alanları yaparak, kaçak yapılarla talan edilmiş İstanbul'u kurtarmaya hazırlandıklarını anlattı. Topbaş, vatandaşın kent merkezindeki evine karşılık verilecek evlerin bulunduğu kentlerin şehir merkezine yakın olacağını kaydetti. 

"Bize inanan pişman olmaz" 
Deprem Dönüşüm Projesi için de vatandaşa takas önerisi getiren Topbaş, olası depreme karşı yapılan güçlendirme çalışmaları yerine, vatandaşın bulundukları binaların üst katlarını satın alıp yıkmalarını önererek şöyle dedi 
"5 kat olan apartman 5. katı, 7 kat olan 6. ve 7. katı satın alacak ve üst katı kaldıracak. Temellere gelen yükün azaltılması sağlanacak." 
Topbaş ilk hedefinin, hantal yapısıyla göze çarpan üst geçitleri yıkıp yerine İstanbul'un tarihi yapısına uygun, estetik geçitler yapmak olduğunu söyledi. Mimar olması nedeniyle İstanbul'un çarpıklığının daha fazla gözüme çarptığını anlatan Topbaş şöyle dedi "Yıkacağım. Varsın beni kötü adam bilsinler. Yıkacağım, kararlıyım. İstanbul, modern Türkiye için önemli bir basamak ve önemli bir anahtar. İstanbul, Türkiye'yi ayağa kaldıracak yerel anlayışın merkezi olmalı." 

Erdoğan'ın emanetçisi misiniz 
Topbaş, "Başbakan'ın emanetçisi olacağınız söylenmişti. Sayın Başbakan kararlarınıza müdahale ediyor mu " sorumuz üzerine şöyle dedi 
"Hükümetten beklediğimiz noktalarda rahatlıkla temas kuruyoruz. Sağ olsunlar talebimizi anında yerine getiriyorlar. Çalışma stratejimizdeki bazı durumların doğru olup olmadığını takip etmesi gerekir. Bu doğaldır ve gereklidir de. Bana birebir müdahalesi yok." 


</TEXT>
</DOC>
