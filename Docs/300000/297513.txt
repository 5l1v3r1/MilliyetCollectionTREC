<DOC>
<DOCNO> 297513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun42.html </URL>
<DATE> 2004/12/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Belçika Başbakanı mecliste Türkiye'yi savundu 
</HEADLINE>
<TEXT>

     Belçika Başbakanı Guy Verhofstadt, parlamentoda yaptığı konuşmada Türkiye'nin AB'ye katılımını savundu. 
     AB zirvesinden önce Belçika Federal Meclisi'nde milletvekilleri ve senatörlerin sorularını yanıtlayan Verhofstadt, aşırı sağcı Vlaams Belang ve Hıristiyan Demokrat CDV partilerinin Türkiye karşıtı sorularına muhatap oldu. Bu partilerin bazı üyeleri, Brüksel hükümetinin Ankara'ya müzakerelerin başlaması konusunda verdiği desteği eleştirdi. 
     Verhofstadt, Türkiye ile müzakerelerin başlatılmasının Müslüman ülkelere yönelik ''olumlu bir sinyal'' oluşturacağını, Arap ülkelerinin gelecek dönemde bu gelişmeyi tartışacaklarını ve değerlendireceklerini, Türkiye'nin küresel alanda bir model olarak görüleceğini anlattı. 
     AB'nin genişleme sürecinin devam edeceğini, Bulgaristan, Romanya ve Türkiye ile birlikte Hırvatistan, Bosna Hersek, Sırbistan ve Makedonya'nın da katılımlarının öngörüldüğünü belirten Verhofstadt, Türkiye'nin katılımını neden savunduklarını anlatmak için bir saat kadar konuştu. 
     Verhofstadt konuşmasında Türkiye'nin coğrafi, ekonomik, kültürel özellikleri, laiklik unsuru ve Türkiye-Belçika ilişkilerinde her alandaki olumlu gelişmeler üzerinde durdu. 
     
</TEXT>
</DOC>
