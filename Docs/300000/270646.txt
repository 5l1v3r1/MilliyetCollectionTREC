<DOC>
<DOCNO> 270646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun35.html </URL>
<DATE> 2004/09/10/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Hitler'in filmi Almanya'da tartışma yarattı 
</HEADLINE>
<TEXT>

     Almanya'da, Adolf Hitler'in son günlerini anlatan ve acımasız diktatörün kişisel portresini resmeden ''Der Untergang'' Düşüş filmi tartışma yarattı. 
     Filmde Hitler'i canlandıran İsveçli aktör Bruno Ganz'ın oyunculuğu övgü toplarken, Alman yapımı bir filmin, milyonlarca insanın ölmesine neden olan Nazi liderini ''insani yönleriyle'' ele alması eleştirilere neden oldu. 
     Münih'te dün gece dünya galası yapılan filmde, Hitler'in köpekleri okşadığı, kadın yardımcılarıyla sevimli sohbetler yaptığı sahneler yer alırken, Sovyet ordusu Berlin sınırlarına dayanmışken öfke içinde yardımcılarından pes etmemelerini istediği anlar da gösteriliyor. 
     Filmle ilgili eleştirilerin yer aldığı Der Tagesspiegel gazetesi, filmin Hitler'e karşı acıma duygusu yarattığını kaydederek, ''Hitler'i sadece bir 'kurban', kendi yarattığı koşulların kurbanı olarak göstermek gerekli miydi '' sorusuna yer verdi. 
     Galada konuşan filmin yönetmeni Oliver Hirschbiegel, Nazileri Alman bakışıyla anlatan bir film yapmanın zamanının geldiğini belirtirken, yapımcı Bernd Eichinger ''Onlar, robot ya da şizofren değildi. Ancak, inanılmayacak kadar yıkıcı bir çılgınlık içindeki insanlardı. Bu, insan doğasının bir parçası, iyi olabildiğimiz kadar canavar da olabiliyoruz'' dedi. 
     ''Untergang'' filmi, 20 Nisan 1945'de, Hitler'in 56. doğum günüyle başlıyor ve ölmeden bir gün önce evlendiği Eva Braun'la intihar ettiği ana kadar geçen 10 günlük süreci anlatıyor. Filmde, Josef Göbbels'in 6 çocuğunu öldürdükten sonra eşiyle intihar etmesi de yer alıyor. 
     
</TEXT>
</DOC>
