<DOC>
<DOCNO> 283455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko37.html </URL>
<DATE> 2004/10/26/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Tatneft'ten Türkiye'ye sitem... 
</HEADLINE>
<TEXT>

     Nihat Dağdelen AA 

Tüpraş'ın özelleştirilmesi ihalesini Zorlu grubuyla birlikte kazanan Rus Tatneft şirketi, Türkiye'de sorunlarla karşılaştıklarını belirtti. 
     Tatneft Stratejik Planlama Bölümü Başkanı Nurislam Syubayev, Türk- Rus İş Konseyi'nin kuruluş toplantısında, beklenmedik bir konuşma yaparak ihalenin kendilerine verilmemesinden yakındı. 
     Syubayev, Rusya Ticaret ve Sanayi Odası Başkanı, eski Başbakan Yevgeniy Primakov ve Türkiye'nin Moskova Büyükelçisi Kurtuluş Taşkent'in bulunduğu toplantıdaki konuşmasında ''adalet'' istediklerini söyledi. 
     Tatneft temsilcisi toplantının ardından AA muhabirinin sorularını yanıtlarken, Rusya'da yatırım yapan Türk şirketlerine her konuda yardım edildiğini ancak, Türkiye'ye yatırımda bulunmak isteyen en eski Rus petrol şirketi olarak, bekledikleri desteği göremediklerini ifade etti. 
     Syubayev, ''Biz bütün ihale koşullarını yerine getirdik. Şimdi bize adil davranılmasını ve kazandığımız ihalenin verilmesini bekliyoruz'' dedi. 
     Tüpraş'la üç yıldır işbirliği içinde bulunduklarını belirten Tatneft yetkilisi, Türkiye'ye yönelik başka projeler de hazırladıklarını ancak, bunları uygulayabilmek için ihale sonucunun kesinleşmesini beklediklerini söyledi. 
     Syubayev, ''Herşeye rağmen umudumuzu koruyoruz ve kazandığımız ihalenin Türk ortaklarımızla birlikte bize verileceğine inanıyoruz'' diye konuştu. Syubayev, bazı Türk gazetelerinde Tatneft'le ilgili yanlış haberler çıkmasından da yakındı. Tüpraş ihalesi, mahkeme tarafından iptal edilmişti. 
     Primakov da konuşmasında, 2 ülke işbirliğinin artmasına verdiği öneme değinerek, Konsey'de kendisinin gönüllü olarak görev aldığını söyledi. 
     Moskova Büyükelçisi Kurtuluş Taşkent de konuşmasında, iki ülke ticaret hacminin her yıl arttığını belirterek, ''İki ülke ticaret hacmi her yıl yüzde 30'lar civarında artıyor. Türkiye'ye geçen yıl 1 milyon 300 bin turist giderken bu yıl sonuna kadar bu rakamın 1 milyon 700 bin civarına çıkmasını bekliyoruz. Biz bu rakamın önümüzdeki yıllarda 2 milyon 500 bin seviyesine çıkacağını tahmin ediyoruz'' diye konuştu. 
     
     BOĞAZLARDAKİ TANKER TRAFİĞİ 
     Rus işadamlarını Türkiye'de yatırım yapmaya çağıran Taşkent, bir soru üzerine, boğazlarda tanker trafiğinde yaşanan kısıtlamaların İstanbul'un güvenliği nedeniyle alınan önlemlerden kaynaklandığını belirtti. 
     Taşkent, boğazlardan tanker trafiğinin her yıl giderek arttığını ve İstanbul'un 15 milyon kişinin yaşadığı bir kent olduğuna dikkati çekerek, şunları söyledi 
     ''İstanbul bir çöl veya Sibirya gibi kimsenin yaşamadığı bir bölge değil. Burada 15 milyon kişi yaşıyor. Kaldı ki burası bir petrol boru hattı değil. Bugün İstanbul'un by-pass edilmesi için Rusya tarafından da alternatif boru hattı yolları önerilmekte. Türkiye olarak biz de bu projelere destek veriyoruz.'' 
     
</TEXT>
</DOC>
