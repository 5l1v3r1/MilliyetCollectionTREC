<DOC>
<DOCNO> 283511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo31.html </URL>
<DATE> 2004/10/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Cavcav Ali Aydın'ın rüşvet teklif eden yöneticiyi ihbar etmesi lazım 
</HEADLINE>
<TEXT>

     Gençlerbirliği Kulübü Başkanı İlhan Cavcav, FIFA kokartlı eski hakemlerden Ali Aydın'ın, kendisine rüşvet teklif eden yöneticiyi açıklaması gerektiğini söyledi. 
     İlhan Cavcav, Fenerbahçe Kulübü'nün Faruk Ilgaz Tesisleri'nde gerçekleştirilen Birinci Süper Futbol Ligi Kulüpler Birliği Vakfı toplantısı öncesinde basın mensuplarının sorularını yanıtladı. 
     Cavcav, bir gazetecinin, ''Eski hakemlerden Ali Aydın, bir yöneticinin geçen sezon kendisine bir kese altınla geldiğini açıkladı. Aydın, bunu MHK Başkanı Bülent Yavuz'a da söylediğini ve teklifi reddettiğini belirtti. Bu konuda ne diyorsunuz '' şeklindeki sorusu üzerine, ''Can alıcı, çok ciddi bir açıklama. Ali Aydın'ın çıkıp ihbar etmesi lazım. Futbol Federasyonu da o zaman gereğini yapar'' dedi. 
     Yaklaşık 40 yıldır futbolun içinde olduğunu vurgulayan İlhan Cavcav, ''Her zaman böyle iddialar oluyor, ama ben böyle bir şeye hiç şahit olmadım. Keşke Ali Aydın, o zaman çıkıp açıklasaydı ve 'Ben hakemliği bırakıyorum' deseydi, daha etik olurdu. Futbolun dışındaki insanlar da zaman zaman kulüplerde yönetime girebiliyor. Yönetimden biri yaptıysa tüm kulübü suçlamamak gerekir'' diye konuştu. 
     Malatyaspor Kulübü Başkanı Hikmet Tanrıverdi ise Ali Aydın'ın bu kişiyi açıklaması gerektiğini ifade ederek, ''Şayet böyle bir şey varsa gereken yapılır. Kimse karnından konuşmasın. Senaryo şeklinde çıkan haberler futbola zarar veriyor. Böyle bir şey varsa hep beraber uğraşalım. Temiz bir sayfa açalım ve bunları aramızdan ayıklayalım'' şeklinde konuştu. 
     
</TEXT>
</DOC>
