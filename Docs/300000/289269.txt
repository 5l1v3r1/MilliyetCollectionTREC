<DOC>
<DOCNO> 289269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo13.html </URL>
<DATE> 2004/11/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Milli Takım'da sarı alarm 
</HEADLINE>
<TEXT>

     A Milli Futbol Takımı'nın yarın Ukrayna ile oynayacağı 18. Dünya Kupası Avrupa Elemeleri 2. Grup 5. maçı öncesi 4 futbolcu sarı kart cezası sınırında bulunuyor. 
     Grupta geride kalan 4 maçta daha önce birer sarı kart gören Nihat Kahveci, Emre Belözoğlu, Servet Çetin ve Fatih Tekke, yarınki maçta da forma giyip, sarı kart görmeleri halinde cezalı duruma düşecek ve ay-yıldızlı ekibin 26 Mart 2005'te oynayacağı Arnavutluk maçında görev alamayacak. 
     Statü gereği aralıklı da olsa 2 sarı karta ulaşan oyuncu cezalı duruma düşüyor. 
     Elemelerin başlangıcından bu yana A Milli Takım'da Okan Buruk ve Serkan Balcı sarı kart cezalısı olurken, bir sarı kartı bulunan oyunculardan Hakan Şükür ise Ukrayna maçı aday kadrosunda bulunmuyor. 
     Ay-yıldızlı futbolcular, 18. Dünya Kupası Avrupa Elemeleri'nde geride kalan 4 maçta 1 kırmızı, 9 sarı kart gördü. 
     
</TEXT>
</DOC>
