<DOC>
<DOCNO> 287228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur33.html </URL>
<DATE> 2004/11/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Cezaevlerinde açık görüş heyecanı... 
</HEADLINE>
<TEXT>

     Tutuklu ve hükümlüler, Ramazan Bayramı dolayısıyla yakınlarıyla açık görüş yapacak. 
     Adalet Bakanı Cemil Çiçek imzasıyla yayınlanan konuya ilişkin genelgeye göre, Adana, Ankara, Antalya, Bakırköy-Metris, Bayrampaşa Kapalı, Bursa E Tipi, Diyarbakır E Tipi, Gaziantep E Tipi, İzmir Buca, Konya ve Ümraniye E Tipi Kapalı Cezaevi'nde kalan hükümlü ve tutuklular, 16-20 Kasım arasında 5 gün açık görüş yapabilecekler. 
     Afyon, Aydın, Bayrampaşa H Tipi, Bursa H Tipi, Çanakkale, Denizli D Tipi, Edirne, Erzurum E Tipi, Isparta, Kartal, Kayseri, Manisa, Mersin, Muğla, Nazilli, Nevşehir, Samsun, Sivas, Uşak, Yozgat Kapalı cezaevlerinde kalan hükümlü ve tutuklulara, 16-19 Kasım tarihleri arasında 4 gün açık görüş imkanı tanındı. 
     Diğer bütün ağır ceza merkezi cezaevlerinde kalan hükümlü ve tutuklulara 16-18 Kasım tarihleri arasında 3 gün, mülhakat cezaevlerinde kalan hükümlü ve tutuklulara ise 16-17 Kasım günlerinde 2 gün açık görüş yaptırılacak. 
     Sayıları ve konumları değerlendirilmek suretiyle, adli suçlardan hükümlü ve tutuklular ile 3713 sayılı Terörle Mücadele Yasası ve 4422 sayılı Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. Bu grupların, aynı zamanda ve aynı görüş mahallinde birlikte bulundurulmaması sağlanacak. 
     
     AÇIK GÖRÜŞ KURALLARI 
     Kınama cezası dışında disiplin cezası almış ve cezaları kaldırılmamış olan hükümlü ve tutuklular, açık görüşten yararlandırılmayacak. 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecek. Hükümlü ve tutukluların eşi olduğunu söyleyerek görüş yapmak isteyen kişilerden, resmi nikahlı eş olduklarına ilişkin belge istenecek. 
     Ancak ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacak. 
     
     İZDİHAM ÖNLENECEK 
     Hükümlü ve tutuklular, görüş günü sayısına bölünerek gruplara ayrılacak ve izdihamın önlenmesi için hazırlanan program koğuşlara ve ziyaretçilerin görebileceği uygun yerlere asılacak. Böylece her ziyaretçinin, ziyaret gününde cezaevine gelmesi sağlanarak, izdiham önlenecek. 
     İzdihamı, firar ve karışıklıkları önlemek, disiplin ve düzeni sağlamak için Cumhuriyet başsavcılığı ve cezaevi yönetimi, zabıta ile işbirliği yaparak gerekli her türlü önlemi alacak. 
     Belirtilen gün ve saatler dışında görüş yaptırılmayacak bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     Açık görüşler, görüş süresi bir saatten az olmamak kaydıyla 09.00-17.00 saatleri arasında yaptırılacak. Normal haftalık ziyaretler ile aylık eş, çocuk, anne ve baba ziyaretleri açık görüş için belirtilen ziyaret günleri ile art arda gelmesi durumunda, bu ziyaretler açık görüşten iki gün sonra yaptırılacak. 
     Kamuoyunda yanlış anlaşılma, tartışma ve polemiklere neden olduğundan, açık görüşü izlemek, röportaj yapmak, görüntülemek veya fotoğraf çekmek üzere başvuruda bulunan yazılı ve görsel basın kuruluşları ile mensuplarına izin verilmeyecek. 
     Açık görüş nedeniyle ziyarete gelecek olan hükümlü ve tutuklu yakınlarına, ''günün anlam ve önemine yaraşır'' ikramda bulunulacak. 
     
</TEXT>
</DOC>
