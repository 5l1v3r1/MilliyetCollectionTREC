<DOC>
<DOCNO> 255088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy03.html </URL>
<DATE> 2004/07/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İki CHP'li milletvekili bugün AKP'ye geçiyor 
</HEADLINE>
<TEXT>

     ANKARA Milliyet 

CHP'den istifa eden Edirne Milletvekili Necdet Budak ile Adana Milletvekili Atilla Başoğlu, bugün AKP'ye geçecek. 
     Başbakan Recep Tayyip Erdoğan başkanlığında dün akşam yapılan AKP Merkez Yürütme Kurulu MYK toplantısında CHP'den istifa eden iki milletvekilinin AKP'ye geçişi konuşuldu. Erdoğan son anda bir değişiklik olmazsa milletvekillerinin artık AKP'de siyasi yaşamlarını sürdüreceklerini söyledi. 
     CHP'de, "Siyaset yapamayacağını" açıklayan Budak ile CHP Genel Başkanı Deniz Baykal'ın kongre sürecinde "Çapulcular" sözüne tepki olarak istifa eden Başoğlu'nun bugün 10.30'da yapılacak grup toplantısında AKP'ye katılmaları bekleniyor. Budak ile Başoğlu'nun Ağustos ayındaki kuruluş yıldönümünde AKP'ye geçebileceği, ancak bu kadar beklenmesi halinde iki milletvekiline baskı olabileceği ve vazgeçebilecekleri de kaydedildi. Bu nedenle Erdoğan'ın yoğun programı olmasına rağmen bugünkü grup toplantısına iki milletvekilinin AKP'ye katılımları da eklendi. Böylece AKP Anayasa'yı değiştirme sınırı olan 367 sayısından, iki CHP'linin de katılımıyla 369 sayısına ulaşacak. 

     
</TEXT>
</DOC>
