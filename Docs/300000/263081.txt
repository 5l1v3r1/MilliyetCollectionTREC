<DOC>
<DOCNO> 263081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun28.html </URL>
<DATE> 2004/08/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Talat Papadopulos'un uzlaşmazlığını dünyaya göstermeliyiz 
</HEADLINE>
<TEXT>

     KKTC Başbakanı Mehmet Ali Talat, Ağustos sonundan Eylül ortasına kadar olan sürenin Kıbrıs sorunu açısından kritik olacağını, bu sürede Rum yönetiminin uzlaşmazlığı sürdürdüğünü bütün dünyaya göstermeleri gerektiğini belirtti. 
     Talat, KKTC'yi ziyaret eden Hak-İş Başkanı Salim Uslu ve beraberindeki heyeti kabul etti. 
     Türkiye ve KKTC'de statükoyu muhafaza etme çizgisinin değişikliğe uğradığı bir dönem yaşandığını söyleyen Talat, bunda Türkiye'nin güçlü sendikalarından Hak-İş'in katkısının inkar edilemez boyutta olduğunu belirtti. 
     Talat, Kıbrıslı Türklerin ve Türkiye'nin çözüm istediğini ortaya koyduğunu, bunun Kıbrıs sorunundaki parametreleri değiştirdiğini ve dünyanın Kıbrıs'la ilgili politikalarını yeniden şekillendirmekte olduğunu bildirdi. 
     Başbakan Talat, Kıbrıs sorununun devamının mümkün olmadığını yineleyerek, ''Türkiye'nin AB'ye giriş süreci başlayıp devam edecektir. Kıbrıs sorununun çözülmesi, bırakınız siyasi gereği, AB'ye Türkiye'nin girmesinin bir gereğidir. Dolayısıyla çözülecektir'' dedi. 
     Dünyada bilinenin aksine Rum tarafında sağlıklı bir demokrasi olmadığını, korkunun bulunduğunu kaydeden Mehmet Ali Talat, özellikle Kuzey ile, Türklerle ilişkiler bakımından Rum tarafına korkunun hakim olduğunu söyledi. 
     Hollanda'dan soğan ithal eden Rumların Kıbrıslı Türklerden soğan almadığını ifade eden Talat, Rum halkını bu hale Rum yönetiminin getirdiğini belirtti. Talat, korkunun, ''demokrasi dışılığın içselleşmesi'' anlamına geldiğini kaydetti. Talat, eskiden Kıbrıslı Türklerin de aynı durumda olduğunu, fakat şimdi böyle bir olayın yaşanmadığını söyledi. 
     
     HAK-İŞ BAŞKANI USLU 
     Kabulde konuşan Hak-İş Konfederasyonu Genel Başkanı Salim Uslu da, 24 Nisan referandumuyla dünyanın Kıbrıs'ta kimin çözüm istediğini gördüğünü, bu çerçevede Başbakan Talat ile hükümetin başlattığı çalışmaları ve ilişkileri takdirle izlediklerini belirtti. 
     Güney Kıbrıs'ın çözümü arzulamadığını dünyanın artık kabul etmekte olduğuna değinen Uslu, bunda Talat ile hükümetinin büyük katkısı olduğunu söyledi. 
     Uslu, KKTC'deki göçmen işçiler için yasal düzenlemeler yapılması gerektiği üzerinde de durarak, bunun gerçekleşmemesi halinde konunun uluslararası sorun haline gelebileceğini söyledi. 
     
     AKINCI'NIN ATİNA'YA GİDİŞİ 
     Bu arada, Talat, bir soru üzerine, Barış ve Demokrasi Hareketi Genel Başkanı Mustafa Akıncı'nın Olimpiyat Oyunları'nın açılışı için davet edildiği Atina'ya Larnaka Havaalanı'ndan gidişinin ''normal'' olduğunu söyledi. 
     Akıncı'nın Larnaka'dan gidişinin kendi kararı olduğunu ifade eden Talat, bunun Kıbrıs Türk halkına zarar veren bir davranış olmadığını dile getirdi. 
     Esas olayın Papadopulos yönetiminin Olimpiyat ruhuna aykırı bir tutum sergileyip meşalenin Kuzey Kıbrıs'tan geçmesini engellemesi olduğunu söyleyen Talat, kendilerinin, Olimpiyatların dünya insanlığına güzel ve barış içinde bir dünya yaratmada vesile olmasını dilediklerini kaydetti. 
     
</TEXT>
</DOC>
