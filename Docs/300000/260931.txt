<DOC>
<DOCNO> 260931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur42.html </URL>
<DATE> 2004/08/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Polis memuru dehşet saçtı .. 
</HEADLINE>
<TEXT>

     Bursa'da bir polis memuru, kız arkadaşı, annesi ve kardeşini tabancayla vurarak yaraladı. Olay sonrası kaçmaya çalışan polis memuru, meslektaşları tarafından yakalandı. 
     AA muhabirinin aldığı bilgiye göre, Bursa Emniyet Müdürlüğü Hassas Bölgeleri Koruma Şubesi'nde görevli polis memuru Yunus U, Karaman Mahallesi Sezgin Sokak'ta kız arkadaşı Neriman Kulsayın'ın annesi Hacer Öztürk 60 ve kardeşi Mustafa Kulsayın'ı 27 tabancayla yaraladıktan sonra kaçtı. 
     Olayın ardından, Atatürk Caddesi'nde bir kadının silahla vurulduktan sonra otomobilden atıldığı ihbarını alan polis, yaralı kadının, Yunus U'nun kız arkadaşı olduğunu tespit etti. 
     Çevrede operasyon düzenleyen polis, Yunus U'yu, kız arkadaşını vurduğu 16 GN 964 plakalı otomobille kaçarken yakaladı. 
     Polis memuru gözaltına alınırken, Mustafa Kulsayın ve Neriman Kulsayın Bursa Devlet Hastanesi'ne, durumu ağır olan Hacer Öztürk ise Uludağ Üniversitesi Tıp Fakültesi Hastanesi'ne kaldırıldı. 
     Bu arada, zanlı polis memurunun, yaşadığı aşk ilişkisi nedeniyle meslekten ihracı için dosyasının Emniyet Genel Müdürlüğü'ne gönderildiği, daha sonra 24 ay terfi alamama ve kısa bir süre uzaklaştırma cezası aldığı öğrenildi. 
     
</TEXT>
</DOC>
