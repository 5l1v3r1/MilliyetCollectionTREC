<DOC>
<DOCNO> 291231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur48.html </URL>
<DATE> 2004/11/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Topbaş "Biz hazırlık yaptık ama vatandaşlar da tedbirli olsun" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, trafikte yaşanan sıkıntının, yağışın çok kısa sürede etkili olmasından kaynaklandığını bildirdi. 
     Topbaş, Mövenpick Otel'de düzenlenen ''Uluslararası Kentsel Dönüşüm Uygulamaları Sempozyumu''nun tanıtım toplantısına, kar yağışı nedeniyle 1.5 saat geç geldi. 
     Burada basın mensuplarının kar yağışının yol açtığı trafik sorununa ilişkin sorularını yanıtlayan Topbaş, hava şartlarında değişme beklenmesine karşın, çok kısa sürede yağmurun doluya dönüştüğünü kaydetti. 
     Topbaş, ''Yağışın bu kadar kısa sürede etkili olması nedeniyle trafikte problem yaşandı. Büyükşehir Belediyesi olarak biz her türlü hazırlığımızı yaptık. Ama bu yeterli değil. Sadece yöneticiler sorunları çözemez. Bu kentte yaşayan herkesin üzerine düşeni yapması gerekiyor. Vatandaşların da hava şartlarına göre tedbirli olmaları gerekiyor'' dedi. 
     Kadir Topbaş, belediye olarak don ve kapanan yolların trafiğe açılması konusunda tüm hazırlıkları yaptıklarını, ancak ani bir don olayı beklemedikleri için bazı noktalarda tuzlamada gecikme olduğunu söyledi. 
     AB'ye girme hazırlıkları yapan Türkiye'nin oradaki uygulamaları da dikkate alması gerektiğine işaret eden Topbaş, ''Biz nasıl yazlık ayakkabı ve kıyafetlerle kışın dışarıya çıkmıyorsak, aracı olanların da kar lastiklerini takmaları çok daha doğrudur. Belki bunun maliyetinin pahalı olduğu söylenebilir, ama 2 yıl kullanacağınız lastiği, 4 yıl kullanmış olacaksınız ve kent içinde bir sorun yaşamayacaksınız'' diye konuştu. 
     Topbaş, İstanbul'da kent içi ulaşım sorununun köklü çözümünün toplu ulaşımın konforlu ve kaliteli hale getirilmesinden geçtiğini kaydetti. 
     
     İSTANBUL'DA ARAÇLAR ÇİPLE İZLENECEK 
     Büyükşehir Belediyesi'nin belli noktalara yerleştirdiği kameralar aracılığıyla trafik yoğunluğunu izleyebildiğini dile getiren Topbaş, ancak bunun yeterli olmadığını, belediye olarak tüm araçları takip eder durumda olmaları gerektiğini söyledi. 
     Topbaş, araçlara çip yerleştirildiği zaman çok daha sağlıklı olarak trafik yoğunluğunu tespit edebileceklerini belirterek, ancak bunun kamuoyunda, ''ayak bastı parası ya da dışarıdan gelen insanlar için olduğu şeklinde yanlış anlaşıldığını'' kaydetti. 
     Sistem ile trafiğin yoğun olduğu güzergahlara araç girişinin önleneceğini anlatan Topbaş, ayrıca uygun park yapma alanlarının belirleneceğini ve böylece insanların trafikte yaşadıkları sıkıntıların önleneceğini ifade etti. 
     Topbaş, kentin modern çağın tüm imkanlarından yararlanmasını istediklerini vurgulayarak, ayrıca anlaşma yapmaları halinde cep telefonlarından da vatandaşların trafik yoğunluğuna ilişkin bilgi alarak istedikleri güzergahı seçebileceklerini söyledi. 
     Kentte bugün yaşanan tüm sorunların temelinde kentin yanlış kullanımın bulunduğunu dile getiren Topbaş, ''Nüfus bu kadar artmadan, göç yaşanmadan kent düzenlenerek ulaşım aksları kurulmuş olsaydı, kent bu kadar zor yaşanır hale gelmezdi'' dedi. 
     
     RAYLI SİSTEM 
     İstanbul Büyükşehir Belediye Başkanı Kadir Topbaş, 2 boğaz köprüsünde de trafik yoğunluğu yaşandığını ve insanların ciddi sıkıntı çektiklerine işaret ederek, şöyle konuştu 
     ''İstanbul'un trafik sorununu biz çözeceğiz. Bütün ekibimle bunun için çalışıyorum. Dönemimde ciddi olarak metro ve toplu taşımayla ilgili mesafe almak istiyorum. Raylı sistemle İstanbul'un trafik sorununun nasıl çözüleceğinin neşterini vurduk. Yaptığımız toplantılarda mevcut düşünülen güzergahlardan çok daha farklı, bizzat kendim kalem kullanarak çizdim. Hocalar 'müthiş doğru bir yaklaşım, ancak bu çözer' dediler. Ön hazırlıkları yapıyoruz. Bilimsel veriler değerlendiriliyor. Başbakan Erdoğan'a da arz edeceğim. Bu uygulandığı zaman İstanbul'un ulaşım problemi olmayacak. İstanbul Gebze'den Tekirdağ'a kadar doğu-batı aksında lineer bir gelişme göstermemiş. Bu alan içindeki bütün konutları kent banliyösü olarak kullanılır şekilde günlük yaşama katmamız gerekiyor. Bunun için de raylı sistemin Silivri'ye kadar mutlaka gitmesi gerekiyor.'' 
     
</TEXT>
</DOC>
