<DOC>
<DOCNO> 267388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo22.html </URL>
<DATE> 2004/08/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Macar atlet Adrian Annus'un madalyası geri alındı... 
</HEADLINE>
<TEXT>

     28. Yaz Olimpiyat Oyunları'nda atletizmde erkekler çekiç atmada şampiyon olan Macar atlet Adrian Annus'un altın madalyası, doping kurallarına uymadığı gerekçesiyle geri alındı. 
     Müsabakalarda 4. olan Türk sporcu Eşref Apak'a böylece bronz madalya kapısını açan karar, Uluslararası Olimpiyat Komitesi'nin IOC ismi açıklanmayan bir yönetim kurulu üyesi tarafından açıklandı. 
     Müsabakadan sonra girdiği doping testinden negatif sonuç çıkan, ancak kuşkulanılması üzerine ikinci kez teste tabi tutulmak istenen Adrian Annus'a bir süre ulaşılamamıştı. 
     Savunmasını vermek üzere Atina'ya geri dönen Annus'un, IOC Disiplin Kurulu oturumuna katılmadığı belirtildi. Annus'un, ikinci kez örnek vermeyi reddetmesi üzerine, testin pozitif sonuç vermiş olarak kabul edildiği ve madalyasının geri alınmasına karar verildiği belirtildi. 
     Annus, geçen pazar günü yapılan erkekler çekiç atma müsabakasında 83.19 metreyle en iyi dereceyi yapmış ve birincilik kürsüsüne çıkmıştı. Annus'un madalyasının geri alınması, Japon Koji Marofuşi'nin altın, Belaruslu Ivan Tikhon'un gümüş ve Eşref Apak'ın bronz madalya alması anlamına gelecek. 
     Atina-2004'te, böylece 2'si altın 6 madalya, doping kurallarına uyulmadığı gerekçesiyle geri alınmış oldu. 
     
</TEXT>
</DOC>
