<DOC>
<DOCNO> 278461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur10.html </URL>
<DATE> 2004/10/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Tokatçı öğretmene bir yıl hapis istendi 
</HEADLINE>
<TEXT>

     TRABZON Mimar Sinan İlköğretim Okulu öğretmenlerinden Selim Kemalettin Selimoğlu hakkında, okulda oğlu Alperen'le kavga eden sınıf arkadaşı Berk Doğukan Berber'i tokatladığı iddiasıyla dava açıldı. Bir yıla kadar hapsi istenen Selimoğlu, "Oğlum Alperen'in dövüldüğünü görünce çok sinirlendim ve onu döven iki öğrenciyi ikişer tokat attım'' derken, dövülen Berk Doğukan'ın babası Prof. Dr. Metin Berber, "Şikayetçiyim'' dedi. 
     Trabzon Mimar Sinan İlköğretim Okulu bahçesinde 12 Mayıs 2004 tarihinde kavga çıktığını duyan nöbetçi öğretmen Selim Kemalettin Selimoğlu, öğrencilerin yanına gitti. Selimoğlu, aynı okulda öğrenci olan kendi oğluyla kavga eden 11 yaşındaki Berk Doğukan Berber'i tokatladı. Tokatın etkisiyle yüzünde öğretmenin parmak izleri çıkan öğrenciye 3 günlük iş göremez' raporu verildi. 
     Öğretmeninden dayak yıyen Doğukan Berk Berber'in babası, Karadeniz Teknik Üniversitesi öğretim üyesi Prof. Dr. Metin Berber, oğluna 6 tokat attığını ileri sürdüğü öğretmen Selim Kemalettin Selimoğlu hakkında savcılığa suç duyurusunda bulundu. Yapılan soruşturma sonunda Selim Kemalettin Selimoğlu hakkında Trabzon 3'üncü Asliye Ceza Mahkemesi'nde, müessir fiil' suçundan 1 yıla kadar hapis istemiyle dava açıldı. 
     Tutuksuz yargılanan ve dün ilk kez yargıç karşısına çıkan Selimoğlu, "İki öğrenci, bir başka öğrenciyi tekmeliyordu. Yanlarına gittim. Dövülenin oğlum Alperen olduğunu gördüm. Oğlum akciğer hastasıdır. Çok sinirlendim. Oğlumu döven iki öğrenciye ikişer tokat attım. Fakat bu tokatlar, bir öğrencinin 3 gün rapor almasını sağlayacak kadar etkili değildi'' dedi. 
     Prof. Dr. Metin Berber ise, "Olayı duyunca eve gittim ve oğlumun yüzündeki izleri gördüm. Daha sonra öğretmeniyle görüşmek için okula gittim. Selim Kemalettin Selimoğlu, benimle konuşmayı kabul etmedi. Ardından savcılığa suç duyurusunda bulundum. Şikayetçiyim'' diye konuştu. 
     Mahkeme, dosyadaki eksikliklerin giderilmesi için ertelendi. Bu arada Selim Kemalettin Selimoğlu'nun da olaydan sonra okulu basarak kendisine hakaret ettiği iddiasıyla Prof. Dr. Metin Berber'i savcılığa şikayet ettiği, bu konudaki soruşturmanın devam ettiği öğrenildi. 
     
</TEXT>
</DOC>
