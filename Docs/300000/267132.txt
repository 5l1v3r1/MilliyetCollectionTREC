<DOC>
<DOCNO> 267132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun28.html </URL>
<DATE> 2004/08/28/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Irak'ta 2 Fransız rehin alındı 
</HEADLINE>
<TEXT>

     Irak'ta bu kez de 2 Fransız vatandaşının kaçırıldığı ve rehineler karşılığında Fransa'dan okullardaki başörtüsü yasağının kaldırmasının istendiği bildirildi. 
     El Cezire televizyonunun yayınladığı video kasette, arkalarında Irak İslam Ordusu yazısı bulunan 2 Fransız vatandaşının görüntüsü yer aldı. Fransızlardan biri kameraya bakarak, ailesine her şeyin yolunda gittiğini söyledi. 
     Televizyonun haberinde, militanların Fransa'dan başörtüsü yasağını kaldırmasını istedikleri ve bunun için 48 saat süre tanıdıkları belirtildi. 
     Fransa'da bu öğretim yılında yürürlüğe girecek yasa ile devlet okullarında türban, kippa ve büyük haç kolyelerle derslere girilmesine yasak getirilmişti. 
     
     KAÇIRILANLAR, KAYIP FRANSIZ GAZETECİLER 

     Irak'ta kaçırılan 2 Fransız vatandaşının, geçen hafta kaybolduğu duyurulan Fransız gazeteciler olduğu belirtildi. 
     Rehinelerle ilgili video görüntülerini yayınlayan El Cezire televizyonu, rehinelerin adlarının George Malbrunot ve Christian Chesnot olduğunu açıkladı. Fransa Dışişleri Bakanlığı, geçen hafta Le Figaro ve RFI Radio France International için çalışan gazeteciler Malbrunot ve Chesnot'un, Irak'ta kaybolduklarını bildirmişti. 
     El Cezire televizyonu, Irak İslam Ordusu grubuna bağlı militanların, rehineler karşılığında Fransa'dan okullardaki başörtüsü yasağını kaldırmasını istediklerini ve bunun için 48 saat süre tanıdıklarını duyurmuştu. Fransa'da kabul edilen yasa ile devlet okullarında türban, kippa ve büyük haç kolyelerle derslere girilmesine yasak getirilmişti. 
     Bu arada, Fransa Dışişleri Bakanlığı sözcüsü, şu anda konuyu incelediklerini, henüz bir açıklama yapamayacaklarını bildirdi. 
     Malbrunot ve Chesnot'un, Irak'ta kaçırılarak öldürülen İtalyan gazeteci Enzo Baldoni ile aynı gün kayboldukları belirtilmişti. 
     Baldoni'yi kaçıranlar da Irak İslam Ordusu adını kullanmış ve İtalyan hükümetinden Irak'taki askerlerini çekmesini istemiş talepleri yerine getirilmeyince gazeteciyi öldürmüşlerdi. 
     İslam Ordusu adlı grup, daha önce de İranlı bir diplomatı kaçırmış, rehin aldığı 2 Pakistanlıyı öldürmüştü. 
     
</TEXT>
</DOC>
