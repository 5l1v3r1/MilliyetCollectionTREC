<DOC>
<DOCNO> 256045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/magazin/axmag02.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eskiyip eskimediğime kendim karar veririm' 
</HEADLINE>
<TEXT>


Hülya Avşar, son zamanlarda kendisiyle ilgili yapılan olumsuz eleştirileri yine kendi tarzıyla yanıtladı... 

DENİZ ALTUNTAŞ 

Hülya Avşar, yüzünün eskidiği ve marka olma yolunda güç kaybettiği yorumlarına sert cevap verdi. 
Bu iddiaları ortaya atanları eski kafalı olmakla suçlayan Avşar, şunları söyledi "Sanatçı kendisini yenilediği sürece hiçbir zaman eskimez. İşleyen demir parıldar. Senede bir kere başımı tavuskuşu gibi çıkarıp dışarı bakmıyorum. Başım ve vücudum hep dışarıda. Yüzümün eskiyip eskimediğine de kendim karar veririm". 
Bazı gazetecilerin Petek Dinçöz gibi kendisine alternatif isimler çıkarmasının yanlış olduğunu dile getiren Avşar, kimseyi kendi yerine koyamadığını da söyledi. Avşar, "İnsanlar yerime benim kadar güzelini ve işine sadığını bulamayacaklar. Ben ne zaman 'Bay bay' dersem o zaman başkaları çıkar. O zamana kadar kimseyi Hülya Avşar'a ortak göstermesinler. Bu işleri ne zaman bırakacağıma da yine ben karar vereceğim" diye konuştu. 

'Zümrüt hataydı' 
Avşar, düşük reyting aldığı için yayından kaldırılan 'Zümrüt' dizisinin başarısızlığının kendisine mal edilemeyeceğini belirterek şu yorumu yaptı "İnsanlar başarılı olmama alışmış ki, başarısız olduğumda yer yerinden oynuyor. Yanlış insanlarla yanlış projelerde yer alırsanız, başarısız olmanız kaçınılmaz. Benim hatam, insanlara fazla güvenmek." 


</TEXT>
</DOC>
