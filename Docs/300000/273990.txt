<DOC>
<DOCNO> 273990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy22.html </URL>
<DATE> 2004/09/22/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
Zeki Sezer "Hükümet tarım kesiminin nefesini kesti" 
</HEADLINE>
<TEXT>

     DSP Genel Başkanı Zeki Sezer, ''Hükümet tarım kesiminin nefesini kesti'' dedi. 
     Sezer, çeşitli ziyaretlerde bulunmak amacıyla geldiği Tekirdağ'ın Saray ilçesinde, DSP İlçe Başkanı Atilla Metin ve partililer tarafından karşılandı. Daha sonra parti binasında konuşma yapan Sezer, genel başkan olduktan sonra ilk yurt gezisini Trakya'dan başlatmanın mutluluğunu yaşadığını söyledi. 
     Trakya'nın DSP'ye geçmişten beri destek veren bir bölge olduğunu ifade eden Sezer, şöyle konuştu 
     ''Türkiye önemli süreçlerin yaşandığı bir dönemden geçiyor. Ekonomik sıkıntılar devam ederken, işsizlik artarak sürüyor. Alım gücü azaldı, maaşlar eriyor. Tarım kesimi ise çökertilmiş durumda. Trakya bu konuda dertliyse Anadolu'yu siz düşünün. Buğday 3 yıl öncesinin fiyatıyla alınıyor. Hükümet tarım kesiminin nefesini kesti. Seçim öncesi söylediklerinin tam tersini yapıyor.'' Sezer, daha sonra Muratlı ilçesinde Belediye Başkanı Nebi Tepe'yi ziyaret etti. Tepe, Sezer'e ilçe hakkında brifing vererek, bir süre önce kiraya verilen İnanlı Tarım İşletmesi'nin asıl sahiplerine devredilmesi konusunda yardım istedi. 
     Sezer'in belediye ziyaretine, Eski Milli Eğitim Bakanı Necdet Tekin ve eski milletvekili Bayram Fırat Dayanıklı katıldı. 
     DSP Genel Başkanı Sezer, daha sonra Tekirdağ'a gelerek parti binasını ziyaret etti. 
     
</TEXT>
</DOC>
