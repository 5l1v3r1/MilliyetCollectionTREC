<DOC>
<DOCNO> 282911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun23.html </URL>
<DATE> 2004/10/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yunanların yüzde 54'ü Türkiye'yi AB'de istemiyor... 
</HEADLINE>
<TEXT>

     Yunanistan'da yapılan bir kamuoyu araştırması, Yunanların yüzde 54'ünün Türkiye'nin AB'ye üye olmasına karşı olduğunu gösterdi. 
     Atina'da yayımlanan haftalık To Paron dergisinin 20-21 Ekim tarihlerinde ülke genelinde telefonla yaptığı araştırma sırasında yöneltilen ''Türkiye AB'ye üye olmalı mı '' sorusuna, katılımcıların yüzde 54,3'ü ''Hayır'', yüzde 42,6'sı ise ''Evet'' yanıtını verdi. 
     Araştırmanın sonuçlarına göre, Yunanların yüzde 58.7'si Türkiye'nin AB üyeliğinin Yunanistan'ın çıkarlarına ters düşeceği inancını taşıyor. 
     Yunanların yüzde 51'i Türkiye'nin AB üyeliği hakkında nihai kararın parlamento tarafından verilmesi ya da bu konuda referandum düzenlenmesinden yana görüş belirtti. 
     Katılımcıların yüzde 76,3'ü, Aralık ayına kadar ''Türkiye'nin Yunanistan'ın Ege'deki egemenlik haklarını tanımaması'' ve ''Kıbrıs'taki askerlerini geri çekerek, 'Rum' Cumhuriyeti'ni resmen tanımaması'' durumunda, Yunanistan'ın Türkiye'nin üyeliği için müzakere kararını veto etmesini istedi. 
     
</TEXT>
</DOC>
