<DOC>
<DOCNO> 274305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy22.html </URL>
<DATE> 2004/09/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Verheugen TCK'nın çıkmaması felaket olurdu 
</HEADLINE>
<TEXT>

     Avrupa Komisyonu'nun Genişlemeden Sorumlu Üyesi Günter Verheugen, TCK'ya zina suçu eklenmesi çabasının öngörülmeyen bir kriz yarattığını belirterek, "TCK bütün yasal reform paketinin son derece bütünü etkileyen bir kısmıydı ve bu bir felakete dönüşebilirdi" dedi. 
     Verheugen, CNN Türk'te Mehmet Ali Birand'ın sorularını yanıtladı. Zina konusunun "Hiç öngörülemeyen bir kriz" olduğunu kaydeden Verheugen, "Ama burada çok açık konuşmam gerekiyor. Mesele aslında zina tartışması değildi, mesele şuydu mevzuatın son derece önemli bir bölümü ertelenmişti. 
     TCK bütün yasal reform paketinin son derece bütünü etkileyen kısmıydı ve bu bir felakete dönüşebilirdi" değerlendirmesinde bulundu. Verheugen TBMM'nin TCK paketini olduğu gibi görüşecek olmasının olumlu bir adım olduğunu söyledi. 
     Verheugen, "Erdoğan'a hayranlığınızı dile getirdiniz, buna gerçekten inanıyor musunuz, gerçekten cesur muydu" şeklindeki soruya şu yanıtı verdi 
     "Evet. Bence çok önemli birkaç adım attı. Tabi Türk toplumunu da etkilemesi gerekiyor. Türk toplumunun dört bir yanından insanları ikna etmesi gerekiyor. Çok büyük baskı altındaydı sanırım. Gerçekten Avrupa'ya yönelmeyi tercih edenlerle, bunun bedelini ödemek istemeyenler arasında tartışma biraz yaşandı sanki." Türkiye ziyareti sırasında Türkiye'de işkence konusunda çekinceleri olduğunu dile getirdiğinin anımsatılması üzerine Verheugen, sivil toplum örgütlerinden birinin Türkiye'de sistematik işkence olduğu yönünde görüş bildirdiğini, ancak bunun üzerine gönderilen heyetlerin "Türkiye'de işkenceye sıfır tolerans olduğunu" gördüklerini kaydetti. Verheugen, ancak bireysel işkence olaylarının varlığının ise sürdüğünü vurguladı. 
     
     "TÜRKİYE DİĞER ÜLKELERLE AYNI MUAMELİYİ GÖRMEYEBİLİR" 
     Verheugen, "Türkiye diğer aday ülkelerle farklı bir şekilde mi görüşülecek" şeklindeki bir soruya ise "Aynı yöntemleri kullanabilir miyiz bilemiyorum. Çünkü tek bir ülke olmasına rağmen çok büyük ve farklı bir yapıya sahip ve son derece karmaşık sorunlara sahip olan bir ülke. Ama yine de müzakere içereğinin aynı olabileceğini söyleyebilirim" diye konuştu. 
     
</TEXT>
</DOC>
