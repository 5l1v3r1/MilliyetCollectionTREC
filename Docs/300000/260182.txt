<DOC>
<DOCNO> 260182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun21.html </URL>
<DATE> 2004/08/03/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sorgu durduruldu Saddam'ın resmen bir avukatı yok... 
</HEADLINE>
<TEXT>

     Irak'ın devrik lideri Saddam Hüseyin'in sorgusunun, bir avukat atayıncaya kadar durdurulduğu bildirildi. 
     Irak Özel Mahkemesi Başkanı Salim Çelebi, Kuveyt'te yayınlanan El Rey El Emm gazetesine verdiği demeçte, Saddam'ı son gördüğünde ona bir Iraklı avukat belirlemesini, yabancı avukatları daha sonra seçebileceğini söylediğini açıkladı. 
     Saddam'ın olumlu cevap verdiğini belirten Çelebi, avukatlar atanıncaya kadar sorguyu durduklarını, Amerikalıların ise kendilerine teslim ettikten sonra Saddam'ı bir daha sorgulamadıklarını kaydetti. 
     Çelebi, sorgulamanın tekrar ne zaman başlayacağı sorusuna ise ''6 ay ya da daha fazla'' cevabını verdi. 
     Saddam'ın eşi Sacide ile kızları Raghad, Hala ve Rana'dan devrik Irak liderini ziyaret etmek üzere gayri resmi talepler geldiğini belirten Çelebi, bu taleplerin yerine getirilip getirilmeyeceği hakkında bilgi vermedi. 
     Çelebi, ayrıca Saddam ve 11 eski üst düzey yetkilinin yargılanması için bir mahkeme inşa edildiğini, burada Saddam'ın dışarıdan görülebileceği ancak zarar verilemeyeceği şekilde kurşun geçirmez camlar olacağını belirtti. 
     Devrik Irak liderinin eşi Sacide, kocasını savunmak üzere 20 kişilik bir avukat heyeti atamıştı. Ekipte yer alan Ürdünlü bir avukat, müvekillerini görme taleplerine yanıt verilmediğini söylemişti. 
     Amerikan askerleri, Saddam Hüseyin'i 13 Aralık'ta Tikrit yakınlarında yakalamışlar, 31 Mayıs'ta da Irak'taki geçici yönetime teslim etmişlerdi. 
     
</TEXT>
</DOC>
