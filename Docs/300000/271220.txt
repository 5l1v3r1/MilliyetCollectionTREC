<DOC>
<DOCNO> 271220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur18.html </URL>
<DATE> 2004/09/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İstanbul'da fidyeci operasyonu... 
</HEADLINE>
<TEXT>

     Kaçırdıkları bir kişiden 30 bin Euro fidye istedikleri öne sürülen 4 kişi yakalandı. 
     Alınan bilgiye göre, bazı kişiler tarafından kaçırılan Kenan A, Gültepe'deki bir eve hapsedilerek, serbest kalması karşılığında 30 bin Euro fidye istendi. 
     Nakit parasının olmadığını, ancak dairesini satarak parayı ödeyebileceğini söyleyen Kenan A, yerine kardeşi Kasım A'yı rehin bırakarak dairesini satmak üzere zanlıların yanından ayrıldı. 
     Kenan A'nın durumu bildirdiği İstanbul Asayiş Şube Müdürlüğü ekipleri, düzenledikleri operasyonla Kasım A'yı kurtararak, Hasan Ç, Mehmet Şakir E, Şerafettin Ç. ve Barış Ç'yi gözaltına aldı. 
     Kenan A'nın, Almanya'da uyuşturucu madde kaçakçılığı suçundan 4 yıl cezaevinde kaldıktan sonra sınırdışı edildiği, aynı suçtan cezaevinde kalan Hasan Ç. ile Mehmet Şakir E'nin ise kendilerini ihbar ettiği gerekçesiyle Kenan A'yı kaçırdıkları öne sürüldü. 
     Polisteki işlemleri tamamlanan 4 kişi, daha sonra savcılığa gönderildi. 
     
</TEXT>
</DOC>
