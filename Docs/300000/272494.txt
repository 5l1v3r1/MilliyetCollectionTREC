<DOC>
<DOCNO> 272494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/ekonomi/eko03.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dubai Sultanı'ndan İzmir'e marka dersi 
</HEADLINE>
<TEXT>


Dünya Ekonomik Forumu'nun 'Küresel Lider' seçtiği Sultan Bin Sulayem, DYH'nin İzmir'deki konferansında Dubai'nin marka serüvenini anlatacak 

EKONOMİ SERVİSİ 

Doğan Yayın Holding'in DYH 'Marka Güçtür' temalı 'Anadolu'daki Avrupa Toplantıları'nın altıncısı Devlet Bakanı Ali Babacan'ın katılımıyla 21 Eylül'de İzmir'de gerçekleştirilecek. 
DYH bünyesindeki tüm medya şirketlerinin katılımı ve sanayi odalarının işbirliği ile düzenlenen İzmir toplantısı Ege Bölge Sanayi Odası'nın EBSO ev sahipliğinde gerçekleştirilecek. Dubai Limanlar, Gümrükler ve Serbest Bölgeler Yönetim Kurulu Başkanı Sultan Ahmed Bin Sulayem de İzmir toplantısı için Türkiye'ye geliyor. 

Palmiye adaları yapıyor 
'Bir Şehrin Markalaşması' başlıklı bir konuşma yapacak olan Bin Sulayem, Dünya Ekonomik Forumu tarafından 'Yarınlar için Küresel Lider' olarak seçilmişti. Dünyanın en büyük üç serbest bölgesinden biri olan Jebel Ali Serbest Bölgesi'nin de Yönetim Kurulu Başkanı olan Bin Sulayem, serbest bölgede faaliyet gösteren firma sayısının 100 değişik ülkeden 3 bin 500 firmaya çıkmasını sağladı. Dubai Hükümeti Yürütme Kurulu üyesi de olan Bin Sulayem, Başkanı olduğu Dubai Limanlar Yönetimi'ne 2003 yılı sonunda 5.15 milyon konteynerle rekor iş akımı sağladı. Bin Sulayem, Dubai açıklarında inşa edilen, dünyanın en büyük insan yapımı adaları olan ve 'dünyanın sekizinci harikası' olarak nitelendirilen 3 milyar dolarlık Palmiye'nin yapımından sorumlu Nakheel LLC'nin de Yönetim Kurulu Başkanı. 
DYH Başkanı Mehmet Ali Yalçındağ İzmir toplantısının büyük fırsatlar yaratacağını belirtirken, İzmir buluşmasının ev sahipliğini yürüten, Ege Bölgesi Sanayi Odası EBSO Yönetim Kurulu Başkanı Salih Esen de "Toplantıda marka konusunda yapılacak olan açılımlar İzmir için çok yararlı olacak" dedi. 


</TEXT>
</DOC>
