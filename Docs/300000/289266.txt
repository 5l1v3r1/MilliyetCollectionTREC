<DOC>
<DOCNO> 289266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo10.html </URL>
<DATE> 2004/11/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türkiye, Kasım'da başarısız 
</HEADLINE>
<TEXT>

     A Milli Futbol Takımı, kasım ayı içinde başarılı bir performans çizmezken, yaptığı toplam maçta, 17 galibiyet, 24 yenilgi ve 12 beraberlik aldı. 
     Ay-yıldızlılar, 15 özel, 38 resmi karşılaşmada rakipleriyle mücadele etti. Resmi maçlarda 10 galibiyet, 18 yenilgi ve 10 beraberlik alan ay-yıldızlılar, özel maçlarda ise 6 galibiyet, 6 yenilgi ve 3 beraberlik elde etti. 
     27 ayrı rakiple karşılaşan ve 74 gol kaydeden milliler, 87 golü de filelerinde gördü. 15 maçta rakip ağları havalandıramayan Türkiye, 3 mücadele de sahadan golsüz eşitlikle ayrıldı. 
     
     EN'LER 
     23 Avrupa, 3 Asya ve 1 Afrika Kıtası olmak üzere 27 ayrı rakiple karşı karşıya gelen A Milliler, resmi maçlardaki en farklı yenilgisini 14 Kasım 1984 tarihinde İngiltere karşısında 8-0'lık sonuçla aldı. 
     Ay-yıldızlılar, en farklı galibiyetini ise 20 Kasım 1949'da Suriye ve 10 Kasım 1996 tarihinde de San Marino önünde 7-0'lık skorlarla tarihe yazdırdı. 
     Türkiye, özel maçlardaki en farklı yenilgisini Fransa karşısında deplasmanda 4-0 ile alırken, en farklı galibiyetlerini ise Pakistan karşısında 7-4 ve Tunus önünde de 4-1'lik sonuçlarla elde etti. 
     
     17 KASIM TARİHİ 
     Türkiye, bundan önce 17 Kasım'larda yaptığı resmi maçlarda galibiyetle tanışamazken, 2 beraberlik ve 1 yenilgiye imza attı. 
     Doğu Almanya ile 17 Kasım 1976'da deplasmanda mücadele eden milliler, rakibiyle 1-1, 1999'da sahasındaki İrlanda Cumhuriyeti maçında da 0-0 berabere kaldı. Avusturya ile 1982 yılı 17 Kasımı'nda oynanan maçta ise Türkiye, rakibine 4-0 yenildi. 
     
</TEXT>
</DOC>
