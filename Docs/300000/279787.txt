<DOC>
<DOCNO> 279787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo22.html </URL>
<DATE> 2004/10/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Canaydın Yaptığımız toplantıda problemlerin hepsini çözdük... 
</HEADLINE>
<TEXT>

     Galatasaray'da kulüp başkanı Özhan Canaydın ile eski başkan Mehmet Cansun, Divan Kurulu toplantısında birlik ve beraberlik mesajları verdiler. 
     Galatasaray Lisesi Tevfik Fikret Salonu'nda gerçekleştirilen toplantıda, başkan Canaydın, geçtiğimiz toplantıda manen üzüntüler yaşadıklarını ifade ederek, ''Bugün ise mutlu bir günümüz. Geçen divan toplantısında manen üzüntüler yaşadık, ama yapılan toplantıda problemlerin hepsini çözdük. Galatasaray yine bir yumruk halinde hedefine doğru ilerliyor'' dedi. 
     Canaydın daha sonra, toplantıya katılan Cansun'u kürsüye davet ederek, elini havaya kaldırdı. Bu hareket toplantıya katılanları coştururken, büyük alkış aldı. 
     Cansun ise yaptığı konuşmada, Galatasaray'ın bundan sonraki günlerinde de sportif ve mali açıdan çok daha başarılı günler geçirmesini yürekten dilediğini belirterek, ''Bunun için gerekli uğraşı hep beraber göstermemiz gerektiğine inanıyorum. Bir musibet, bin nasihatten iyidir diye bir söz vardır. Biz belki böyle bir musibet geçirdik, bunun bin nasihatten daha iyi olduğu kanaatindeyim. Birçok anlaşılamayan şeyi, Galatasaray'dan abi başkanımız Canaydın ile detaylı olarak konuştuk. Bizim Galatasaray olarak kavga edecek lüksümüz olmadığına inanıyorum, hele 100. yıl her zaman kutlanmaz, onun için çok daha yakın çalışarak, dirsek teması yaparak, Galatasaray'ın iyiliği için elbirliğiyle çok daha iyi günlere gidileceğine inanıyorum. Faruk Süren, mazeret bildirdiği için gelemediğini söyledi'' şeklinde konuştu. 
     Tekrar söz alan Canaydın, ''İşte Galatasaray bu, Galatasaray'da görev yapma anlayışı, Galatasaray sevgisi bu, çok mutluyuz'' yorumunda bulundu. 
     100. yılda sicil affı çıkartacaklarını tekrarlayan başkan Canaydın, kuruluş günü ile ilgili konuşmalara da ''Biz 17 Ekim 1905 tarihini kuruluş günü olarak varsaymak zorundayız. 1 ile 30 Ekim günleri arasında her gün bizim kuruluş yıldönümümüz diye düşünüyor, ona göre program yapıyoruz'' dedi. 
     
     SEYRANTEPE PROJESİ TAMAM 
     Başkan Canaydın, toplantının sonunda gelen bir telefon ile oldukça sevindi. 
     Seyrantepe Projesi'nde gerekli tapunun alındığı telefon ile Canaydın'a bildirilirken, başkan ''Bütün gün bu telefonu bekliyordum'' diyerek arkadaşlarıyla sevincini paylaştı. Özhan Canaydın, bu konuyu yarın 100. yıl kutlamalarının programı ile ilgili düzenleyeceği basın toplantısında açıklayacağını söyledi. 
     Bu arada Canaydın, 100. Yıl Belgeseli'nin hazırladığını ve bunun gazeteci Mehmet Ali Birand'ın başkanlığında gerçekleştirileceğini ifade etti. 
     
     DİVAN BAŞKANI TOPLANTIYI ANLATTI 
     Divan Kurulu Başkanı Semih Haznedaroğlu ise 22 Eylül Çarşamba günü Galatasaray Lisesi'nde kulüp eski başkanları Mehmet Cansun, Faruk Süren ve başkan Özhan Canaydın ile birlikte yaptığı toplantıda yaşananları anlattı. 
     Toplantıda, yaşanan sıkıntıları Galatasaray'ı olumsuzluklara taşımak isteyenlerin ortaya çıkarttığı görüşünün benimsendiğini anlatan Haznedaroğlu, Süren ve Cansun'un genel kurulda tartışılmış ve ibra edilmiş kişilerin sürekli olarak gündeme getirilmesinin sıkıntı yaratacağını ve bunun gelecekte yönetici bulabilme sıkıntısını doğuracağını ifade ettiklerini söyledi. 
     Semih Haznedaroğlu, toplantıda başkan Canaydın'ın da eski başkanlar ile aralarında kırgınlıklar olmasına izin vermeyeceğini ifade ettiğini belirtti. Toplantının çok olumlu geçtiğini ve dostluk mesajlarının verildiğini anlatan divan kurulu başkanı Haznedaroğlu, 100. yılda kulübün birlik ve beraberlik içinde hareket edeceğine inandığını kaydetti. 
     Toplantıya Başkan Canaydın'ın yanı sıra 2. başkan Ergun Gürsoy, futbol şube sorumlusu Fatih Gökşen, yöneticiler Niyazi Yelkencioğlu ve Cengiz Özyalçın katıldılar. 
     Divan kurulu üyesi Kemal Onar da kulübün kuruluşunu 17 Ekim'de kutlayacağını, ancak bu tarihin 1 Ekim 1905 olduğunu hatırlatırken, özel bütçeli bir 100. yıl komitesi kurulmasını önerdi. 
     Bu arada, yaşlı bir divan kurulu üyesi 3 gün sonra önemli bir beyin ameliyatı geçireceğini, ancak buna rağmen Galatasaray sevgisi nedeniyle toplantıya katıldığını söyledi. 
     Bu arada eski başkanlardan Faruk Süren, mazeret bildirerek toplantıya katılmadı. 
     
</TEXT>
</DOC>
