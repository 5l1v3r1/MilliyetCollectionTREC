<DOC>
<DOCNO> 294746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy07.html </URL>
<DATE> 2004/12/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
CHP'nin Kızıltepe raporu Silahlı bir çatışma yaşanmadı... 
</HEADLINE>
<TEXT>

     CHP Grup Başkanvekili Kemal Anadol, Mardin'in Kızıltepe İlçesi'nde, Ahmet Kaymaz ve 12 yaşındaki oğlu Uğur Kaymaz'ın öldürülmesiyle ilgili iddialara ilişkin, partisine mensup 3 hukukçu milletvekilinin hazırladığı raporu açıkladı. 
     Raporda, ''silahlı bir çatışma olmadığı ve maktullerin üzerine yakından ve tek taraflı yoğun ateş açıldığı ve ölümlerin bu şekilde olduğu'' kanaatine varıldığını belirten Anadol, ''CHP olarak, olayın en kısa sürede yargıya intikal ettirilmesini ve varsa suçluların cezalandırılmasını istiyoruz'' dedi. 
     CHP Grup Başkanvekili Anadol, TBMM'de, Kızıltepe'de inceleme yaparak raporu hazırlayan Adana Milletvekili Tuncay Ercenk ve İzmir Milletvekili Ahmet Ersin ile basın toplantısı düzenledi. Toplantıya, Mardin Milletvekili Mahmut Duyan da katıldı. 
     Bu arada, raporu hazırlayanlardan Diyarbakır Milletvekili Mesut Değer'in ise bölgede kaldığı belirtildi. 
     Kemal Anadol, yapılan inceleme sonucu ''ölümlerin silahlı bir çatışma sonucu meydana gelmediği'' kanaatine varıldığını bildirdi. Küçük bir çocuğun ''terörist'' diye ilan edilemeyeceğini ifade eden Anadol, ''Terörle mücadele başka şeydir, 12 yaşında bir çocuğun terörist ilan edilmesi çok başka bir şeydir'' diye konuştu. 
     Olayın yargıya intikal ettirilerek gerçeklerin ortaya çıkarılmasını istediklerini belirten Anadol, hem yöre halkının devlete olan güveninin zedelenmemesi ve hukukun üstünlüğünün gösterilmesi hem de Türkiye Cumhuriyeti Devleti'nin saygınlığı açısından bunun, büyük önem taşıdığını söyledi. 
     Raporda, yapılan temas ve inceleme hakkında bilgi verilirken, ''kaymakamın olayı sonradan öğrendiği ve daha önce bu tür operasyonlarla ilgili önceden bilgi verilmesine karşılık, bu olayla ilgili herhangi bir bilgi verilmediği'' ifade edildi. 
     Güvenlik güçlerince tek taraflı ateş açılması sonucu öldürüldüğü iddia edilen Ahmet Kaymaz ve oğlu Uğur Kaymaz'ın, 10 gün sonra ifadesine başvurulduğu belirtilen yakın komşusu Ali Altındağ'ın, ''ilk gördüğünde maktullerin ellerinde silah olmadığı ancak, daha sonra ellerinde silah gördüğü'' yolundaki ifadesine yer verildi. 
     Raporda ayrıca, ''Uğur Kaymaz'a isabet eden kurşunların tamamının arkadan girdiği ve bunlardan 6'sının sırtta, yukarıdan aşağı doğru düzgün biçimde sıralı olduğu'' belirtildi. 
     Raporun sonuç bölümünde ise ''Kanaatimiz'' ara başlığı ile varılan sonuç, şöyle ifade edildi 
     ''Anlatılardan ve tespitlerimizden, ölümlerin bir silahlı çatışma sonucu meydana gelmediği, maktullerin üzerine yakından ve tek taraflı yoğun ateş açıldığı ve ölümlerin bu şekilde olduğu, Maktullerin terlikli olması, tankerin yakıt yüklü olması ve ne tankerde ne çevrede kurşun izi olmamasının, maktul yakınlarının iddialarını doğruladığı, Küçük yaştaki çocuğun terörist olarak değerlendirilemeyeceği, Çocuktaki mermi girişlerinden bazılarının düzgün ve sıralı olması da bir çatışma ihtimalinin olmadığı, çünkü, çatışma durumunda her iki taraf da hareket halinde olacağından mermi girişlerinin düzgün ve sıralı olamayacağı, Çatışma ve operasyonlara giden güvenlik güçlerinin genel olarak uzun namlulu silahlar kullandıkları halde, bu olayda 9 mm'lik MP 5 ve Uzi marka otomatik tabancalar kullanıldığı, Olaydan sonra yapılan savcılık araştırmasında, olay anında evde ailenin dışında kimsenin bulunmadığı, Güvenlik güçlerinde olay yerinde bir çatışma yaşandığına ilişkin herhangi bir iz bulunmadığı, Mardin Valisi'nin, olayın detayları ortaya çıkmadan '2 terörist ölü olarak ele geçirildi' şeklindeki açıklamasının ortamı daha da gerdiği, Olayın çok kısa zamanda yargıya intikal ettirilmesi ve yargılamanın kısa sürede sonuçlandırılması konusunda bölge halkının çok büyük beklentisi olduğu, tarafımızdan tespit edilmiştir.'' Basın toplantısında soruları da yanıtlayan Kemal Anadol ve milletvekilleri, yapılacak yargılama sonucunda tüm gerçeklerin açığa çıkacağına inandıklarını ifade ettiler. 
     Ahmet Ersin, operasyonun 155 Servisi'ne yapılan bir ihbar üzerine gerçekleştirildiğinin ifade edildiğini evin daha önce herhangi bir şekilde gözetim altına alınmadığının da anlaşıldığını söyledi. 
     Kemal Anadol ise ''Biz de bir yargısız infazda bulunmak istemiyoruz. Olayın bir yargısız infaz olup olmadığı, yargılama sonucu ortaya çıkacaktır'' görüşünü dile getirdi. 
     Anadol ayrıca, bölge milletvekili Mahmut Duyan'ın, yapılacak duruşmaları izleyeceğini ifade etti. 
     
</TEXT>
</DOC>
