<DOC>
<DOCNO> 255236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/ekonomi/eko04.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TEB, BNP ile nişanlandı 
</HEADLINE>
<TEXT>


Fransız BNP Paribas, TEB Mali Yatırımlar'ın yüzde 50'sini almak için niyet mektubu imzaladı. Fiyat yılın üçüncü çeyreğinde belirlenecek 

EKONOMİ SERVİSİ 

Türk Ekonomi Bankası'nın TEB ana hissedarı TEB Mali Yatırımlar ile BNP Paribas arasında niyet mektubu imzalandı. TEB tarafından borsaya gönderilen TEB Mali Yatırımlar'ın yazısında, Fransız Bankası BNP Paribas ile yürütülmekte olan görüşmeler çerçevesinde hissedarlar ile BNP Paribas arasında önceki gün bir niyet mektubu imzalandığı açıklandı. 
Yazıda, söz konusu niyet mektubunun, BNP Paribas ile gerçekleştirilmesi düşünülen ve tarafların eşit haklara sahip olacağı ortaklığın TEB Mali Yatırımlar hisselerinin yüzde 50'sinin BNP Paribas'a satılması yoluyla gerçekleştirilmesini içerdiği bildirildi. Bu amaca yönelik olarak BNP Paribas, TEB Mali Yatırımlar ve iştirakleri nezdinde incelemelerde bulunacak. Satış bedeli bu incelemeler neticesinde belirlenecek. Niyet mektubunun imzayı takiben üç ay içerisinde tarafların münhasıran birbirleri ile görüşmelerde bulunmasını öngördüğü bildirildi. 

Hızlı büyüme cezbetti 
Piyasa kapitalizasyonu itibariyle euro bölgesinin en büyük bankası olan BNP Paribas'ın TEB'i kontrol eden TEB Mali Yatırımlar'ın hisselerinin yarısını satın alma kararı yankı yaptı. Financial Times gazetesi, kararı, bankanın kendi iç pazarından daha hızlı büyüyen ekonomilere girme politikasının bir parçası olarak değerlendirdi. 
BNP'nin, ödenecek fiyatın TEB'de yapılacak incelemelerin ardından yılın üçüncü çeyreğinin sonunda belirleneceğini söylediğine dikkat çeken gazete, "Fransız bankasının alımlarda harcamak üzere 6.2 milyar dolara ulaşan bir nakit birikimi var. Ancak sınır ötesi anlaşmaların tamamlanması zor olduğu için şimdiye kadar Avrupa'dan çok ABD'ye odaklanmıştı" diye yazdı. 
Financial Times ayrıca, BNP'nin bu anlaşmada Lehman Brothers'dan, TEB'in ise Rothschild'dan danışmanlık hizmeti aldığına da dikkat çekti. 


</TEXT>
</DOC>
