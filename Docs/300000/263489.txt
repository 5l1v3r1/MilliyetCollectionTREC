<DOC>
<DOCNO> 263489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/guncel/axgun01.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dava sonucunu bildirmiş 
</HEADLINE>
<TEXT>


MİT'çi Kozinoğlu ve müteahhit Şen'in sık sık Çakıcı davasının akıbetini sorduğu Yargıtay Başkanı Özkaya'nın dava sonucunu takip edip bilgi verdiği ortaya çıktı 

TOLGA ŞARDAN, GÖKÇER TAHİNCİOĞLU Ankara 

İstanbul Başsavcılığı'nın Yargıtay Başsavcılığı'na da gönderdiği dosyaya göre, Yargıtay'daki Alaattin Çakıcı dosyasına ilişkin sonucu müteahhit Hakkı Süha Şen ile MİT görevlisi Kaşif Kozinoğlu tarafına ileten kişi Yargıtay Başkanı Eraslan Özkaya. Özkaya, yazılı açıklamasında basından öğrendiğini vurgulamaya özen gösterdiği Çakıcı kararı konusunda bu bulguyu da yanıtlamak durumunda kalacak. 
Yazlığının tadilatını yapan müteahhit Hakkı Süha Şen vasıtasıyla tanıştığını söylediği MİT Dış Operasyonlar Daire Başkan Yardımcısı Kaşif Kozinoğlu ile Çakıcı dosyası konusunda görüşme yaptığı ortaya çıkan Özkaya, davanın sonuçlandırıldığı 7 Nisan'dan önce dosyayla ilgilenmeye başladı. 

"Başkan'dan bilgi gelecek" 
Başsavcılığın hazırladığı soruşturma dosyasındaki dinleme kayıtlarından anlaşılan bilgilere göre, Şen, Özkaya'ya sık sık Yargıtay 1. Ceza Dairesi'ndeki dosyanın akıbetini sordu. Çakıcı'nın adamlarının konuşmalarında, Özkaya'nın bilgi vereceğini söylemeleri dikkat çekti. 
Özkaya'nın bu aşamada Çakıcı'nın davasına ilişkin dosya numaralarını bildiği ve dosyanın safahatını takip ettiği anlaşıldı. Müteahhit ile yazlığının tadilatı konusunda sık görüşen Özkaya'nın davanın Çakıcı'nın aleyhine sonuçlandığı bilgisini de, bu görüşmelerden birinde Şen - Kozinoğlu tarafına verdiği kaydedildi. Özkaya, önceki günkü yazılı açıklamasında, Çakıcı dosyasıyla ilgisinin Kozinoğlu'yla yaptığı görüşmeyle sınırlı olduğunu, davanın sonucunu da basından öğrendiğini söylemişti. 
Aynı dönemde Kozinoğlu ile de tanışan Özkaya'nın, dosyanın karar düzeltme aşamasında olduğu günlerde yine telefonla arandığı anlaşıldı. Özkaya'nın bu görüşmede, "Bu aşamada yapacak bir şey yok. Dosya Başsavcılık'ta" dediği bildirildi. 

Bilgi için rüşvet vermişler 
Özkaya'nın, basın açıklamasında Şen'e bir telefon görüşmesinde dosyayla ilgili "genel hukuki izahatlarda bulunduğunu" belirtmeye özen göstermesi, bu konuşmanın dosyada yer aldığını bilmesine bağlandı. Çakıcı'ya yakın kişilerin dosyayla ilgili çalışmalarını sadece Özkaya'ya sorarak yürütmedikleri de anlaşıldı. Alınan bilgiye göre, Yargıtay'ın alt kademelerinden dosyanın seyri, dosyadaki tebligatların postaya veriliş tarihleri gibi konularda bilgi alan bu isimler, bu girişimlerini Çakıcı'nın kaçtığı tarihe kadar sürdürdüler. Bilgi alma çalışmalarında bazı Yargıtay personeline rüşvet verildiği de iddia edildi. 
Özkaya'nın, Kozinoğlu ile Bilkent'teki bir yemekte ve makamında yaptığı görüşmeler dışında bir kez de telefonla görüştüğü bildirildi. Özkaya, Şen'le görüştüğü sırada yanında bulunan Kozinoğlu'yla da konuştu. Konuşma, Şen'in telefonu dinlendiği için soruşturma dosyasına da girdi. 
Soruşturma dosyası, Çakıcı'nın Yargıtay'daki davasına ilişkin girişimlerin, dosyanın geciktirilmesinden çok organize suç örgütü liderinin kurtarılmasına yönelik olduğu kanaatlerini güçlendirdi. Dosyadaki telefon dinleme kararlarının tarihleri, dinlemelerin, davanın henüz Yargıtay 1. Ceza Dairesi'nde görüşülmeyi beklediği döneme yönelik yapıldığını gösterdi. Dinlemelerde, davanın nasıl sonuçlanabileceği konusunda Özkaya'dan bilgi istendiği, Özkaya'nın, davanın aşamalarını takip ettiği gibi bilgiler yer aldı. Bilgiler, Çakıcı'nın adamlarıyla Kozinoğlu'nun, dava Çakıcı'nın aleyhine sonuçlandığı aşamada bile kurtarılıp kurtarılamayacağını araştırdığını, bu olmayınca da dosyanın geciktirilmesini istediklerini açığa çıkardı. 

Oğul Özkaya evini Şen'e onartmış 

Ankara Milliyet 
Alaattin Çakıcı bağlantılı müteahhit Hakkı Süha Şen'in, Yargıtay Başkanı Eraslan Özkaya'nın Bodrum'daki yazlığının yanı sıra oğul Erkan Özkaya'nın İstanbul'da kiraladığı evin de tadilat işlerini yaptırdığı ortaya çıktı. 
Bir süre önce ismi Kumarhaneler Kralı Sudi Özkan'a ait bir işyerinde çalışmasıyla gündeme gelen Erkan Özkaya, İstanbul'da bir ev kiraladı. Özkaya, Bodrum'daki yazlığının tadilat işlerini yapan Şen'e başvurdu. Şen'in tanıdığı isimler, İstanbul'da kiralanan evin de tadilat işlerini yaptı. Telefonları dinlenen Şen'in bir adamı telefon görüşmesinde, "İstanbul ve Bodrum'daki işlere para yetişmiyor" dedi. Özkaya'nın Özkan'ın şirketindeki işinden de geçen ay ayrılması dikkat çekti. Aynı dönemde Şen gözaltına alınmıştı. Yargıtay Başkanı Özkaya, oğlunun Özkan'ın yanında "bilmeden" çalıştığını belirterek, "Öğrendiğimizde işten çıkardık" demişti. 


</TEXT>
</DOC>
