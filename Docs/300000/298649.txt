<DOC>
<DOCNO> 298649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/spor/spo01.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halinizden utanın' 
</HEADLINE>
<TEXT>


Bosque, Parma maçının devre arasında, oyuncularını, "Bu futbolunuz hem Beşiktaş'ı küçük düşürüyor, hem de kariyerimi bitiriyor" diye azarladı, turun kaybedilmesinin ardından da utanç duymalarını isteyip, kapıyı vurup çıktı 

ORHAN YILDIRIM 


Soyunma odasında patladı 
BEŞİKTAŞ Teknik Direktörü Vicente del Bosque, kamuoyu önünde sakin bir görüntü sergilemek için çaba gösterse de, soyunma odasında Siyah - Beyazlı futbolculara patladı, söylemediğini bırakmadı. Parma karşısında devreyi 2-1 yenik tamamlayan oyuncularını azarlayan İspanyol çalıştırıcı, "Her topu rakibe atıyorsunuz. Çocuklar size ders veriyor Sanki tura onların ihtiyacı var gibi yardımcı oluyorsunuz" dedi. 

Devre arasında tehdit 
BOSQUE, tutarsız futbolun hem Beşiktaş'ı küçük düşürdüğünü, hem de kariyerini bitirdiğini vurguladı. Siyah - Beyazlı ekibin teknik direktörü, "Böyle giderse herkes için çok şey değişir" diyerek de tehdit etti. Maç sonrasında turun kaybedilmesine daha da sinirlenen ünlü çalıştırıcı, şu sözü söyledi ve kapıyı vurup, çıktı "Sizlere diyecek tek söz bulamıyorum. Bu halinizden utanın." 

'Suçlu biziz' 

Bosque'ye destek 
BEŞİKTAŞ Yönetimi, Teknik Direktör del Bosque'ye sahip çıkarken, futbolcular da suçu üstlenip, İspanyol çalıştırıcıyı korudu. Asbaşkan ve Futbol Şube Sorumlusu Kıvanç Oktay, Bosque'nin sözleşmesinin sürdüğünü belirtti, "Göndermemiz sözkonusu değil. Elenmemize rağmen arkasındayız. Bu da önemli. Yönetim olarak her türlü fedakarlığı yapacağız" diye konuştu. 

'Bunu bile yapamadık' 
MENAJER - Kaptan Tayfur Havutçu, tek suçlunun kendileri olduğunu vurgulayarak, "Futbolu sahada hocamızın mı oynaması gerekiyor Hata aranacaksa bizde" ifadesini kullandı. İbrahim Üzülmez, "Beraberlik bile yetiyordu. Bunu bile yapamadık" yorumunda bulundu. Ahmet Yıldırım ise tutunacak tek dallarının Türkiye Kupası olduğunu belirtti. 

Zirve Göztepe sonrası 

Radikal kararlar 
UEFA Kupası'ndaki hezimetle büyük üzüntü yaşayan Beşiktaş'ta camia büyük tepki gösterirken, Yıldırım Demirören ve yönetim, Türkiye Kupası'ndaki Göztepe maçının ardından teknik heyetle geniş bir toplantı yapacak. Yönetim hem transfer konusunu masaya yatıracak, hem de radikal önlemleri karara bağlayacak. 

Geleceğe bakıyor 
DEMİRÖREN, büyük üzüntü yaşadığını ifade etti, "Yeni sezon hazırlıklarını şimdiden yapıp, yola devam edeceğiz" dedi. Beşiktaş Başkanı şöyle devam etti "Maçın başında öne geçtik, ancak maalesef skor istediğimiz yönde gitmedi. Üzüntümüz büyük, ama tek çıkışımız, el ve güç birliği yaparak önümüze bakmak." 

Adı çıkmış dokuza 

Barcelona'nın John Carew'in transferinden Valencia'daki gece hayatı nedeniyle vazgeçtiği ileri sürüldü 
İRFAN KURTULMUŞ 

Marca ve VG yazdı 
KARTAL'DAN Carew'i transfer etmek için girişimde bulunan Barcelona'nın, bu futbolcudan Valencia'daki gece hayatından dolayı vazgeçtiği ifade edildi. İspanyol Marca gazetesindeki haberden alıntı yapan Norveç'in en büyük gazetesi VG, iddiaları Carew'e sordu, "Çok eski bir olayı şimdiden ileri sürüyorlar" yanıtını verdiğini yazdı. 

'Mazide kaldı' 
CAREW'İN, Valencia'da oynarken gece hayatı olduğunu kabul eden menajeri ve avukatı Per A. Flod, "Geçmişi tekrar tekrar konuşmanın anlamı yok" açıklamasını yaptı. Flod, Carew'in gece hayatını inkar etmezken, Beşiktaşlı futbolcunun son 3 yıldır özel hayatı konusunda çok dikkatli davrandığını belirtti. 

İtalyanlar bayram yaptı 

BEŞİKTAŞ'I yenip, son anda UEFA Kupası'nda yoluna devam etmeyi başaran Parma'nın bu sonucu, İtalyan basınına zafer başlıklarıyla yansıdı. La Gazzetta dello Sport, "Parma sürprizi. Üç gol ve yola devam" derken, Tuttosport gazetesi de, "Parma'da nihayet yüzler güldü" başlığını kullandı. La Gazzetta di Parma ise galibiyeti, "Parma, Avrupa trenini kaçırmadı" diye verdi. 


</TEXT>
</DOC>
