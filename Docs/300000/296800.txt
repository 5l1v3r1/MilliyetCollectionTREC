<DOC>
<DOCNO> 296800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun24.html </URL>
<DATE> 2004/12/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AP Milletvekili Türkiye ile 2005 sonuna doğru müzakerelere başlanır 
</HEADLINE>
<TEXT>

     Alman Birlik 90 Yeşiller Partili Avrupa Parlamentosu Milletvekili Cem Özdemir, 17 Aralıktaki AB zirvesinde tüm hükümet ve devlet başkanlarının Türkiye ile müzakerelere başlanması yönünde oy birliğiyle karar alacaklarını ve müzakerelerin 2005 yılının sonuna doğru başlanabileceğini söyledi. 
     Özdemir, Tokat ve Çevresi Çağdaş Demokratlar Derneği tarafından Berlin eyalet meclisinde düzenlenen ''AB yolunda Türkiye ve Azınlıklar Sorunu'' konulu toplantıda yaptığı konuşmada, Türkiye ile üyelik müzakerelerine 1 ay önce ya da 1 ay sonra başlamasının önemli olmadığını belirterek, ''17 Aralıkta kesinlikle tüm hükümet ve devlet başkanları Türkiye ile müzakerelere başlanması için oybirliğiyle karar alır. Türkiye ile 2005 yılı sonuna doğru müzakerelere başlanır'' dedi. 
     AB'nin kendisini yenilemesinin Türkiye'nin de çıkarına olacağını belirten Özdemir, şunları söyledi 
     ''Avrupa kendi ev ödevlerini yapmaz ve kendini yenilemezse zaten Türkiye'yi değil hiçbir ülkeyi alamaz. Böyle bir Avrupa felç olur. Avrupa'nın hem kendini yenilemesi, hem de genişlemeyi başarması gerekiyor. Türkiye ile müzakereler bir ay önce mi başlar, sonra mı başlar bu önemli değil. 10 yıl sonra bu tarihi kimse hatırlamayacak. Önemli olan müzakerelerin başlaması ve tam üyelikle sonuçlanması.'' Türkiye ile ilgili raporu hazırlayan komisyonun zoru başardığını belirten Özdemir, Avrupa Parlamentosu Dışişleri Çalışma Komisyonu'nda rapor için yapılan oylamada da 4'te 3 çoğunluk sağlandığını hatırlattı. 
     Özdemir, ''Bazı muhafazakar milletvekilleri de raporu olumlu karşıladı. Bizimle birlikte olumlu oy kullandılar. Alman Hıristiyan Demokratlar ile Fransız muhafazakarlar ve liberalleri ise rapora tümü ile karşı çıktılar'' dedi. 
     Özdemir, daha önceki raporda yer alan azınlıklar konusuna da değinerek, şöyle konuştu 
     ''Eski DEP Milletvekili Leyla Zana, Avrupa Parlamentosu'nda yaptığı konuşmada Türkiye'de azınlık olmadıklarını söyledi. Diğer arkadaşları da aynı şeyi ifade ettiler. 
     Diyarbakır Belediye Başkanı Osman Baydemir de aynı şekilde 'Biz azınlık değiliz. Bundan rahatsızlık duyuyoruz' dedi. Alevilerin büyük bir kısmı da böyle dedi. Raporda kötü bir niyet yoktu. 'Azınlık' kelimesinden Türkiye'de farklı, Avrupa'da farklı bir şey anlaşılıyor. Türkiye'de Osmanlı'nın çöküşü, gayri Müslimler akla geliyor. Avrupa'da ise farklı bir şekilde kullanılıyor.'' Özdemir ayrıca, Türkiye'de din derslerinin zorunlu olmaması gerektiğini de savunarak, şunları söyledi 
     ''Din dersleri zorunlu olmamalı. Aleviler bu derslere katılmak zorunda. Biz bu derslerin Sünni din dersleri olduğunu biliyoruz. Bu çağdaş ve laik bir ülkeye yakışmayan bir şey. Eğer din dersi olacaksa ve Aleviler kendilerine göre din dersleri isterlerse devlet buna saygı göstermelidir. Devletin tüm dini inanç gruplarına aynı mesafede durması gerekir. Bu çerçevede yasalar yapıldığında çok büyük bir sorun kalmayacağını düşünüyorum. Diğer sorunlar da vatandaşlar arasında çözülür.'' Türk hükümetinin çıkarttığı yasaları bir an önce uygulamaya koyması gerektiğini, kadın hakları konusunda ve yeni ceza yasasında takdir edilecek çok şey olduğunu, bu konuda Avrupa normlarını yakalamış yasalar çıkarıldığını belirten Özdemir, ancak bu konuda da bazı eksikliklerin bulunduğunu, yasada yer alan kızlık testi yapılmasının çağa yakışmadığını ve insan haklarına aykırı olduğunu iddia etti. 
     Toplantıya katılan CHP Milletvekili Ali Rıza Gülçiçek de, Türkiye'de son iki yılda Cumhuriyet tarihinin en önemli reformlarının yapıldığına dikkati çekerek, bunun muhalefet ile iktidarın uyum içinde çalışması sonucu mümkün olabildiğini söyledi. 
     Türkiye'nin tüm dinlere eşit davranması gerektiğini belirten Gülçiçek, Alevi kültürünün ülkenin temel unsuru ve ulusal bütünlüğünün güvencesi olduğunu, Alevilerin zorunlu din derslerine katılmalarını doğru bulmadığını kaydetti. 
     Zorunlu din derslerinin anayasaya aykırı olduğunu öne süren Gülçiçek, ''Bu konu Türkiye'nin imza attığı Avrupa İnsan Hakları Anlaşması'nda da böyledir. BM sözleşmesinde de böyledir. Bu bir anayasa suçudur. AİHM bu konuda bir karar verecek, Türkiye de gereğini yapacaktır'' dedi. 
     Gülçiçek ayrıca, AB sürecinde yapılan reformların sadece AB için değil, her şeyden önce Türk insanı için yapıldığını söyledi. 
     
</TEXT>
</DOC>
