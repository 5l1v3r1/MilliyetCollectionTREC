<DOC>
<DOCNO> 257419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur16.html </URL>
<DATE> 2004/07/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Alaattin Çakıcı hakkında gıyabi tutuklama kararı verildi... 
</HEADLINE>
<TEXT>

     ''Karagümrük Spor Kulübü Lokali Baskını Davası''nda, Alaattin Çakıcı'nın da aralarında bulunduğu 10 sanığın, Yargıtay'ın bozma kararının ardından yeniden yargılanmasına başlandı. 
     İstanbul 9. Ağır Ceza Mahkemesi'ndeki duruşmaya, tutuklu sanıklardan Cihan Çakıcı, Ahmet Çelik ve Okan Erünal katıldı. 
     Mahkeme, Alaattin Çakıcı'nın yargılamadan kaçtığının anlaşıldığını ifade ederek, CMUK'un 104. maddesi gereği gıyaben tutuklanmasına karar verdi. 
     ''Karagümrük Spor Kulübü Lokali Baskını Davası'nda'' Yargıtay'ın bozma kararının ardından yeniden yargılanan ve duruşmaya katılan tutuklu 3 sanığın tahliye talebi reddedildi. 
     İstanbul 9. Ağır Ceza Mahkemesi'ndeki duruşmada tutuklu sanıklar Cihan Çakıcı, Ahmet Çelik ve Okan Erünal hazır bulunurken, Ömer Koç gelmedi. 
     Bu davanın tutuksuz sanıkları Alaattin Çakıcı ve Başar Barış Çakıcı ile Müştak Çimenci, Erdoğan Öner, Veysi Cirit ve Mehmet Ali Okur duruşmaya katılmadı. 
     Mahkeme Heyeti Başkanı, mübaşir aracılığıyla, tutuksuz sanıkların gelip gelmediklerinin öğrenilmesi için çağrılmalarını istedi. Bunun üzerine mübaşir mahkeme salonundan çıkarak, Alaattin Çakıcı, Başar Barış Çakıcı, Müştak Çimenci ve Erdoğan Öner'in isimlerini okudu. 
     Duruşmada Yargıtay'ın bozma ilamına karşı diyecekleri sorulan sanıklar Cihan Çakıcı, Ahmet Çelik ve Okan Erünal, takdiri mahkemeye bıraktıklarını ifade ederek, tahliyelerini istediler. 
     Duruşmada söz alan Alaattin Çakıcı'nın avukatı Atalay Cebesoy ise ''Müvekillim şu an burada değil. Bozmaya karşı diyeceğinin tespitinden sonra beyanda bulunacağım'' dedi. 
     Mahkeme Heyeti Başkanı, sanıklar Veysi Cirit ve Mehmet Ali Okur'un Yargıtay'ın bozma ilamına karşı diyeceklerinin tespiti için Gemlik Asliye Ceza Mahkemesi'ne yazılan talimatın cevabının geldiğini belirtti. 
     Görüşünü açıklayan Cumhuriyet Savcısı, usul ve yasaya uygun olan bozma ilamına uyulmasını talep etti. Savcı, Alaattin Çakıcı'nın ise gıyaben tutuklanmasını istedi. 
     Mahkeme Heyeti, yargılamadan kaçtığı gerekçesiyle CMUK'un 104. maddesi gereği hakkında gıyabi tutuklama kararı verdiği Alaattin Çakıcı'nın, yakalanıp mahkemeye getirildiğinde bozma ilamına ilişkin diyeceklerinin sorulmasını hükme bağladı. 
     Tutuklu sanıkların tahliye istemini reddeden mahkeme, Başar Barış Çakıcı, Müştak Çimenci ve Erdoğan Öner'in bozma ilamına karşı diyeceklerinin sorulması için ihzaren celp edilmelerini karara bağlayıp duruşmayı erteledi. 
     
     DAVANIN GEÇMİŞİ 

     Karagümrük Spor Kulübü Lokali'nin 26 Mart 2000 tarihinde basılarak 15 kişinin yaralanmasına ilişkin 24 sanıklı davanın görüldüğü İstanbul 1 No'lu DGM, 29 Kasım 2002 tarihli kararında, Alaattin Çakıcı'yı ''çıkar amaçlı suç örgütünün kurucusu ve lideri olmak'' suçundan 3 yıl 4 ay, ''talimat vermek suretiyle müessir fiile azmettirmek''ten dolayı da 1 yıl 8 ay 21 gün hapis cezasına çarptırmıştı. 
     Davanın diğer sanıklarından 17'si 5 ay ile 14 yıl 10 gün arasında değişen hapis cezalarına çarptırılırken, 4 sanık beraat etmiş, 2 sanığın dosyası da ayrılmıştı. 
     Yargıtay 1. Ceza Dairesi, Alaattin Çakıcı'ya, ''çıkar amaçlı suç örgütünün kurucusu ve lideri olmak'' suçundan verilen 3 yıl 4 ay ağır hapis cezasını onamış, ''müessir fiil'' suçundan bir kez verilen cezayı ise yetersiz bulmuş ve hükmün 15 mağdur için ayrı ayrı kurulması gerektiğine işaret ederek, bu yöndeki kararı bozmuştu. 
     Yüksek mahkeme, diğer sanıklardan bazıları hakkındaki kararların da çeşitli gerekçelerle bozulmasına hükmetmişti. 
     
</TEXT>
</DOC>
