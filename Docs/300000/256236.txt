<DOC>
<DOCNO> 256236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/siyaset/siy05.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışmalı atamadan geri adım 
</HEADLINE>
<TEXT>


'Türban savunucusu' olduğu gerekçesiyle tepki çeken Yaşar, Dışişleri Bakanlığı'ndan istifa etti 

ANKARA Milliyet 


Dışişleri Bakanı Abdullah Gül'ün, dışarıdan görevlendirmeyle Avrupa Konseyi ve İnsan Hakları Genel Müdür Yardımcılığı'na getirdiği Doç. Dr. Hasan Nuri Yaşar istifa etti. Türbanı savunan görüşleriyle tanınan Yaşar, kararında bakanlığı hedef alan yıpratma çabalarının etkili olduğunu belirtti. 
Yaşar'ın görevlendirilmesi, türban ve laiklikle ilgili görüşleri nedeniyle büyük eleştirilere neden olmuş, Dışişleri Bakanlığı Sözcüsü Namık Tan, Yaşar'ın AİHM'deki türban davalarında herhangi bir görev üstlenmeyeceğini açıklamıştı. Yaşar'ın eşi Serap Yahşi Yaşar'ın, AKP'nin 6 türbanlı kurucu üyesi arasında bulunduğu da ortaya çıktı. Yargıtay Başsavcılığı, türbanlı kurucu üyeler nedeniyle AKP'ye ihtar verilmesi için Anayasa Mahkemesi'ne başvurmuştu. 

'Bakan yıpratıldı' 
Bu gelişmelerin ardından istifa kararı alan Yaşar, yazılı açıklamasında, "Dışişleri Bakanı'nın yıpratılmasının amaçlandığını gözlemlemesi ve şahsına yönelik karalama çabasının akademik hassasiyetlerini rencide edici boyutlara ulaşması nedeniyle istifa ettiğini" bildirdi. Yaşar, türban konusunda Gül'den ve diğer yetkililerden herhangi bir talep gelmediğini de belirtti. 



</TEXT>
</DOC>
