<DOC>
<DOCNO> 277679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun04.html </URL>
<DATE> 2004/10/06/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD ordusu Zerkavi'nin adamlarının bulunduğu ev bombalandı... 
</HEADLINE>
<TEXT>

     Irak'ın Felluce kentinde, Ebu Musab Zerkavi'nin lideri olduğu Tevhid ve Cihad'ın üst düzey yöneticilerinin bulunduğu bir evin bu sabaha karşı Amerikan uçakları tarafından bombalandığı bildirildi. 
     Amerikan ordusunun bildirisinde, saldırının sonuçlarına dair detaylı bilgi verilmezken, ''Güvenilir kaynaklar, bombardıman edilen evde Zerkavi'ye yakın isimlerin toplantı halinde olduğunu doğruladı'' denildi. 
     Bildiride, istihbarat servislerinden alınan bilgiye göre, bombalanan evde bulunan Zerkavi'nin adamlarının, ''Iraklı sivillere, güvenlik kuvvetlerine ve koalisyon birliklerine karşı saldırı planlamak için toplandığı'' belirtildi. 
     Amerikalı bir ordu sözcüsü, Zerkavi'nin Tevhid ve Cihad örgütüne bağlı 100 kadar militanın son haftalarda düzenlenen operasyonlarda öldürüldüğünü kaydetti. 
     Irak hükümetinin yayımladığı bir rapora göre, başkent Bağdat'ın batısında bulunan ve Sünnilerin ağırlıklı olarak yaşadığı Felluce'de, Ürdünlü Zerkavi'nin örgütünden 500 kadar militan bulunuyor. 
     Zerkavi, birçok kanlı saldırıdan ve adam kaçırmadan sorumlu tutuluyor. 
     
</TEXT>
</DOC>
