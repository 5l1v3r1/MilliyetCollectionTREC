<DOC>
<DOCNO> 267439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/ekonomi/eko01.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır giyimin ihracata katkısı hızla azalıyor 
</HEADLINE>
<TEXT>


Hazır giyim ihracatındaki artış, genel artışın altında kalınca, sektörün toplam ihracattaki payı yüzde 25'ten yüzde 21'e geriledi 

ANKARA ANKA 

Hazır giyim sektörünün ihracata katkısı geçen yıla göre önemli ölçüde geriledi. Bunda, sektörün ihracatındaki artış hızının toplam ihracattaki artış hızının gerisinde kalması etkili oldu. 
Devlet İstatistik Enstitüsü DİE verilerine göre, bu yılın ocak - temmuz döneminde örme giyim eşyasında 3.6, örülmemiş giyim eşyasında 2.5 milyon, dokumaya elverişli hazır eşyadan da 895.6 milyon dolarlık olmak üzere toplam 7.2 milyar dolarlık ihracat gerçekleştirildi. 

7.2 milyar dolar 
İhracat, geçen yılın aynı dönemine göre örme giyim eşyasında yüzde 10.8, örülmemiş giyim eşyasında yüzde 13.4, dokumaya elverişli hazır eşyada yüzde 15.7 oranında arttı. Toplamdaki artış da yüzde 12.4 düzeyinde gerçekleşti. 
Aynı dönemde, Türkiye'nin genel ihracatı, bir önceki yılın aynı dönemine göre yüzde 32.7 oranında artarak 25.9 milyar dolardan 34.4 milyar dolara yükseldi. Giyim eşyası ihracatındaki artış, bu düzeyin oldukça altında kaldı. 
Böylece, giyim eşyası ihracatının toplam ihracattaki payı da önemli ölçüde geriledi. Geçen yılın ocaktemmuz dönemindeki 25.9 milyar dolarlık ihracatın yüzde 24.7'sine denk gelen 6.4 milyar dolarlık bölümünü hazır giyim eşyası oluşturmuştu. Bu yılın aynı döneminde ise hazır giyim ihracatının toplamdaki payı yüzde 20.9 oranında 7.2 milyar dolar oldu. 


</TEXT>
</DOC>
