<DOC>
<DOCNO> 250913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur06.html </URL>
<DATE> 2004/06/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bush, İstanbul'da dini liderlerle de görüşecek... 
</HEADLINE>
<TEXT>

     Deniz Arslan 

ABD Ulusal Güvenlik Danışmanı Condoleezza Rice, ABD Başkanı George Bush'un, Türkiye'yi ziyareti sırasında İstanbul'da dini liderlerle de görüşeceğini söyledi. 
     ABD Başkanı Bush'un Türkiye ziyareti ve NATO zirvesi öncesinde gazetecilere bir brifing düzenleyen Rice, Bush'un programı hakkında bilgi verdi. Rice, ABD Başkanı'nın, ziyaretinde bazı dini liderlerle de görüşeceğini söyledi. 
     Bush'un neden dini liderlerle görüştüğü sorusuna karşılık Rice, ''bu, Türkiye'nin nasıl bütün büyük dinlerin hoşgörü atmosferi içinde yürüdüğü bir yer olduğunu göstermektir. Başkan, Türkiye'deki pek çok kilisenin liderleriyle görüşmeyi bekliyor. Bunun çok heyecan verici olacağını düşünüyorum'' dedi. 
     Rice, ''Başkan, Türkiye ziyaretini, Müslüman dünyasının önde gelen laik demokrasisiyle stratejik ortaklığımızı güçlendirme fırsatını sabırsızlıkla bekliyor'' diye konuştu. 
     Condoleezza Rice, Beyaz Saray'da düzenlediği brifingde, Bush'un 27 Haziran Pazar günü Başbakan Recep Tayyip Erdoğan ile görüşeceğini, Anıtkabir'i ziyaret edeceğini ve Cumhurbaşkanı Ahmet Necdet Sezer ile biraraya gelerek bir çalışma yemeği yiyeceğini kaydetti. Rice'ın verdiği programa göre, Cumhurbaşkanı Sezer ile öğle yemeğinin ardından Bush, Ankara'dan İstanbul'a geçecek ve öğleden sonra İstanbul'da dini liderlerle görüşecek. Bush, daha sonra NATO Genel Sekreteri Jaap de Hoop Scheffer ile biraraya gelecek. 
     
     GALATASARAY ÜNİVERSİTESİ'NDE KONUŞACAK 
     Bush'un 28 Haziran Pazartesi günüyse NATO çalışma oturumuyla güne başlayacağı, NATO çalışma yemeğinin ardından İngiltere Başbakanı Tony Blair ile biraraya geleceği belirtildi. 
     ABD Başkanı, 29 Haziran Salı günü de NATO-Ukrayna Komisyonu'nun çalışma oturumuna ve Avrupa-Atlantik Ortaklık Konseyi çalışma oturumuna katılacak. Rice, Bush'un daha sonra Galatasaray Üniversitesi'nde bir konuşma yapacağını da kaydetti. Bush, bu konuşmanın ardından İstanbul'dan Washington'a hareket edecek. 
     ABD Başkanı, Türkiye ziyaretinden önce, İrlanda'daki ABD-AB zirvesine katılacak. Bush'un, cumartesi akşamı Ankara'ya ulaşması öngörülüyor. 
     Rice, NATO'nun Irak'taki rolü konusunda da, ''Başkan, herkesten bu tarihi fırsatı değerlendirmelerini ve kendileri adına fedakarlıkta bulunan diğerlerini düşünmelerini isteyecek'' dedi. 
     ABD Ulusal Güvenlik Danışmanı Condoleezza Rice, ''kilit unsur Irak'ın güvenlik kapasitesini geliştirmektir. Bu bir polis gücü olsun veya ulusal muhafız, kendi sivil savunma güçleri veya ordu olsun, bu güçler mümkün olduğu kadar çabuk iyileştirilmelidir. Bu da eğitim gerektirir'' diye konuştu. 
     Bush yönetimi, Irak'ta NATO'dan destek isterken, Fransa ve Almanya'nın itirazıyla karşılaşıyor. Her iki ülke de asker göndermeye karşı çıkıyor. Ancak NATO'nun, Irak'ın savunma kapasitesinin geliştirilmesine eğitim katkısı söz konusu bulunuyor. 
     
</TEXT>
</DOC>
