<DOC>
<DOCNO> 285766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy15.html </URL>
<DATE> 2004/11/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP'li Özyürek "MİT, Çakıcı ile ilişkisini açıklasın" 
</HEADLINE>
<TEXT>

     TBMM Plan ve Bütçe Komisyonu'nda Başbakanlık ve bağlı kuruluşların bütçeleri üzerindeki görüşmelerde ''azınlık'', ''Yargıtay-MİT-Çakıcı'' ilişkisi ile spordaki şike iddiaları tartışıldı. 
     CHP Mersin Milletvekili Mustafa Özyürek, MİT için bütçede 297.2 trilyon lira ödenek ayrıldığını belirterek, teşkilatın bazı kişilerle ilişkisi hakkında basında çıkan haberler ve yazılan kitaplara işaret etti. 
     MİT Dış Operasyonlar Daire Başkan Yardımcısı Kaşif Kozinoğlu'nun Alaattin Çakıcı ile ilgili ifadelerine dikkati çeken Özyürek, ''Öyle anlaşılıyor ki Çakıcı, MİT'in himayesi altında bulunmuştur. Çakıcı ile MİT'in ilişkisinin sürdüğü görülüyor'' dedi. 
     MİT'in gizlilik içinde çalışan bir kurum olmasına rağmen bazı kişilerle ilişkisi konusunda kitaplar bile yazıldığını anlatan Özyürek, ''Çakıcı, MİT tarafından mı yurt dışına kaçırıldı. Çakıcı ile birlikte Abdullah Çatlı, Haluk Kırcı ve Oral Çelik de MİT tarafından operasyonlarda kullanılmış mıdır Kullanıldıysa hangi operasyonlarda kullanıldı. MİT, bu konuda açıklama yapmalı'' diye konuştu. Başbakanlık İnsan Hakları Danışma Kurulu'nun raporuna da işaret eden Özyürek, azınlık konusunun Lozan'da belirtilmesine karşılık hem AB hem de içeride bazı kişiler tarafından yeni yeni azınlık yaratma isteğini yadırgadığını söyledi. 
     ''AB'nin azınlık yaratması yeni bir şey değil'' diyen Özyürek, ancak bu yöndeki çabaların anlayışla karşılanamayacağını, farklı kökenden olmanın ne avantaj ne de dezavantaj olduğunu vurguladı. Özyürek, Türkiye'de azınlık tartışmalarını tekrar tekrar gündeme getirilmesi tuzağına düşülmemesini isteyerek, buna karşı çıkılması ve vatandaşlara eşit davranılması gerektiğini söyledi. 
     -''SHÇEK'TE PERSONEL KIYIMI''- CHP Tekirdağ Milletvekili Enis Tütüncü de Başbakanlık İnsan Hakları Danışma Kurulu Raporu'na işaret ederek, ''Türkiyelilik üst kimliğinin çatışmaları önleyeceği'' ifadesini kaleme alanların Cumhuriyet yurttaşlığı ve Türk sözcüğünün ne anlama geldiğini bilmediğini söyledi. 
     Cumhuriyet yurttaşlığı ve Türk kimliğinin hiçbir ırka indirgenemeyeceğini ifade eden Tütüncü, Türkiye Cumhuriyeti'nde her vatandaşın eşit hakka sahip olduğunu vurguladı. 
     Tütüncü, Sosyal Hizmetler ve Çocuk Esirgeme Kurumu'nda SHÇEK kaliteli personelin görevden alınarak yerine ilahiyat fakültesi mezunlarının atandığını ileri sürdü. Kurumda ''personel kıyımı'' yaşandığını ve partizanlık yapıldığını iddia eden Tütüncü, SHÇEK'e 5 katı fazla ödenek ayrılsa bile durumun değişmeyeceğini söyledi. 
     
     ''DİYANET'E KADRO VERİLSİN'' 
     AK Parti Ankara Milletvekili Mehmet Zekai Özcan, Gençlik ve Spor Genel Müdürlüğü bütçesi üzerinde yaptığı konuşmada, halterde yaşanan başarıya karşın milli takım antrenörü ve sporcular hakkındaki iddiaların ''hiç hoş olmadığını'' belirterek, ''Böyle spor anlayışı olmaz. Şike iddialarının üzerine gidilmiyor mu '' dedi. 
     Diyanet Vakfı'nın 1 milyon dolar parasını bir finans kurumunda batırdığının yazılıp çizildiğini söyleyen Özcan, Diyanet İşleri Başkanlığı'nın böyle bir kamburdan kurtulması gerektiğini savundu. 
     AK Parti Balıkesir Milletvekili Ali Osman Sali, vatandaşların camiler için kadro istediğini belirterek, ''Ya Diyanet'in boş kadroları kaldırılsın ya da yeni kadro verilsin. Ama vekil imamlar, memur yapılmasın'' dedi. 
     Diyanet'in vatandaşların en kolay ulaşabildiği kurum olduğu ifadelerinin yanlış olduğunu belirten Sali, ''Bu ulaşma, kişiseldir. Ben 2 hafta aradım, hiçbir yetkiliyle konuşamadım. En son bakandan yardım istedim'' dedi. 
     Sali, yaz aylarındaki kuran kurslarının kurumsallaştırılması gerektiğini ifade ederek, bunun din görevlilerinin keyfine bırakılamayacağını söyledi. 
     CHP Antalya Milletvekili Osman Kaptan da konuşmasında iftar çadırlarına işaret ederek, ''Kabul etsek de etmesek de iftar çadırları Türkiye'nin bir olgusu...Türkiye'de işsizlik, fakirlik olduğu sürece bu çadırlar hep olacak. İşsizliğe çare bulamadığımıza göre hiç olmazsa bu çadırlara bir disiplin getirilmeli. İhtiyacı olanlara 1 ay yemek verip, 11 ay aç bırakmak olmaz. Avrupa'daki gibi sosyal destek projesi uygulanmalı''dedi. 
     
     ''FUTBOLDAN KÖTÜ KOKULAR GELİYOR'' 
     CHP Samsun Milletvekili Haluk Koç, Gençlik ve Spor Genel Müdürlüğü bütçesi üzerinde konuşurken, ''Futboldan kötü kokular geliyor. TBMM'de bu konuda bir araştırma komisyonu kurulsun'' dedi. Futbolun dışında başka spor dallarının da desteklenmesini isteyen Koç, Başbakan Yardımcısı Mehmet Ali Şahin'e, ''Sayın Bakan, futbolu bırakalım, bize 3 tane daha Eşref Apak yetiştirin'' diye seslendi. 
     
     'BAŞBAKAN BAZEN DEMOKRAT, BAZEN DAYATMACI'' 
     Hükümet'in TÜBİTAK konusunda bir girdabın içine düştüğünü ve sınıfta kaldığını ileri süren Koç, Başbakan Recep Tayyip Erdoğan'ın bu konuda hukuku zorladığını söyledi. Koç, ''Başbakan bazen demokrat bazen dayatmacı gözüküyor. Dün grup toplantısında milletvekillerine karşı dayatmacıydı, TÜBİTAK'da da öyle yapıyor'' diye konuştu. 
     TÜBİTAK konusunda yargı kararlarının uygulanmasını beklediklerini söyleyen Koç, Hükümet'in bu konuda hukuki bir gerekçesinin kalmadığını vurguladı. 
     Koç, azınlık tartışmalarına da değinirken, Türkiye Cumhuriyeti yurttaşlığının tartışılamayacak bir üst rütbe olduğunu ifade ederek, ''Kimse, yırtıp attığımız Sevr'i makul göstermeye kalkmasın. AB'ye böyle gireceğiz. Bunu sindirmeyenler de sindirecekler'' dedi. 
     
</TEXT>
</DOC>
