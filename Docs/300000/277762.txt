<DOC>
<DOCNO> 277762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko45.html </URL>
<DATE> 2004/10/06/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Hisse senetleri ortalama yüzde 3.12 değer kazandı... 
</HEADLINE>
<TEXT>

     Türkiye ile müzakerelere yeşil ışık yakan Avrupa Birliği AB Komisyonu İlerleme Raporu'nun açıklandığı bugün, Borsa tarihi rekoruna yaklaşırken, işlem gören hisse senetleri ortalama yüzde 3.12 değer kazandı. 
     İlerleme Raporu'na odaklanan piyasalarda Borsa, rapora yönelik iyimserlikle 1. seansı 501.30 puan artarak, 22,113.80 puandan tamamladı. 
     2. seans, raporun açıklandığı dakikalarda başladı. Raporu yorumlamaya çalışan piyasada satışlar yoğunlaşırken, Endeks ilk 10 dakikayı 21,832.36 puandan geçti. 
     Daha sonra toparlanan Borsa, 22,307.44 olan tarihi kapanış rekorunun 20.32 puan altında günü 22,287.12 puandan kapattı. 
     Hisse senetleri piyasasında toplam 1 katrilyon 3.3 trilyon liralık işlem hacmi oluştu. 
     
     DÖVİZ 
     İstanbul'da serbest piyasada dün 1 milyon 510 bin liradan kapanan dolar güne 1 milyon 508 bin liradan, 1 milyon 855 bin liradan kapanan euro 1 milyon 856 bin liradan başladı. 
     Kapanışta doların satış fiyatı 1 milyon 509 bin lira, euronun satış fiyatı 1 milyon 855 bin lira oldu. 
     Merkez Bankası, doların bugünkü efektif kurunu alışta 1 milyon 495 bin 768 lira, satışta 1 milyon 506 bin 291 lira olarak açıkladı. 
     Böylece dolar, Merkez Bankası'nın dünkü kurlarına göre, TL karşısında alışta 3 bin 19 lira, satışta 3 bin 41 lira değer kaybetti. 
     
     TAHVİL-REPO 
     İMKB Tahvil ve Bono Piyasası Kesin Alım Satım Pazarı'nda işlem gören 12 Nisan 2006 vadeli tahvilin bugün valörlü işlemlerinde basit getiri yüzde 25.47, bileşik getiri yüzde 24.04 oldu. 
     Bu kağıdın bugün valörlü işlemlerinin bileşik getirisi, önceki kapanışa göre 0.32 puan geriledi. 
     İMKB Tahvil ve Bono Piyasası Repo Pazarı'nda gecelik işlemlerde faiz ortalama yüzde 20.06'dan gerçekleşti. 
     
</TEXT>
</DOC>
