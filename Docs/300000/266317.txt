<DOC>
<DOCNO> 266317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo08.html </URL>
<DATE> 2004/08/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Petre’ye kulüp aranıyor 
</HEADLINE>
<TEXT>

     Galatasaray Yönetimi, transferin sona ereceği tarih olan 30 Ağustos’a kadar Petre’yi bir Avrupa takımına kiralayabilmek için çaba harcıyor 
     
     Yurt içine izin yok 

     Sarı-Kırmızılı Yönetim’in, teknik direktör Gheorghe Hagi’nin onayıyla gönderilmesine karar verdiği Rumen oyuncu Ovidu Petre’ye kulüp aradığı öğrenildi. 1-0’lık Gaziantepspor yenilgisi sonrasında gözden çıkarılan ve geçen haftaki Çaykur Rize sınavının kadrosuna alınmayan genç futbolcuyu bir başka Avrupa takımına kiralamak isteyen yönetimin, yurt içinden gelen transfer tekliflerine ise sıcak bakmadığı kaydedildi. 
     
     Ülkesine gidebilir 

     30 Ağustos tarihinde sona erecek olan birinci transfer dönemi içerisinde bu durumu çözmek isteyen Sarı - Kırmızılı yöneticilerin, son çare olarak Rumen futbolcu Petre’yi yeniden ülkesine döndürmeyi planladıkları bildirildi. Galatasaray’ın transfer için geriye kalan 5 günlük süreyi de değerlendirerek orta sahayı bir yabancı ile takviye etmeyi düşündüğü, ancak istenilen oyuncuların bonservislerinin el yaktığı da belirtiliyor. 
     
</TEXT>
</DOC>
