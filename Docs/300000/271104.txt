<DOC>
<DOCNO> 271104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/ysenay.html </URL>
<DATE> 2004/09/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Şampiyonlar Ligi'ne doğru 
</HEADLINE>
<TEXT>



Fenerbahçe, Sebat ile oldukça dikkatli ve kontrollü bir deplasman maçı oynamasının gereğini iyi bilmekteydi. Ayrıca orta alanı beşli kalabalıkta tutarak, hem kendi hücum çıkışlarını zenginleştirmek, hem de Sebat'ın kontrataklarını daha başlamadan önlemek plancılığını korumaktaydı... 
Evet, oynanan futbolun uzun zaman sürecinde sürat vitesleri çarşamba gününe prova olabilecek hızlarda değildi. Sparta Prag önünde böyle kesik ve kısa paslarla oynanacak bir 90 dakikanın sonucunu dahi düşünmek istemiyor insan... 
İlk tertipte Rüştü'nün kaleyi alması hayli yadırgandı bizim meslek erbabınca... Ama çarşambaya Sparta Prag'a karşı kim forma giyecekse, dünkü oyunda kaleyi onun koruması teknik bir gerek değil miydi Tuncay dün yine sahanın en çalışkan ve koşan adamıydı. Biraz da öne ve gole dönük düşüncelerini sivriltebilse, gol grafiği muhakkak ki artacak... Alex'in tam bir futbol cambazı olduğu daha da belirginleşmeye başlıyor yavaş yavaş... İlk yarıda üç dört pasının önemini kolayca yakalayabilenler olsaydı Fenerbahçe'nin üç puan garantisi daha ilk yarıda sağlama bağlanacaktı. İşte yukarıda anlatmaya çalıştığımız eksiği-ziyadesiyle Karadeniz'de üç puanı ısrarla kovalamaktaydı Sarı - Lacivertli on bir... 

İkinci yarıda Sebatspor bütün futbol histerileriyle Fener'in üstüne yığılıyor ve bol paslı oyun sergileyerek, müthiş hırsla aradığı beraberlik sayısına Orhan ile ulaşıyordu. Ancak beraberliğin hemen sonrasında maç havasının kötüye gittiğini gören Daum, doğru değişikliklerle oyundan düşenleri dışarı çekiyor, ama Sebatspor'un teknik kulübesi başına gelecekleri hiç hesap etmeden, defans blokundaki dengeleri de bozarak, bütün hatlarıyla Fenerbahçe'den ısrarla galibiyeti istiyordu. Ve o andan itibaren Alex'in sihirli ayakları enfes hareketlerle rakip defansın arasından sıyrılıyor, Fenerbahçe'nin galibiyet sayısını ağlara bırakıyordu. Sonrası kolay oldu Fenerbahçe için... Haftalardır oynamayan Nobre, birden fizik üstünlüğünü ve dinlenmişliğini oyuna sürüyor, h l rakip kalede ısrar eden Sebat işte bu arada üst üste gelen gollerle Fenerbahçe'ye maçı terketmek zorunda kalıyordu. 
Evet Fenerbahçe, Karadeniz'de üç puanı kazanmanın keyfiyle İstanbul'a dönüyor. Ancak Şampiyonlar Ligi için her şeyi ile yarışmaya hazır mı bu takım Bu sualin cevabını da çarşamba akşamından sonra hep birlikte arayacağız. 



</TEXT>
</DOC>
