<DOC>
<DOCNO> 265504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo26.html </URL>
<DATE> 2004/08/22/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Hagi'nin Çaykur Rizespor maçı izlenimleri... 
</HEADLINE>
<TEXT>

     Galatasaray Teknik Direktörü Gheorghe Hagi, Çaykur Rizespor karşısında çok iyi bir oyun ortaya koyduklarına inandığını söyledi. 
     Gheorghe Hagi, maçtan sonra düzenlediği basın toplantısında zorlu bir rakibe karşı mücadele ettiklerini belirterek, ''Rakibimiz koşan agresif oynayan bir takım. Ama çok iyi bir oyun sergilediğimize inanıyorum. Çok pozisyon yarattık ama ne yazık ki bunların çoğunu değerlendiremedik. İyi olan bu pozisyonlara girmek. Bu savaşı biz yönettik, sahaya iyi yerleştik. İlk maçtan daha iyi oynadık, onun için memnunum'' diye konuştu. 
     Maçın son dakikalarında fiziksel olarak düşüş yaşadıklarını kaydeden Hagi, özellikle milli takımlara giden oyuncuların bu düşüşü yaşadığını bildirdi. 
     Çaykur Rizespor karşısında 5 kez karşı karşıya pozisyon bulduklarını anlatan Hagi, rakiplerinin maç boyunca yalnızca 2 pozisyona girdiğini ifade ederek, ''Gol attıkları zaman Tomas dışarıdaydı, 10 kişiydik. Biz rakibimizden çok daha fazla pozisyon bulduk'' dedi. 
     Ligin henüz başında olduklarını anlatan Hagi, oyuncular arasındaki uyumu sağlamak için zamana ihtiyaçları bulunduğunu kaydederek, şöyle devam etti 
     ''Ligin başlangıcındayız, ben de yeniyim. Yeni oyuncularımız var. Oyuncular arasındaki uyumu sağlamak için zamana ihtiyacımız var. Fiziksel açıdan yüzde yüz kapasiteye gelmeleri için biraz daha zamana ihtiyaçları var. Yavaş yavaş deplasmanlarda bu futbolu sergilememiz gerektiğini düşünüyorum. Sakaryaspor maçında da kazanmalıyız.'' 
     
     BALİÇ'E ÖVGÜ 
     Hagi, ''Yönetimden transfer istediniz mi '' biçimindeki soruya, ''Yönetimle bu konuyu görüştük. Takımımdan mamnunum. Bu akşam bir oyuncu daha kazandık. 10 numara da olabilir. Bu oyuncu Baliç'' diye yanıt verdi. 
     Baliç'in iyi yolda olduğunu ifade eden Hagi, ''Türk futbolu için onu kazanmak iyi olur. Kazanabilirsek, bu bizim için de iyi olur. Transfer yöneticilere bağlı. Elimizdekilerden daha iyi oyuncu bulabilirsek, onu almaya hazırız'' dedi. 
     Bu arada karşılaşmayı izleyen Kamerun Milli Takımı Teknik Direktörü Scheaffer, maçtan sonra soyunma odasına girerek, oyuncusu Song ile görüştü. 
     
     RIZA ÇALIMBAY 
     Çaykur Rizespor Teknik Direktörü Rıza Çalımbay, takımının 2. yarıdaki oyunundan memnun olduğunu ifade ederek, ''Ancak son vuruşlarda etkili olamadık'' dedi. 
     İlk yarıda çok basit golller yediklerini ifade eden Çalımbay, ''3 ihtimalli bir maçtı, Galatasaray gülen taraf oldu. Kendilerini tebrik ederim. Eksiklerimizi giderdikten sonra daha iyi bir Çaykur Rizespor gelecektir'' diye konuştu. 
     
</TEXT>
</DOC>
