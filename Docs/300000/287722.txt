<DOC>
<DOCNO> 287722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko14.html </URL>
<DATE> 2004/11/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İTO'dan kamu ve özel sektöre zam uyarısı... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, kamu ve özel sektöre Ramazan ayı, bayram gibi özel günlerden yararlanıp eskiden kalma kolayca zam yapma alışkanlıkları terk etmeleri çağrısında bulundu. 
     Yıldırım, yaptığı yazılı açıklamada, firmaların, daha küçük cirolarla çalışma, buna karşılık işletme karlılığını ve verimi artırıcı uygulamalar içine girmeleri gerektiğini belirtti. 
     Yıldırım, şu görüşleri dile getirdi 
     ''Enflasyonun tek haneli rakamlara indiği bu özlenen dönemleri, yüksek kar özlemlerine feda etmemek gerekir. Artık, Talep arttı ya da Nasıl olsa satıyorum diyerek eski alışkanlıkları sürdürmeye çalışma devri kapanmıştır. Bu gerçeği bir an önce kabullenmek gerekir. Enflasyonun düşme eğilimde olduğu dönemlerde, uyanık tüccar değil, dürüst ve akıllı tüccar kazanacaktır. Bunu akıllardan çıkarmayalım.'' Kamunun, benzin gibi temel girdi maddelere zam yapmasının piyasada yeni zamlar yarattığına değinen Yıldırım, son zamanlarda kamu mal ve hizmetlerine yapılan zamların, bunca fedakarlıkla kazanılma yoluna giren enflasyonla mücadele savaşını tekrar tehlikeye düşürme riski taşıdığını bildirdi. 
     Yüksek borç yükü altında olan Hazine'nin, bütçe açığının azaltılmasında çareyi zam yapmakta bulma yoluna girmemesi gerektiğini anlatan Yıldırım, açıklamasında şöyle dedi 
     ''Ekim ayında akaryakıta iki defa üst üste yüzde 5'erlik oranlarda zam yapılması bu bakımdan dikkat çekicidir. Anlaşılıyor ki yakın zamanda elektriğe ve doğalgaza da zam yapılması gündeme gelecektir. Hatırlanacağı üzere, son bir yıl içinde benzine toplam yüzde 31, Boğaz Köprüsü geçişlerine yüzde 20 ve devletin bazı sağlık hizmetlerine yüzde 100'e varan oranlarda zam yapılmıştır.'' 
     
     ''ZAM ÇIKAR YOL DEĞİL'' 

     Akaryakıta yapılan zammın bir kısmının Kasım ayına yansıyacak olması ve enflasyon üzerindeki yükseltici baskıyı devam ettirmesinin de söz konusu olduğuna işaret eden Yıldırım, zaten gereğinden çok fazla vergi ödenen akaryakıta periyodik zamlar yapılmasının mantıklı bir izahı olmadığını ifade etti. 
     Yıldırım, ''Ağır faiz ödemeleri altındaki kamu bütçesine kaynak temin etmek için, kamu mal ve hizmetlerine zam yapılması kolay yol gibi görünebilir. Ancak, evvelce de denenmiş olan bu yöntem, çıkar yol değildir'' dedi. 
     Kamu fiyatlarının, bunları girdi olarak kullanan özel sektörün fiyatlarına da yansımasının ötesinde, piyasada yol gösterici olma etkisine sahip bulunduğuna dikkat çeken Yıldırım, şu görüşleri dile getirdi 
     ''Yani, ekonomide meydana getirdikleri maliyet artışlarının üzerinde fiyat artışlarına yol açabilirler. Nitekim, Ramazan süresince ve bayram öncesinde, özel sektör kuruluşlarının da hizmet ve ürünlerinin fiyatlarına yaptıkları zamlar, enflasyonun yükselmesini körükleyici etki yapacaktır. 
     Bu tür enflasyonist baskılar, faiz seviyesinde gerileme eğiliminin durmasına, hatta yeniden yükselmesine neden olur. Böylece, bütçe açığının azaltılmasında çare gibi görülen kamu fiyatlarına zam yapma tercihi, yükselen enflasyon ve faiz maliyetleri nedeniyle, bütçe açığını daha fazla büyütecektir.'' Yıldırım, kamunun girdi maliyetlerindeki artışı fiyatlarına elbette yansıtacağını, ancak bu ihtiyacın çok iyi hesaplanması gerektiğini belirterek, kamu fiyatlarının, gerçek anlamda piyasa fiyatları olması ve hiçbir zaman vergi gibi Hazine'ye gelir sağlayıcı bir mekanizma olarak görülmemesi gerektiğini vurguladı. 
     
</TEXT>
</DOC>
