<DOC>
<DOCNO> 257055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun33.html </URL>
<DATE> 2004/07/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İsrail BM'yi dinlemiyor Duvar inşaatı sürüyor... 
</HEADLINE>
<TEXT>

     İsrail, BM Genel Kurulu'nun aldığı karara rağmen güvenlik duvarı inşaatını bugün de sürdürdü. 
     Kudüs'ün Filistin bölgesindeki Ebu Dis'te, buldozerler inşaat çalışmalarını sürdürürken, bu bölgedeki duvarlar 8 metre kadar yükseldi. 
     Bu arada, Filistinli bakan Saib Erekat, İsrail'in güvenlik duvarı inşaatını sürdürmesiyle Uluslararası Adalet Divanı ile BM Genel Kurulu kararlarına uymadığını hatırlattı. 
     Bakan Erekat, ''Umarım, uluslararası toplum, İsrail'in BM kararlarına uyması için her türlü çabayı harcamaya devam edecektir'' dedi. 
     BM Genel Kurulu, İsrail'in inşa ettiği güvenlik duvarının yasadışı olduğuna ve inşaatın derhal durdurulması gerektiğine dair kararının uygulanmasına yönelik hazırlanan tasarıyı kabul etmişti. 
     
</TEXT>
</DOC>
