<DOC>
<DOCNO> 260699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/spor/axspo01.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Juanfran nihayet 
</HEADLINE>
<TEXT>


Beşiktaş, uzun süren pazarlıklardan sonra Celta Vigo ile anlaşarak İspanyol yıldızın işini bitirdi. 3.5 milyon Euro'ya mal olan Juanfran'ın haftasonu İstanbul'a gelmesi bekleniyor 

MEHMET ÇİFTÇİ 


Telefonla pazarlık 
BEŞİKTAŞ, günlerdir peşinden koştuğu İspanyol Juanfran'ı sonunda renklerine kattı. Siyah - Beyazlı camianın merakla beklediği transfer müjdesi saatlerce süren pazarlıklardan sonra geldi. Celta Vigo Başkanı Gomes, kulüp binasında futbolcunun menajeriyle buluştu ve İstanbul'la telefon aracılığıyla bağlantı kurup, Futbol Komitesi Başkanı Kıvanç Oktay ile pazarlık yaptı. 

Sonunda pes etti 
GOMES, kapıyı 5 milyon Euro'dan açtı. 6 saat süren görüşmeler sırasında Oktay'ın resti ve Juanfran'ın İstanbul'a gitme ısrarı İspanyol Kulübü'nü köşeye sıkıştırdı. Gomes 3.5 milyon Euro'yu kabul etti ancak banka teminat mektubu istedi. Siyah-Beyazlılar teminat mektubunu gönderdikten sonra Juanfran'ı haftasonu İstanbul'a getirerek resmi imzayı attıracak. 

Golcüler döktürdü 

BEŞİKTAŞ, Malatyaspor maçının hazırlıklarını dün yaptığı çift antranmanla sürdürdü. Sabah çalışmasında Carew ve Ahmed Hassan şov vardı. Siyah - Beyazlı takımın iki forveti birbirinden şık goller atarak, Del Bosque'nin yüzünü güldürdü. Menajer - oyuncu Tayfur dışındaki bütün futbolcuların katıldığı antrenmanda tempo çok yüksekti. 
SİYAH - Beyazlılar, akşam çalışmasında ise çift kale maç yaptı. Suat Kaya'nın jübilesine giden Ahmet Yıldırım, Emre Aşık, Okan Buruk ve Tümer Metin'in yer almadığı idmanda Del Bosque, özellikle savunma kurgusu üzerinde durdu. İspanyol çalıştırıcı, topa ilk müdahale ve kısa paslaşmaların önemini anlatırken, birçok kez maçı durdurmak zorunda kaldı. 

Kartal'da kritik gün 

BEŞİKTAŞ yönetimi haftalık olağan toplantısını dün yaparken, prim ve ceza sisteminin belirlenmesi bugüne kaldı. Asbaşkan ve Futbol Komitesi Başkanı Kıvanç Oktay'ın, Del Bosque'nin de görüşlerini aldıktan sonra prim ve ceza sistemini netleştireceği öğrenildi. 

Gençler hazır 

YENİ sezonda şampiyonluk mücadelesi verecek olan Beşiktaş PAF Takımı, hazırlıklarını tamamladı. Altyapı Sorumlusu Sinan Vardar, genç yetenekleri en yakın zamanda vizyona çıkaracaklarını müjdeledi. Vardar, "En büyük şansımız Del Bosque. Bizimle yakından ilgilenmesi çok önemli" diye konuştu. 

Tarihi ziyaret 

19 Mayıs 1940 tarihinde temeli atılan İnönü Stadı'nın ilk mimarları arasında yer alan Fazıl Aysu dün stadı gezerek incelemeler yaptı. Yeni projeyi çok beğenen Aysu, "İstanbul'a bu kadar büyük bir stadın yapılması, bizim için büyük bir meseleydi. Yenilenince daha da heybetli olacak" dedi. 


</TEXT>
</DOC>
