<DOC>
<DOCNO> 275882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun36.html </URL>
<DATE> 2004/09/29/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
İsrail ve Hamas, füze savaşı yaptı 2 ölü, 14 yaralı 
</HEADLINE>
<TEXT>

     Önce Hamas İsrail'in bir kasabasına roket saldırısı düzenledi, ardından İsrail Gazze'deki mülteci kampına füze attı 2 ölü, 14 yaralı. 
     İsrail'in güneyindeki Sderot kasabasında, Hamas'ın düzenlediği roket saldırısında bir çocuğun öldüğü, 12 kişinin yaralandığı bildirildi. 
     İsrail kurtarma servisi Zaka, roketin bir binaya isabet ettiğini, saldırıda 1 çocuğun öldüğünü açıkladı. Sağlık görevlileri de, biri bebek 12 kişinin yaralandığını söylediler. 
     Sderot'taki saldırının sorumluluğunu Hamas üstlenmişti. Sderot'a atılan roketlerin Kassam tipi olduğu ve Gazze Şeridi'nden fırlatıldığı belirtiliyor. 
     
     İSRAİL MİSİLLEME YAPTI 

     İsrail helikopterleri, Gazze'de Cebaliye Filistin mülteci kampı civarına füze saldırısında bulundu. 
     Görgü tanıkları, Hamas'ın Sderot kasabasına roket saldırısı düzenlemesinin hemen ardından, İsrail askeri helikopterinin Cebaliye civarına bir füze attığını açıkladı. 
     Füze saldırısında 2 Filistinlinin yaralandığını belirten tanıklar, ilk füzeden birkaç dakika sonra ikinci bir füzenin daha atıldığını söylediler. 
     Bu arada, İsrail'in güneyindeki Sderot kasabasına düzenlenen roket saldırısında ölenlerin sayısının 2'ye yükseldiği bildirildi. Ölenlerin 4 yaşındaki bir erkek çocuğu ile bir bebek olduğu belirtiliyor. 
     Sağlık görevlileri, saldırıda 12 İsraillinin de yaralandığını açıklamıştı. 
     
</TEXT>
</DOC>
