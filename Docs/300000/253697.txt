<DOC>
<DOCNO> 253697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonyas13.html </URL>
<DATE> 2004/07/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Filistin'de uluslararası ilk film festivali yarın başlıyor... 
</HEADLINE>
<TEXT>

     İşgal altındaki Filistin topraklarından Batı Şeria, ilk kez bir uluslararası film festivaline ev sahipliği yapacak. 
     Festivalin organizatörleri, yarın başlayacak festivalle İsrail ile çatışmalardan, ablukadan bunalan Filistin halkının sıradan hayat ve aşk hakkında da film yapmaya teşvik edilmesini ümit ettiklerini söylüyor. 
     Etkinliğin sorumlularından Adam Zuabi, ''Evet acı çekiyoruz ve mücadeleyle ilgili belgesel önemli, ancak Filistinlilerin siyasi mesajlı çatışma hikayelerinden sıkıldığını düşünüyorum'' dedi. 
     Roma'da da ayrı bir evi bulunan Zuabi, kendisinin, hikayeleri, kültürü olan bir ulusun parçası olduğunu, ancak Filistin toplumu ve kültürünün çok azının dünya sinemasına yansıdığını belirterek, halkının, Batı Şeria ve Gazze Şeridi'ndeki İsrail hakimiyetine rağmen aile konuları ve aşk hakkında filmler de çıkarması gerektiğini söyledi. 
     Zuabi, ''Bütün filmlerimiz siyaset, İsrail-Filistin mücadelesi üzerine. İşgal altındayız, ancak Filistin kültürü 1948 yılı öncesinden de var ve insan olarak bizim hakkımızda filmler yapılabilecek alan olduğunu düşünüyorum'' dedi. 
     
     ''İŞGALE KARŞI KÜLTÜREL DİRENİŞ'' 
     Festivalin düzenleneceği Batı Şeria'nın ticari ve kültürel merkezi kabul edilen Rammallah'la ilgili eski Filistin Kültür Bakanı Yaser Abdrabbo da şunları söyledi 
     ''Ramallah, işgale karşı mücadelede kendi yöntemini uyguluyor. Bu kent, işgale kültürel merkezler, yeni lokantalar, gençlik kafeleri açarak direniyor. Bu da insanları daha açık, özgür kılıyor, radikalizm ve fanatizmden uzaklaştırıyor.'' Brezilyalı yönetmen Walter Salles'in ''The Motorcycle Diaries'' filmiyle açılacak ve 6 gün sürecek festivalde, Filistin, Meksika, İran, Tunus, İngiltere, ABD, İtalya, Fransa ve Rusya'dan filmler gösterilecek. 
     Festivale, çatışmalar nedeniyle İsrailli sinemacıların davet edilmediği kaydedildi. 
     İsrail işgaline karşı ikinci Filistin ayaklanmasının intifada başladığı 2000 yılında, İsrail ile Filistin arasındaki kültürel işbirliği de durmuştu. 
     İsrail, işgal atındaki topraklarda bulunan Yahudi yerleşimciler hariç vatandaşlarının, Batı Şeria ve Gazze Şeridi'ne girişine izin vermiyor. İki halk arasındaki bağlantılar hemen hemen bütün düzeylerde kesik durumda. 
     
</TEXT>
</DOC>
