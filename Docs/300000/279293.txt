<DOC>
<DOCNO> 279293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/magazin/yazdud.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Buyrun iftar sofralarına 
</HEADLINE>
<TEXT>


Kariye Otel'in içindeki Asitane Restaurant'ta yemek yiyene hediye veriyorlar, Malta Köşkü'nde başbakanı görebilirsiniz ve eşsiz manzarası ile Kızkulesi... 


Kısmetse 14 Ekim gecesi hem ilk teraviyi kılacağız hem de ilk kez sahura kalkacağız. 15 Ekim'de de ilk orucumuzu tutacağız. Hepimize hayırlı olsun. Huzur ve mutluluk getirsin. Ramazan ayında ben iftarı evimde yapmayı severim. Ama çalışma hayatı, sanırım bu yıl da gazetede POSTA'daki arkadaşlarımla bozacağım. Genel Yayın Yönetmenimiz Rıfat'ım Ababay'ımın getirdiği tatlılar, aldırdığı sıcacık pidelerle açacağız orucumuzu. Bu arada oruçlarını dışarıda bozmak ya da konuklarına iftar daveti vermek isteyenler için yeni asistanım sevgili Zeycan'ın da yardımıyla herkesin kesesine uygun öneriler getirdik. Buyrun 


Lacivert 

Anadolu Hisarı-Beykoz arasındaki Lacivert Restaurant'ın Türk mutfağından seçilerek oluşturulan özel iftar mönüsü, DJ Canan'ın hazırlamış olduğu müzik eşliğinde sunuluyor. Mönüde klasik iftariye tabağı, günün çorbası, yufkalı köfte veya peynirli su böreği, çeltik kebabı veya safranlı pilav eşliğinde piliç madalyon, güllaç ya da elmalı baklava yer alıyor. Limitsiz çay-kahve dahil kişi başı 35 milyon lira. Rumeli Hisarı'ndan tekne kalkıyor. Telefon 0216 413 37 53. 

Eresin Crown Hotel 

Sultanahmet'te bulunan İstanbul'un müze oteli, Eresin Crown Hotel, sizi Ramazan'da imparatorlukların beşiğine çağırıyor. 
İftar vaktinde fasıl da var. Mönü geleneksel Osmanlı ve Türk mutfağı tatlarından oluşuyor. Mandalina ve kabak reçeli, köme, kestaneli lahana sarma, analı kızlı, badem çorbası, saksı kebabı, dana büryan, bademli piliç, krokanlı güllaç ve tarçınlı limonata gibi çok özel tatlar sunuluyor. Tel 0212 638 44 28. 

Çintemani 

The Ritz-Carlton Otel'in içindeki Çintemani Restaurant'da iftar mönüsü hayli zengin. Kars'tan peynir, Trabzon'dan tereyağı, Şemdinli'den karakovan balı, Afyon'dan kaymak, Antalya'dan narenciye reçelleri ve Türkiye'nin diğer birçok yöresinden lezzetler yer alıyor. Ayrıca zengin çorba çeşitleri, sıcacık pideler, lahmacun, döner, kuzu çevirme, kısır, humus gibi birbirinden güzel Türk yemekleri ile iftariyelikleri ve eski İstanbul tatlılarından vişneli ekmek kadayıfına kadar zengin alternatifler sunan tatlı büfesinde sahlep, boza, ayran ve taze sıkılmış meyve suları yer alıyor. İftarda 
canlı fasıl da var. Ama fiyat biraz tuzlu. Kişi başı 68 milyon lira. 7-12 yaş çocuklardan 34 milyon lira alınıyor. Telefon 0212 334 41 88. 

Mövenpick Otel 

İstanbul Maslak'taki Mövenpick Otel'in içinde yer alan Azzur Restaurant özel Ramazan büfesiyle dikkat çekiyor. İftariyelikler, çorba çeşitleri, su böreği, zeytinyağlılar, iç pilavlı kuzu tandır, tavuk topkapı, tas kebabı, kuzu şaşlık gibi Türk damak tadını yansıtan pek çok yemek ve güllaç, şekerpare, ayva tatlısı, cevizli incir dolması gibi geleneksel Türk tatlıları da var. Fasıl eşliğindeki iftar kişi başı 59 milyon lira. Tel 0212 319 29 29. 

The Marmara İstanbul 

Mutfak şefi Sedat Özkan'ın hazırladığı iftar mönüsü fasıl müziği eşliğinde Brasserie'de sunulacak. İftariyelik çeşitleri, odun ateşinde pişmiş Karadeniz pidesi, tava mantısı, kazan kebabı, ayvalı kuzu saray kebabı, patlıcan hünkar dolması gibi Türk damak tadını yansıtan pek çok yemeğin yanı sıra kaymaklı güllaç, cevizli kabak tatlısı, sultan sarması, hurma tatlısı gibi Osmanlı tatlıları da sunuluyor. Telefon 0212 251 46 96'dan dahili 717. The Marmara Otel'in içindeki Cafe Marmara'da da bu yıl iftar veriliyor. Mönü kafede de zengin. Ayrıca Ramazan ayının gözde tatlısı 
güllaç, ev yapımı birçok tatlı ve Ramazan pideleri de pastanede satışa sunuluyor. Telefon 0212 251 46 96. 

Asitane Restaurant 

İstanbul'un en eski semtlerinden biri olan Edirnekapı'daki tarihi Kariye Otel ve Asitane Restaurant iftar yemeğine gelen misafirlerine Osmanlı döneminde uygulanan 'diş kirası' geleneğini uyguluyor. Diş kirası, Osmanlı döneminde eve gelen misafirlere uygulanan bir adet. Misafir yemeğini yiyip evine giderken ev sahibinden bir de hediye alıyor. Bu çoğu zaman para değil gümüş tabak, kehribar tesbih, oltu taşı ağızlık oluyor. Asitane Restaurant da iftara gelen her müşteriye hediyeler verecek. İftar canlı tasavvuf müziği eşliğinde. İftariyeliklere gelince turşu, cevizli sucuk, Medine hurması, beyaz peynir, mahle pastırma, hurma zeytin, Asitane yapımı reçel, çiçek balı, Malatya kayısı, limonlu kurabiye. Çorbalar Kavata, süzme mercimek çorbası. Zeytinyağlı soğuk başlangıçlar, salataların ardından da ana yemekte iç pilavlı kestaneli kuzu budu veya dane-i sarili saray usulü piliç sarma veya hünkar beğendi var. Tatlı olarak ise fırında güllaç, badem ezmeli keşkül, cevizli taş kadayıfı, içeceklerde de şerbet, çay, kahve limitsiz. Kişi başı 40 milyon lira. Telefon 0212 635 79 97. 

Kızkulesi 

Ramazan ayında Üsküdar açıklarındaki Kızkulesi'nin müdavimleri arasında Serdar Bilgili, Bilgin Demirören, 
Seda Sayan-Gökhan Şükür, Aylin-Mustafa Sarıgül gibi medyatik isimler yer alıyor. İftar mönüsünde hurma, zeytin, beyaz peynir, pastırma, sucuk, domates, salatalık, tereyağ, bal, reçel gibi iftariyelikler, yayla çorbası, peynirli su böreği, kafiarlı köfte, piliç eskalop, güllaç bulunuyor. Kızkulesi'nin muhteşem manzarasında iftar diğerlerine oranla insaflı bir fiyat. Kişi başı 35 milyon lira. Telefon 0216 495 28 90. 

Hacı Abdullah 

İstiklal Caddesi'ndeki Hacı Abdullah en popüler iftar yerlerinden biri. Mönüde iftariyelik, domates, mercimek, ezo gelin çorba, zeytinyağlı olarak taze fasulye, dolma, pazı sarma, ana yemekte haşlama, semizotu, kapuska, pilav, irmik helvası var. Kişi başı 15-30 milyon lira. Telefon 0212 293 85 61 

Hünkar Lokantası 

Etiler ve Maçka'da iki ayrı şubesi bulunan Hünkar Lokantası'nda iftariyelikler, mercimek çorbası, ezogelin çorbası, 
her çeşit tencere yemeği, ev börekleri, ızgaralar ve tüm bunların yanı sıra açık büfeden seçtiklerinizi yiyebilirsiniz. Kişi başı 15-25 milyon lira. Telefon 0212 287 84 70 

Kanaat Lokantası 

Üsküdar Meydanı'ndaki restoranın mönüsünde patlıcan kebap, tas kebabı, Özbek pilavı, patlıcan beğendi, ezogelin, mercimek, yayla çorbası, et güveç, kuzu kapama, taze fasulye, İzmir köfte, dolma, ekmek kadayıf, ayva tatlısı, revani, kabak tatlısı, sütlaç, keşkül, kazandibi var. Yani hayli zengin. Müdavimleri arasında renkli isimler 
yer alıyor. Zeki Alasya, Metin Akpınar, Nurseli İdiz, Tarık Akan, Petek Dinçöz, 
Can Tanrıyar bunlardan bazıları. Kişi başı 15-25 milyon lira. Telefon 0216 553 37 91. 

Çırağan Otel Tuğra Restaurant 

Kuzu gerdan çorbası, mercimek çorbası, sahanda sucuklu yumurta, ev yapımı kuzu etli talafi böreği, ıspanak ve peynirli sigara böreği, asma yaprağında sardalya, patlıcan püreli etli mantı, kuzu incik, tas kebabı, saray usulü tavuk budu kebap, ayva tatlısı, kabak tatlısı, baklava, tulumba bu yılki iftar mönüsü. Ama fiyat cep yakıcı kişi başı 
85 milyon lira. Telefon 0212 326 46 46'dan 7235. 

Hamdi 

Yine yemekleriyle ünlü bir lokanta. Eminönü'ndeki restoranda Ramazan'da yer bulmak çok zor. İftar mönüsünde kahvaltı tabağı hurma, pastırma, beyaz peynir, zeytin, reçel, bal tereyağı söğüş domates, salata, günün çorbası, harman, patates salatası, karışık Urfa turşusu, çiğköfte, fındık lahmacun, kuru dolma, karışık kebap tabağı, kabak, sütlaç, baklava ve kadayıf tatlı olarak yer alıyor. Kişi başı 30 milyon lira. Telefon 0212 528 03 90. 

Malta Köşkü 

Beşiktaş Yıldız Parkı'ndaki Malta Köşkü'nde muhteşem manzara eşliğinde Türk-Osmanlı mutfağına özgü klasik yemekler sunuluyor. Burada iftar saatinde Başbakan Recep Tayyip Erdoğan ve eşi Emine Erdoğan, Abdullah Gül ve eşi, Recai Kutan, Emine Ün, Emre Kınay, Şifo Mehmet gibi ünlü isimlerle karşılaşabilirsiniz. Malta 
Köşkü'nde kahvaltı günleri de devam ediyor. Cevizli balkabağı, güllaç, kalburabastı, lokma tatlıları benim favorilerim arasında. Kişi başı 37 milyon lira. Telefon 0212 258 94 53. 

Naz Turkish Cuisine 

'Swissotel The Bosphorus', İstanbul'da bulunan Türk restoranı eski adıyla 'Taşlık', Swissotel Ziyafet Satış Müdürü ve Sepetçiler Kasrı İşletmecisi Bülent Aydın tarafından yenilenerek 'Naz Turkish Cuisine' adıyla hizmet vermeye başladı. Mimar Bülent Özyurt'un danışmanlığında, canlı renklerin son derece sade ve şık görünüme büründüğü ve günümüz modern çizgisini yansıtan 'Naz Turkish Cuisine'de mutfak 
şefi Gözde Aydın'ın tavsiyeleri arasında, yaprak sarması, humus, tarama, odun fırınının lezzetiyle pide ve ekmek çeşitleri, lahmacun, kuzu tandır var. Kişi başı 50-60 milyon lira. Telefon 0212 326 11 75. 

Köşebaşı 

Geleneksel Ramazan sofrasında zengin bir mönü var. Tatlılardan güllaç, irmikli dondurma, künefe önerilir. Çok popüler olan Köşebaşı'nın şubelerine Kurukahveciler Köşkü Dalyan 0216 363 58 56, iş çevrelerinin vazgeçilmez adresi Maçka 0212 230 38 68 ve Köşebaşı Expres Maslak 0212 285 44 44, Ankara'nın en güzel köşesi G.O.P 0312 446 59 59 ve yeni dekorasyonu ile kış sezonunu açacak olan Levent 0212 270 24 33'ten ulaşabilirsiniz. Fiyatlar 30-35 milyon lira arasında. 

Venge Kebap 

Sosyetenin en sık gittiği Levent'teki Venge Kebap'ın güzel halkla ilişkiler müdürü Dilek Terzioğlu, Ramazan mönüsünde zengin iftariyeliklerin dışında her zamanki normal mönülerinin de geçerli olduğunu söyledi. Ramazan mönüsünde süzme mercimek çorbası, fındık lahmacun, içli köfte, şakşuka, patlıcan salatası, muammara, gavurdağı salatası denemeye değer. Limitsiz içecek dahil kişi başı 35 milyon lira. Telefon 0212 281 93 83. 

Altınkapı 

İzmir'in ünlü Altınkapı Restaurant'ının Alsancak ve Karşıyaka şubeleri Ramazan'a hazır. Gönül ve Cüneyt Altınkapı iftar mönüsünde zengin iftariyeliklerin yanı sıra tüm şubelerinde Altınkapı'nın normal mönüsünün olacağını söylediler. Yemekler müthiş. Bu arada 'Kara Fırında Seçmeler'de tahinli, tavuklu, kıymalı, kaşarlı, sucuklu pide çeşitleri var. Limitsiz içecek, tatlı olarak güllaç. Kişi başı 15-20 milyon lira. Merkez telefon 0232 422 27 09. 




</TEXT>
</DOC>
