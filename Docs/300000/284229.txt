<DOC>
<DOCNO> 284229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/ekonomi/eko07.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yapı ve Kredi'de yerli yabancı tercihimiz yok" 
</HEADLINE>
<TEXT>


ANKARA Milliyet 

Bankacılık Düzenleme ve Denetleme Kurumu BDDK Başkanı Tevfik Bilgin, Yapı ve Kredi Bankası'nda YKB muhtemel alıcıların ulusal ya da uluslararası banka olmasıyla ilgili herhangi bir ön kabul ya da retlerinin bulunmadığını söyledi. "Bu banka er ya da geç satılacak. Ama bizim tercihimiz olabildiğince hızlı satılmasıdır" diyen Bilgin, bu görüşünü Çukurova Grubu Yönetim Kurulu Başkanı Mehmet Emin Karamehmet'e de ilettiğini belirtti. Uzan ve Karamehmet'i "yakından izledikleri misafirler" olarak nitelendiren Bilgin, Karamehmet'in ve Uzan'ın ne yeni bir teklifte ne de yeni bir talepte bulunmadığını kaydetti. Bilgin, YKB'nin satış yetkisinin yılsonuna kadar Çukurova Grubu'nda bulunduğunu hatırlatarak, "BDDK olarak, bankayı kim alacaksa onun alabilecek nitelikte olup olmadığına karar veririz" dedi. Bankanın 90 günde satılıp satılamayacağına ilişkin bir soru üzerine Bilgin, "Alıcılar konusunda bilgim yok. Biz izleyiciyiz. Gerekirse yönlendirici oluruz" yanıtını verdi. 

Uzan TMSF'nin konusu 
Bilgin, Uzan'la ilk defa görüştüğünü kaydederken, "Sayın Uzan sıkıntılarını anlattı. Uzan'la ilgili hususlar ağırlıklı olarak TMSF ile ilgilidir. BDDK'nın bu konuda ağırlıklı olarak herhangi bir söz hakkı da olamaz" değerlendirmesinde bulundu. 





</TEXT>
</DOC>
