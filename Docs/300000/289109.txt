<DOC>
<DOCNO> 289109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/guncel/gun01.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör, duaları birleştirdi 
</HEADLINE>
<TEXT>


İstanbul'da, Neve Şalom ve Beth Israel sinagoglarına düzenlenen bombalı saldırıların yıldönümünde, Türk ve Musevi din adamları hayatını kaybedenler için birlikte dua etti 

İSTANBUL Milliyet 

İstanbul'da 15 Kasım 2003'te, Kuledibi'ndeki Neve Şalom ve Şişli'de bulunan Beth Israel sinagoglarına düzenlenen terörist saldırılarda hayatını kaybeden 23 kişi, dün törenlerle anıldı. 
Neve Şalom Sinagogu'ndaki ilk törende konuşan Beyoğlu Belediye Başkanı Ahmet Misbah Demircan, saldırıyı gerçekleştirenlerin belki bunu bir cemaatin, bir dinin mensuplarına yaptıklarını düşündüklerini, ancak saldırı sonunda bütün Beyoğlu halkını karşılarında bulduklarını söyledi. Demircan, törenin, terörden çok sıkıntı çekmiş Türkiye'de bu hareketlerin asla destek bulamayacağının işareti olduğunu vurguladı. 
Terörün nereden gelirse gelsin insanlık dışı olduğunu kaydeden Beyoğlu Kaymakamı Kamil Başar da, "Terör hiç bir zaman amacına ulaşamayacaktır" dedi. 
Türk Musevi Cemaati lideri Silvio Ovadio da, saldırı sonrasında 300'e aşkın yaralıyı hastaneye yetiştirmek için bölgedeki vatandaşların gösterdikleri çabaya Beyoğlu ve Şişli belediyelerinin gösterdiği duyarlılığa, Vali ve Emniyet Müdürü'nün çalışmalarına teşekkür etti. Ovadio, bu sinagoglara zarar vermek isteyenlerin aslında bütün Türkiye'ye zarar verdiklerini dile getirdi. 
Törende daha sonra, Türk ve Musevi din görevlileri, ölenlerin anısına dualar okudu. 
Sinagogun karşısındaki dükk nda hayatını kaybeden Murat Şahin anısına Sivas Yağbasan Köylüleri Yardımlaşma ve Dayanışma Derneği üyeleri de tören düzenledi. Törene katılan Şahin'in annesi Nermin Şahin, gözyaşı dökerek, "Evladımı öldüren teröristlere lanet olsun" dedi. 

İkinci tören 
Şişli Beth Israel Sinagogu'nda saldırıda ölenler için tören düzenlendi. Şişli Belediye Başkanı Mustafa Sarıgül, kim tarafından ve ne şekilde gelirse gelsin terörün insanlık tarafından asla kabul görmeyeceğini söyledi. 


</TEXT>
</DOC>
