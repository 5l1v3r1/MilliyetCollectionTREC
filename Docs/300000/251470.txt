<DOC>
<DOCNO> 251470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo17.html </URL>
<DATE> 2004/06/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sakaryaspor'da kombine biletler satışa sunuluyor... 
</HEADLINE>
<TEXT>

     Birinci Süper Lig'in yeni takımlarından Sakaryaspor'da, kombine biletlerin yarın satışa sunulacağı belirtildi. 
     Kulüp başkanı Selahattin Aydın, düzenlediği basın toplantısında kombine bilet satışlarında geçmiş dönemlerde haksızlık oluştuğunu ve bunu gidermeye çalıştıklarını söyledi. 
     Bilet satın alan taraftarları görevlilerle karşı karşıya getirmek istemediklerini ve bunun önlemini alacaklarını belirten Aydın, ''Kombine bilet satışlarında taraftardan destek bekliyoruz'' diye konuştu. 
     Kombine bilet alanların yanında çocuk getiremeyeceğini ifade eden Aydın, şunları söyledi 
     ''Numaralı protokol tribünü 500, maraton tribünü 175 ve kapalı kale arkası 125 milyon liradan satışa sunulacak. İsteyene kredi kartı veya 4 taksit kolaylığı sağlanacaktır. Fiyatların makul olduğunu düşünüyoruz. Biz bedelini ödeyene de gerekli hizmeti götüreceğiz. VIP ile ilgili de çalışmalarımız sürüyor.'' 
     
     TRANSFER ÇALIŞMALARI 
     Aydın, ikinci kamp dönemine başlamadan gerekli transferlerin yapılacağını kaydetti. 
     Transferde aceleci olmadıklarını ifade eden Aydın, şöyle konuştu 
     ''Kulübün imkanlarının üzerinde taahhütte bulunmak istemiyoruz, her futbolcunun da alternatifi vardır. Ligdeki hedefimiz ilk 10 içinde yer almaktır. Bunu başaracağız. Trabzonspor'dan Emre Toraman ve Adanasporlu Murat Bölükbaş ile yeni gelişmeler oldu. Malatyasporlu Mithat ile de görüşme yapıldı. Ancak sözünde sadık olmadığı için vazgeçtik. Pape Thaiw'in durumunu da 2 gün içinde sonuçlandıracağız'' dedi. 
     Öte yandan Sakaryaspor'un Bolu kampına Brezilya'nın Sau Paulo takımından 21 yaşındaki Weslay Breatya'nın denenmek için katıldığı belirtildi. 
     
</TEXT>
</DOC>
