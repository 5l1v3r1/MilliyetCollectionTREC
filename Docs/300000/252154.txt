<DOC>
<DOCNO> 252154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko18.html </URL>
<DATE> 2004/07/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Özel tüketim doruk noktada... 
</HEADLINE>
<TEXT>

     Türk lirasının değerlenmesi ve bankaların ellerindeki fonları giderek artan bir şekilde tüketici kredilerine yönlendirmeleri, özellikle dayanıklı tüketim malı harcamalarına bağlı olarak ailelerin tüketim harcamalarını Türkiye tarihinin en yüksek noktasına çıkardı. 
     DİE'nin harcamalar yöntemiyle hesaplanan gayri safi yurt içi hasıla kapsamındaki özel nihai tüketim harcamalarını ailelerin tüketim harcamaları dikkate alarak oluşturduğu Özel Nihai Tüketim Endeksi Türkiye tarihinin en yüksek noktasına ulaştı. 1999 yılının ilk üç aylık dönemindeki üretim düzeyi 100 kabul edilerek ve birinci üç aylık dönemler dikkate alınarak oluşturulan endeks, bu yılın ilk çeyreğinde 120.1'e kadar yükseldi. Bu özel nihai tüketim harcamalarının son beş yılda reel olarak yüzde 20 oranında arttığına işaret ediyor. 
     1999 yılının ilk çeyreğinde 100 kabul edilen özel nihai 
     harcama düzeyi, 2000 yılında 106.1'e çıktıktan sonra 2001 yılında 102.6'ya, 2002 yılının ilk çeyreğinde ise 100.7'ye kadar gerilemişti. Kriz sonrası ekonomide toparlanmanın iyice belirgin hale geldiği geçen yılın ilk üç aylık döneminde 108.6'ya kadar yükselen özel tüketim endeksi bu yıl ise 120.1'i buldu. 
     
     REEL GELİRLER AZALDI TÜKETİM ARTTI 
     Tüketim harcamalarını oluşturan alt harcama grupları, uygulanan ekonomik program gereğince gelirlerin reel olarak azalma sürecinde olduğu bir dönemde özel tüketim harcamalarında yaşan bu genişlemenin büyük ölçüde Türk Lirasının değerlenmesi ve bankaların tüketici kredisi kullanımını artırmalarından kaynaklandığını gösteriyor. 
     Artışı büyük ölçüde dayanıklı tüketim mallarına yapılan harcamalardan kaynaklanıyor. Otomobil alımıyla ilgili harcamaların da içerisinde yer aldığı dayanıklı tüketim malı harcamaları yüzde 49.7 oranında artış kaydetti. 1999 yılında 100 olan dayanıklı tüketim malları harcama endeksi bu yıl 
     171.8'e kadar yükseldi. Bankalar tüketici kredilerini büyük 
     ölçüde otomobil ve diğer dayanıklı tüketim mallarının finansmanı için kullandırırken, TL'nin değerlenmesi de söz konusu dayanıklı tüketim mallarının iç piyasa fiyatlarının nispeten düşük kalmasını sağlıyor. 
     
     GIDA TÜKETİMİ ARTMIYOR 
     Reel gelir düzeyiyle yakından ilgili bulunan harcama gruplarında ise önemli bir artış olmadığı dikkati çekiyor. 
     Örneğin bu yılın ilk çeyreğinde gıda ve içki harcamalarında sadece yüzde 0.9 oranında bir artış yaşandı. Bu artış Türkiye'nin yıllık yüzde 1.7 olan ortalama nüfus artışının bile altında bulunuyor. Nüfus artışından arındırıldığında kişi başına düşen ortalama reel gıda harcama tutarının azaldığı bile gözüküyor. 
     Aynı eğilim giyecek ve benzeri yarı dayanıklı tüketim mallarını kapsayan yarı dayanıklı ve dayanıksız tüketim mallarında da gözleniyor. Ekonomideki yüksek büyümeye rağmen yarı dayanıklı ve dayanıksız tüketim mallarına yapılan harcamalarda yüzde 4.9 oranında artış yaşandı. Buna karşılık enerji, ulaştırma ve haberleşme harcamaları yüzde 3.3 oranında azalırken, bir önemli büyüme de yüzde 10.1 ile hizmetlerle ilgili harcamalarda gözlendi. Konut sahipliği ile ilgili harcamalar ise bankaların konut kredilerini de artırmalarına rağmen sadece yüzde 1.9 oranında arttı. 
     Gıda ve içki harcamalarınin 1999 yılında 100 olan düzeyi, 2000 yılında 106.1'e çıktıktan sona 2001'de 106.5, 2002'de 105.7 olarak gerçekleşti. Geçen yıl 110.3'e, bu yıl 
     ise 111.4'e çıktı. 1999 yılında 100 olan yarı dayanıklı ve dayanıksız tüketim malı harcamaları bu yıl 109.8 olurken, enerji, ulaştırma ve haberleşme harcamaları 100'den 97'ye geriledi. Hizmetler için yapılan harcamalara ilişkin endeks 129.6'ya, konut sahipliği harcamaları endeksi ise 106.6'ya yükseldi. 

ANKA 
     
</TEXT>
</DOC>
