<DOC>
<DOCNO> 288725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun10.html </URL>
<DATE> 2004/11/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
KKTC 21 yaşına girdi, Denktaş son kez konuştu... 
</HEADLINE>
<TEXT>

     KKTC Cumhurbaşkanı Rauf Denktaş, ''Bize 'aferin' deyip, sırtımızı okşasınlar diye biz, haklarımızı, yani devletimizi, egemenliğimizi, bağımsızlığımızı korumaktan, Rumların hiçbir zaman hükümetimiz olmayacağını savunmaktan vazgeçmeyeceğiz, vazgeçemeyiz. Daha iyi günler, dünyaya açılma diyerek bağımsızlıktan vazgeçmeye kimsenin hakkı yoktur'' dedi. 
     Denktaş, KKTC'nin 21. kuruluş yıldönümü nedeniyle radyo ve televizyonlardan halka seslendi. Cumhurbaşkanı olarak son kez KKTC'nin kuruluş yıldönümünde konuştuğuna işaret eden Denktaş, konuşmasında, daha çok devlete sahip çıkılması gereğini vurguladı. 
     ''KKTC'yi tanımayan ve 30 yıldır bu yanlıştan dönmeyen ülkelerden hak ve adalet bekleyerek vakit geçirmenin boşuna olduğunu'' ifade eden Denktaş, ''vaktin devleti daha mamur, daha zengin, daha güzel bir yurt haline getirmeye harcanması gerektiğini'' söyledi. 
     Denktaş, ''Bağımsızlığımızı, devletimizi feda etmeden barış. Feda etmeden uzlaşma. Kıbrıs Rumunu meşru Kıbrıs hükümeti olarak kabul etmeden yeni bir ortaklık. Bunlara hepimiz razıyız, ama Ruma yamalanmak, Türkiye'nin gölgesinden, garantisinden arındırılarak Rumun yaması olmak hayır'' diye konuştu. 
     
     ŞEREF VE HAYSİYETLE ÖLMEYİ ÜSTÜN TUTMALIYIZ 
     Denktaş, konuşmasını şöyle sürdürdü 
     ''Şimdi içinde bulunduğumuz bu devletin zemininde, bayraklarımızın altında, barış istiyoruz, ama bağımsızlığımızı koruyarak, devletimize sahip çıkarak istiyoruz. Ve bunun için bunu istemeye hakkımız vardır ve bunu korumaya kudretimiz vardır. 5 sene sonra 6 sene sonra aşağılaşarak ölmektense şimdiden şeref ve haysiyetle ölmeyi üstün tutmalıyız diyemez miyiz Demiyor muyuz Demeyecek miyiz '' ''Gerçeklere 40 yıl gözlerini kapayarak, Kıbrıs Türk halkının haklarını gasp eden, terörist, gaspçı idareye arka çıkıp bu idareyi meşru hükümet olarak tanıyanlara hep birlikte, yeni bir ruh ve yeni bir heyecanla seslenilmesini'' isteyen Denktaş şunları kaydetti 
     ''Bu sözde cumhuriyeti veya onun sözde meşru hükümetini, Kuzey Kıbrıs Türk Cumhuriyeti'nin mukavemetçi kahraman Türk halkına hiçbir kuvvet zorla empoze edemez. Kimseye böylesi bir hak tanımıyoruz. Devletimizi, bağımsızlığımızı yok farz edenlere gür sesimizle 'Varız, 21 yaşındayız, varolmaya devam edeceğiz. Bağımsızlığımızı kağıt üzerinde vaatlerle süslenmiş uzlaşma önerilerine feda etmeyeceğiz' diyelim. Kıbrıs Rum idaresi Kıbrıs'ın tümünü temsil edemez, Kıbrıs'ın tümünün hükümeti olamaz.'' ''Mukavemetçi kahraman halkım'' diye seslenen Denktaş, ''geçmişe bakmakta fayda olduğunu'' ifade ederek şöyle konuştu 
     ''1963'ten sonra 1974'e kadar herhangi bir an Rum tarafı 'yanlış yaptık, özellikle Akritas Planı meydana çıktıktan sonra, 'özür dileriz. Enosis, Türkiye varoldukça ve sizin direnişiniz devam ettikçe elde edilecek bir hedef değildir, hayal gördük. Tazminatlarınızı verelim, geliniz yeniden dost olalım' demiş olsaydı, Kıbrıs meselesi halledilmez miydi '' 
     
     AKRİTAS PLANI'NIN YAPIMCISI 
     ''Akritas Planı'nın yapımcılarından, uygulayıcılarından Tasos Papadopulos'un, Rum Cumhurbaşkanı olduğunu'' kaydeden Denktaş, Papadopulos'un kısa süre önce, ''1963-1974 arasında tek bir Türk bile öldürülmüş değildir'' diyebildiğine işaret etti ve ''Bu devam ettiği sürece bizim Rumlarla aynı vizyonu paylaşarak bir sonuca varmamız mümkün mü Ve bu dengesizlik devam ettiği sürece, sanki bu dengesizlik yokmuş gibi halkımıza 'merak etmeyiniz uzlaşacağız, barış olacak' demenin halkımızı teselli etmekten başka bir yararı olur mu '' diye konuştu. 
     
     SIRTLARI OKŞANAN İDARECİLERE 
     Cumhurbaşkanı Denktaş, ''Bugün Annan Planı'na 'evet' dedikleri için sırtları okşanan, takdir ve itibar kazanmış olan idareciler var başımızda'' diyerek, bu idarecilere, gerçekleri söylemekten korkmamalarını önerdi. 
     Rumlardan 1963-1974 arasında yaptıklarının tazminatının cesaretle istenmesi gerektiğini belirten Denktaş, Rumların özür dilemeleri, yanlış yaptıklarını kabul etmeleri gerektiğini kaydetti. 
     Konuşmasında, Cumhurbaşkanlığı makamından KKTC'nin kuruluş yıldönümünde halka son seslenişi olduğunu ifade eden Denktaş, bu nedenle uzun konuşacağını söyledi. 
     Denktaş, ''konuşmasının tekrar olabileceğini, 'Denktaş hep bunları söyler' denilebileceğini'' ifade ederek, ''tekrarları, gerçekler olduğu için yaptığını'' belirtti ve şunları kaydetti 
     ''Rum idaresinin 40 yıldır meşru hükümet olarak tanınması hukuka, insan haklarına, uluslararası anlaşmalara aykırıdır. Kıbrıs Türklerine yapılan izahı mümkün olmayan büyük bir haksızlıktır. Bir haksızlık, bir kanunsuzluk 40 yıldır devam ederse bunda bir kasıt vardır demektir. 40 yıllık Kıbrıs meselesini halletmek için kollarını sıvayıp, 40 yıldır meseleye teşhis konmasını engelleyenlerin vebali çok büyüktür. Kendi çıkarlarına hizmet için Kıbrıs meselesini Rumları meşru hükümet addederek halletmek isteyenlerin çift referandumdan sonra insafa gelmelerini beklemek hakkımızdı.'' 
     
     ''BENİ DİZE GETİRMEK İÇİN'' 
     İdarecilerin yaptıkları girişimlerde, ''Kuzey Kıbrıs Türk Cumhuriyeti'nin varolduğunu, varolacağını, kimsenin bağımsızlığa, egemenliğe dokunma ve bunları pazarlık etme hakkı olmadığını açıkça ve cesaretle söylemeleri gerektiğini'' kaydeden Denktaş, egemenlik ve devletin varlığında ısrarın, Rum idaresinin meşru hükümet olarak reddedilmesinin, ''uyuşmazlık'' olarak değerlendirildiğini, fakat yılmamak gerektiğini söyledi. 
     Yıllarca kendisine ''uzlaşmaz'' damgası vurulduğunu ifade eden Denktaş, bunun, kendisini ''dize getirmek'' için yapıldığını, Rumu meşru hükümet olarak kabul etmesi için yapıldığını belirtti. Denktaş, ''Her defasında Rum önümüze konulmuş olan belgeleri reddettiği halde sanki ilk defa referandumda reddetmiş gibi bir öfkeye kapılmışlardır. Neden Çünkü Annan Planı ile Türk halkına son darbeyi vuracaklar, Türkiye'yi adadan çıkaracaklar ve bizi er geç kendilerinin kabul ettiği meşru Kıbrıs hükümetine yamama yoluna gideceklerdi'' diye konuştu. 
     
     ''HALK AYAKLANIR'' 
     Atatürk'ün, ''Kişiler kendi şahsi hürriyetlerini feda etmek isteyebilirler, ancak bir milletin hayatına ve hürriyetine zarar verme hakları yoktur'' sözlerini anımsatan Denktaş, böyle bir teşebbüsün hiçbir zaman meşru addedilemeyeceğini, kabul edilemeyeceğini ifade etti. 
     Denktaş, Kıbrıs Türklerinin böyle bir hal karşısında ayaklanacağını, haklarını 1963-1974 arasında olduğu gibi gerektiği şekilde savunacağını bildiğini belirtti. 
     
     ''YENİ DEĞERLENDİRME YAPMALIYIZ'' 
     Cumhurbaşkanı Rauf Denktaş, konuşmasını şöyle sürdürdü 
     ''Burada Annan planının neleri alıp götürdüğüne bakılmaksızın, kendi çıkarları için konuşanların Rum hegomanyası altında bir Kıbrıs'ta ne kadar dayanabileceklerini de düşünmeleri gerekir. Barış, uzlaşma, körü körüne 'barış isteriz, uzlaşma isteriz' çağrılarıyla elde edilemez. Uzlaşma karşılıklı anlayış ister. Aynı vizyonu paylaşmak gerekir. Karşılıklı güvene ve saygıya ihtiyaç vardır. Burada bunlar yoktur. Rumun vizyonu Kıbrıs'ın meşru hükümeti oldu, bizim azınlık olduğumuz, kendilerinin olan Kıbrıs'ın kuzeyinin işgal altında olduğu ve Kıbrıs meselesinin 1974'te bir işgal meselesi olarak başladığıdır. Bunu kabul ediyor musunuz Etmiyorsanız, oturup yeni bir değerlendirme yapmamız gerekir. 
     Yine Atatürk'ü analım. 'Barış istiyoruz' dediğimiz zaman, 'tam bağımsızlık istiyoruz' dediğimizi herkesin bilmesi lazımdır. Bunu istemeye hakkımız ve kudretimiz vardır. 10 sene 20 sene sonra aşağılaşarak ölmektense, şimdiden şeref ve haysiyetle ölmeyi üstün tutmalıyız. 
     1963-1974 yılları arasında o korkunç yıllarda eğer Kıbrıs Türk'ü bu ilkeyi savunmamış olsaydı, yani 10 sene, 20 sene sonra aşağılaşarak ölmektense şimdiden şeref ve haysiyetle ölmeyi üstün tutarız diyerek Ruma karşı, EOKA'ya karşı, Yunan'a karşı direnmemiş olsaydı, bugün burada tek bir Türk kalmamış olacaktı veyahut kalan bir avuç Türk de Rumun, Yunanın azınlığı olarak ezilecekti.'' 
     Bir halkın erişebileceği en yüksek mertebenin devlet kurmak olduğunu belirten Denktaş, ''Kıbrıs Türkü haysiyetli, şerefli bir mücadeleden sonra devletini kurmuştur, sancısını çekmiştir, kanını, canını vermiştir. Bir daha bu devlet elden giderse aynı şekilde yeni bir devlet kuramaz, bulamaz, mahvolur'' dedi. 
     
</TEXT>
</DOC>
