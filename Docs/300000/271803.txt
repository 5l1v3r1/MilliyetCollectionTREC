<DOC>
<DOCNO> 271803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur38.html </URL>
<DATE> 2004/09/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kendisini telefonla taciz eden kişiyi av tüfeğiyle vurdu 
</HEADLINE>
<TEXT>

     Kayseri'de, kendisine telefonda tacizde bulunduğunu iddia ettiği kişiyi av tüfeğiyle öldürdüğü öne sürülen kadın ve kocasının yargılanmasına başlandı. 
     Kayseri 2. Ağır Ceza Mahkemesi'ndeki duruşmada, tutuklu sanık Latife Temizel ile tutuksuz yargılanan eşi Erol Temizel hazır bulundu. 
     Latife Temizel, ifadesinde, öldürülen Bekir Atalay'ın kendisini 1 yıldır telefonla arayarak taciz ettiğini öne sürdü. 
     Olay günü annesinin evindeyken telefonla yeniden arandığını belirten Temizel, şöyle dedi 
     ''Bekir'i eve çağırıp peşimi bırakması için yüz yüze görüşmek istiyordum. Eve geldiğinde bana sarkıntılık etmek istedi. Birkaç gündür annemin evinde yalnız kaldığım için yanıma eşimin av tüfeğini de almıştım. Bekir'in elinden bir an kurtuldum ve evden tüfeği alıp Bekir'e ateş ettim. Tacize uğradığımı utandığım için kimseye söylememiştim. Olaydan 1 hafta önce de bunalıma girdiğim için tarım ilacı içip intihara kalkışmıştım.'' Tutuksuz yargılanan Erol Temizel de olayın olduğu sabah işe gittiğini belirterek, ''Ağabeyimle inşatta çalışırken telefon geldi ve eşim Bekir'i öldürdüğünü söyledi. Hemen köyüme gittim. Önce babamların evine uğradım. Yakınlarım, olay yerine gitmemi engelledi. Kendimi kaybedip babamın tüfeğiyle havaya ateş ettim. Eşim, bana taciz telefonlarıyla ilgili bir şey söylemedi. Öldürme olayıyla ilgim yok'' dedi. 
     Tanıkların, Erol Temizel'in olay günü işe gitmediği, olaydan sonra av tüfeği sesi duyulmadığı yönündeki ifadeleri üzerine, mahkeme heyeti, Temizel'in de tutuklanmasına karar verdi. Duruşma, tanıkların dinlenmesi ve dosyadaki eksiklerin tamamlanması için ertelendi. 
     Melikgazi İlçesi'ne Bağlı Turan Beldesi'ndeki olayın ardından Latife Temizel tutuklanmış, elinde barut izi tespit edilen Erol Temizel, tutuksuz yargılanmak üzere serbest bırakılmıştı. 

     
</TEXT>
</DOC>
