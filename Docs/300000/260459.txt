<DOC>
<DOCNO> 260459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun15.html </URL>
<DATE> 2004/08/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fidyeden pay alan ünlü istihbaratçı tutuklandı 
</HEADLINE>
<TEXT>

     Ünlü bir eski Fransız istihbarat şefi, Lübnan’daki Fransız rehineleri kurtarmak üzere 16 yıl önce devletçe ödenen fidyeden komisyon aldığı gerekçesiyle mahkeme kararıyla tutuklandı. 
     BBC'den Sabetay Varol'un haberine göre, Lübnan'daki Hizbullah örgütü temsilcileri ile pazarlığa oturmak üzere, birçok başka kent yanında, Ankara’da da toplantı yaptığı saptanan Jean-Charles Marchiani’nin, bu işten 9 milyon dolara yakın komisyon aldığı sanılıyor. 
     İki yıl boyunca tutsak kaldıktan sonra, 1988 yılında Lübnan’da serbest bırakılan dört rehinenin kurtarılması pazarlıklarını yürüten Jean-Charles Marchiani o tarihte bir tür "ulusal kahraman" mertebesine yükselmişti. 
     Fidyeden komisyon aldığı kuşkusu, İran’lı işadamı İskender Sefa tarafından Marchiani’ye ait bir hesaba para transferi yapıldığının Fransız karşı-casusluk örgütü DST tarafindan farkedilmesı ile başladı. 
     İskender Sefa’nın rehine pazarlığındaki rolü o yıllardan beri kamuoyu tarafından biliniyor. Ancak Marchiani’nin geçen dönem Avrupa Parlamentosu’na milletvekili seçilmesi ve bunun sağladığı dokunulmazlık örtüsü şimdiye kadar kovuşturma açılmasını engelliyordu. 
     Bu yılki seçimde yeniden aday olan Marchiani, ikinci kez seçilemeyince tutklanması önündeki engeller ortadan kalkmış oldu. 
     Diğer taraftan "Fransızların en iyi tanıdıği istihbaratçi" olarak da bilinen Marchiani dört duvar arasında ilk gecesini geçirirken, hakkında iki yeni dava daha açıldığı kaydedildi. 
     Bu davalar, bir Orta Doğu ülkesine "Leclerc" tankı satışı ve Paris Havalimanları İşletmesi ihalelerine fesat karıştırmak olarak özetlenebilir. 
     
</TEXT>
</DOC>
