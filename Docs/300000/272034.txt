<DOC>
<DOCNO> 272034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy18.html </URL>
<DATE> 2004/09/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Sağlık Bakanı'ndan kozmetikler için uyarı... 
</HEADLINE>
<TEXT>

     Lenf sisteminden kaynaklanan kanserlerin ortak adı olan "Lenfoma" dünyada her yıl 181 bin kişinin ölümüne neden oluyor. 
     Sağlık Bakanı Recep Akdağ, 15 Eylül Dünya Lenfoma Günü dolayısıyla yaptığı açıklamada, lenfomanın erken tanı ve doğru tedavi sonucunda şifa ile sonuçlanan bir hastalık olduğuna dikkat çekti. Dünyada yaklaşık 360 bin lenfoma hastası bulunduğunu, her yıl 181 bininin yaşamını yitirdiğini kaydeden Akdağ, "Lenf sistemi insan vücudunun bağışıklık sisteminin bir parçasıdır. Bu sistem mikrobik ve diğer pek çok hastalıklar ile mücadele eden akyuvarları üretir, biriktirir ve bedenimizin her köşesine taşır. Lenf sistemi insan vücudu için çok önemli bir işlev üstlenmiştir. Bu nedenle bu yapı içinde ortaya çıkan kanserlerin ortak adı olan 'lenfoma' hastalığının erken tanı ve tedavisi çok önemlidir" dedi. 
     
     KOZMETİKLERE DİKKAT 
     Lenfomanın hem çocuklar, hem de erişkinlerde görülebilen bir hastalık olduğunu belirten Akdağ, "Son yıllarda belirgin bir artış gözlenen lenfomanın nedeni olarak, yaşamımıza giren elektromanyetik dalga yayıcıları, sigara ve içki kullanımının özellikle gençlerimiz arasında yaygınlaşması, enfeksiyon hastalıkları, kimyasal maddeler, bilinçsiz kullanılan ilaçlar ve kozmetik ürünleri görülmektedir" diye konuştu. 
     Akdağ, lenfoma hastalığının belirtilerini, boyun, koltuk altı ya da kasıklardaki lenf bezlerinde ağrı vermeyen şişlik, açıklanmayan ateş, gece terlemeleri, uzun süreli bitkinlilik hali, açıklanmayan kilo kaybı, ciltte kaşıntı ve geniş, kırmızı döküntüler olarak sıraladı. Bakan Akdağ, "Özellikle lenfomalı birçok hastanın doğru tanı almadan ileri evrelere taşınması, bu konuda sağlık çalışanlarının ve halkımızın konuya ilgisinin artırılması gereğini göstermektedir" dedi. 
     
</TEXT>
</DOC>
