<DOC>
<DOCNO> 275706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur13.html </URL>
<DATE> 2004/09/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Karısını ve kızını döven kocaya uyurken infaz 
</HEADLINE>
<TEXT>

     DHA 
ÇORUM'un Kargı İlçesi'nde, 39 yaşındaki Pembe Karakuş, kendisini ve kızını döven eşi Abidin Karakuş'u, uyuduğu sırada av tüfeğiyle vurarak öldürdü. 
     Olay, Kargı İlçesi'ne bağlı Sarısüleyman Köyü'nde meydana geldi. İddiaya göre, Pembe Karakuş sürekli alkol alan eşi Abidin Karakuş ile kavga etti. Genç kadını döven Abidin Karakuş, kendilerini ayırmaya çalışan kızı Gamze'yi de dövdükten sonra uyumak için yatak odasına gitti. Eşi uyuduktan sonra yatak odasına giren genç kadın, av tüfeğiyle ateş ederek Abidin Karakuş'u öldürdü. 
     Olaydan sonra, eşini öldürdüğü tüfekle birlikte jandarmaya giderek teslim olan Pembe Karakuş, 20 yıllık evli olduklarını belirterek, "Eşim alkol aldıktan sonra sürekli olarak beni ve kızım Gamze'yi döverdi. Olay akşamı da beni dövdü. Kızım onu engellemek isteyince ona da vurdu. Sonra da gidip uyudu. Yıllarca bize işkence yaptı. Artık dayanacak gücüm kalmamıştı'' diye konuştu. 
     Pembe Karakuş, jandarmada verdiği ifadenin ardından, çıkarıldığı nöbetçi mahkemede tutuklanarak cezaevine gönderildi. 
     
</TEXT>
</DOC>
