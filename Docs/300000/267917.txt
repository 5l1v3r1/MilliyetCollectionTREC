<DOC>
<DOCNO> 267917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur11.html </URL>
<DATE> 2004/08/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ölümün böylesi 
</HEADLINE>
<TEXT>

     Bahadır ÖKTEM TRABZON, DHA 
TRABZON'da Karadeniz Sahil Yolu inşaatında kepçe operatörü olarak çalışan Mustafa Ayvaz, kullandığı kepçede yağlama yaparken dengesini kaybederek yan taraftaki kamyonun kasasına çarpıp yere düştü. Göğüs kafesi kırılan Ayvaz hastaneye yetiştirilemedi. 
     Talihsiz olay dün öğle saatlerinde meydana geldi. Karadeniz Sahil Yolu inşaatında çalışan kepçe operatörü 25 yaşındaki Mustafa Ayvaz, Beşirli Viyadüğü altındaki inşaat sahasında, kullandığı kepçeyi yağlamak istedi. Kepçenin ayağa kalkmasını sağlayan pistonlarda yağlama yaparken dengesini kaybeden Ayvaz, kepçenin yanında ve daha alçak zeminde park halinde bulunan 61 K 1362 plakalı kamyonun demir kasasına çarptıktan sonra yere düştü. 
     Ayvaz, arkadaşları tarafından SSK Bölge Hastanesi'ne kaldırılırken yolda hayatını kaybetti. 
     Yapılan ön otopside Ayvaz'ın göğüs kafesinin düşme sırasında kamyonun kasasına çarpıp kırıldığı ve geçirdiği iç kanama sonucu öldüğü belirlendi. Evli ve 4 aylık bir çocuğu olduğu öğrenilen Mustafa Ayvaz'ın yakınları haberi duyup geldikleri hastanede sinir krizleri geçirdi. 
     Ayvaz'ın ölümüne ilişkin soruşturmanın sürdürüldüğü bildirildi. 
     
</TEXT>
</DOC>
