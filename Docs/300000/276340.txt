<DOC>
<DOCNO> 276340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonyas09.html </URL>
<DATE> 2004/09/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ODTÜ, Türkiye'nin ilk uydusunu üretecek... 
</HEADLINE>
<TEXT>

     Orta Doğu Teknik Üniversitesi ODTÜ , Türkiye'nin ilk uydusunu üretmek için hazırladığı projeyi Devlet Planlama Teşkilatı'na DPT sundu. 
     ODTÜ Rektörü Prof. Dr. Ural Akbulut, A.A muhabirine yaptığı açıklamada, Türkiye'nin kendisinin sıfırdan dizayn edip üretimini üstlendiği hiçbir uydusunun bulunmadığını belirterek, ''Dünyanın etrafında iki bin uydu dolaşıyor. Maalesef bunlardan sadece 1-2 tanesi Türkiye ile ilişkili Gelişmiş ülkelerin yüzlerce uydusu var'' diye konuştu. 
     Akbulut, ülkenin güvenliği ve refahı için mutlaka kendi uydusunu üretmesi gerektiğini kaydetti. 
     Uzay teknolojisinin artık günlük hayatta yer ettiğini, cep telefonlarından, televizyona, bankamatik kartlarına kadar pek çok eşyanın uydu sinyalleriyle kullanıldığını kaydeden Akbulut, şöyle devam etti 
     ''Her şey uydunun yapıcısı ülkenin kontrolünde telefonunuz kapalıyken bile sizden gizli olarak dinlenebiliyor. Hiçbir mahremiyetiniz kalmıyor. Herhangi bir uçak, helikopter aldığınız zaman, yazılımı ve elektronik cihazları yurtdışından geldiği için sizin savunmanız sıfır demek oluyor. Çünkü, o teknolojiyi size satan ülke sizin tüm savunmanızı kendi bilgisayarında, ülkesinden kontrol edebilir durumdadır. Şimdi uçağınızı barış zamanında uçuruyorsunuz, savaş zamanında ne olacağı karşı ülkenin kararına bağlı. Bu, Iraklıların başına gelendir. Irak uçakları yerden bile kalkamadı, radarların düğmesine bile basamadılar. Çünkü, kendi teknolojileri olmadığı için tamamen dış güçlerin kontrolündeydi.'' Türkiye'nin kendi uydusunu üretebilecek teknolojiye ve ekonomik güce sahip olduğunu dile getiren Akbulut, hazırladıkları projeyi DPT'ye sunduklarını ve üniversite olarak gelecek yıl içinde ''mutlaka bir adım atmayı düşündüklerini'' ifade etti. 
     Akbulut, uydu üretimini Teknokent'te gerçekleştirmeyi planladıklarını kaydetti. 
     Ural Akbulut, Türkiye'nin kendi ürettiği mikro uydular, meteoroloji uyduları, telekomünikasyon uyduları ile madenleri, tahılları, suyu, balıkları, arkeolojik değerleri gibi her türlü zenginliğini izleyip değerlendirebilmesi gerektiğini belirtti. Akbulut, ''Ancak o zaman biz dünya ile paralel olabiliriz. Biz maalesef rönesansı, matbaayı kaçırdık. Şu an bilgi çağında atılımcı üniversiteler sayesinde geri kalmadık. Bir sonraki etap da uzaya açılmak'' diye konuştu. 
     Dünyanın ilk uçak fabrikalarından birinin Atatürk tarafından Türkiye'de kurulduğuna dikkati çeken Akbulut, ''Bugün traktör fabrikası dediğimiz yer aslında uçak motoru fabrikasıdır. Daha sonraki dönemde bu konuya gereken önem verilseydi, Amerika, İngiltere ve Fransa ile birlikte yola çıkan Türkiye bugün uçak teknolojisine paralel gelişen uzay teknolojisine geçmiş olabilirdi'' dedi. 
     
     GENÇLER İÇİN YENİ ALAN UZAY TEKNOLOJİSİ 
     Akbulut, dünya kaynaklarının azalmaya başladığına işaret ederek, uzay çalışmalarının temel hedefinin de uzayda yeni olanaklar bulma çabası olduğunu anlattı. 
     Uzaya çıkmanın ilk adımının uydu olduğunu kaydeden Akbulut, Türkiye'nin 10 yıla kadar kendi uydusunu, 15-20 yıl içinde de astronotunu uzaya gönderebileceğini kaydetti. Bunun için öncelikle bilim adamına ihtiyaç olduğunu vurgulayan Akbulut, uzaya merak salan ancak Türkiye'de iş bulamayacağını düşünen gençlere de seslenerek, bu alanda büyük bir açık olduğunu kaydetti. 
     
     NASA ASTRONOTU YARIN ODTÜ'DE 
     ODTÜ'nün 2 yıldır uzay teknolojisi eğitimine büyük önem verdiğini ve master-doktora programları başlattığını ifade eden Akbulut, toplumda ve gençlerde ilgiyi artırabilmek için astronotları Türkiye davet ederek bir dizi konferans vermelerini planladıklarını söyledi. 
     Bu çerçevede ODTÜ Öğretim Üyesi Prof. Dr. Nurcan Baç ile ortak projeler yürüten NASA astronotu Prof. Dr. Al Sacco'nun yarın ODTÜ'de konferans vereceğini bildiren Akbulut, Astronot Ken Bowersox'u da gelecek aylarda ağırlayacaklarını ifade etti. 
     NASA Genel Merkezi ve Johnson Space Center, Marshall Space Flight Center eğitim birimleriyle de işbirliği içinde olduklarını belirten Akbulut, uzay mekiğinden videokonferans yoluyla ''ODTÜ akıllı sınıfta'' derse katılımın planlandığını söyledi. 
     Akbulut, uzun vadede ise lise öğrencileri ve ODTÜ Havacılık ve Uzay Mühendisliği Bölümü öğrencilerinden oluşan bir ekibin öğretim üyeleri önderliğinde uzaya deney göndermeleri için de çalışma başlatacaklarını bildirdi. 
     
</TEXT>
</DOC>
