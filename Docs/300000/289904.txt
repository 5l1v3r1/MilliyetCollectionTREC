<DOC>
<DOCNO> 289904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur07.html </URL>
<DATE> 2004/11/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Belediye başkanına küfür etti, şoförünü ayağından tabancayla vurdu 
</HEADLINE>
<TEXT>

     DHA 

SAMSUN Büyükşehir Belediye Başkanı Yusuf Ziya Yılmaz'la görüşmeye gelen, ancak isteği kabul edilmeyince küfreden tuvalet işletmecisi 55 yaşındaki Adem Değirmenci, kendisine müdahale eden başkanın makam şoförü 50 yaşındaki Mehmet Boğa'yı tabancayla ayağından vurdu. Belediye çalışanları tarafından dövülen Adem Değirmenci, hastaneye kaldırıldı. 
     Olay, dün öğlen saatlerinde Büyükşehir Belediyesi'nin önünde meydana geldi. Cumhuriyet Meydanı'ndaki tuvaletin işletmecisi Adem Değirmenci, işletmenin kendisinden alınmak istediğini ileri sürerek AKP'li Başkan Yılmaz'la görüşmek için belediyeye gitti. Makamında olmayan Başkan Yılmaz'la görüşemeyince küfür ederek binadan uzaklaşan Değirmenci'yi başkanın makam şoförü Mehmet Boğa uyardı. Çıkan tartışmada sinirlenen ve alkollü olduğu ileri sürülen Adem Değirmenci, ruhsatsız tabancayla ateş ederek makam şoförü Mehmet Boğa'yı sağ ayağından yaraladı. Kurşunlardan 4'ü de belediye binası önündeki özel otomobile isabet etti. 
     Başkan Yusuf Ziya Yılmaz'ın makam şoförü Mehmet Boğa, Devlet Hastanesi'ne kaldırılırken, belediye çalışanları ve çevredekiler Adem Değirmenci'yi yakalayıp dövmeye başladı. Olay yerine gelen polis Adem Değirmenci'yi öfkeli kalabalığın elinden kurtardı. Kıyasıya dayak yiyen Adem Değirmenci de SSK Hastanesi'ne götürüldü. 
     Olayı görüntülemek isteyen basın mensuplarına Devlet hastanesi önünde makam şoförü Mehmet Boğa'nın çocukları 27 yaşındaki Tayfun Boğa ile 20 yaşındaki Celal Boğa saldırdı. Boğa kardeşlerin saldırısı sırasında Anadolu Ajansı'nın şoförü Nihat Ertören yüzüne aldığı yumruk darbeleriyle yaralandı. Zanlılar polis tarafından gözaltına alındı. 
     
</TEXT>
</DOC>
