<DOC>
<DOCNO> 295584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy21.html </URL>
<DATE> 2004/12/07/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Hollandalı Bakan Nikolai AK Parti yetkilileriyle görüştü... 
</HEADLINE>
<TEXT>

     TBMM AB Uyum Komisyonu Başkanı Yaşar Yakış, AB'nin Türkiye'den 17 Aralık zirvesinden önce yeni bir beyanla 1963 Ortaklık Anlaşması'nı 25 ülkeye geçerli olacak şekilde genişletmesini istediğini söyledi. 
     AB Dönem Başkanı Hollanda'nın Avruha İşleri Bakanı Atzo Nikolai, Ankara ziyareti çerçevesinde AK Parti'de Genel Başkan Yardımcıları Dengir Mir Mehmet Fırat, Murat Mercan, Şaban Dişli, Reha Denemeç ve TBMM AB Uyum Komisyonu Başkanı Yaşar Yakış ile bir araya geldi. 
     Yakış, görüşmenin ardından yaptığı açıklamada, sorular üzerine, AB'nin Kıbrıs Rum Yönetimi'nin tanınması yönünde Türkiye'den beklentisine açıklık getirdi. 
     AB Dönem Başkanı Hollanda'nın önerdiği ve öteki belgelerde de Kıbrıs hakkında yer alan formülün 1963 Ortaklık Anlaşması'nın bu tarihten itibaren Birliğe katılan ülkelere de genişletilmesiyle ilgili olduğunu söyleyen Yakış, Türkiye'nin bunu geçmişte ''TBMM'de bütün usulleri aşarak tamamladığını, bunun Resmi Gazete'de yayımlandığını, ama öteki ülkelerin parlamentolarında onaylanmadığını'' kaydetti. 
     Yakış, sözlerini şöyle sürdürdü 
     ''Onun için kadük haline geldi. Şimdi AB'nin istediği Siz vaktiyle yapmıştınız, şimdi 25 ülkeye geçerli olacak şekilde bunu yapın. Biz de diyoruz ki, Vaktiyle yaptık, siz daha geç davranarak o tarihte 16 ülke için bizim yaptığımıza karşılık vermediniz. Ama buna rağmen bu iş yürüdü. O ülkelerin parlamentolarında tasdik edilmediği halde şimdi biz bunun öteki ülkeler için de zaten yürüdüğünü söylüyoruz. Ama AB istiyor ki, yeni bir beyanla bunun yürürlüğe girdiğini söyleyelim.'' Yaşar Yakış, AB'nin Türkiye'den yapmasını istediği bu beyanın, ''Türkiye'nin AB ile müzakerelere başlaması zımnen Kıbrıs Cumhuriyeti'ni tanıdığı anlamına gelir'' şeklinde olduğunu kaydetti. 
     Yakış daha sonra şunları kaydetti 
     ''Biz de diyoruz ki Siz öyle mi kabul ediyorsunuz, öyle kabul edin. Ama bizden ayrı bir işlem beklemeyin. Bizim müzakereyi başlatmamız fiili bir durumdur. Bu fiili durumu siz nasıl anlıyorsanız öyle anlayın. Ama biz bu fiili durumun ötesine geçerek Kıbrıs'ı tanıma anlamına gelen bir adımı sorun çözülmediği sürece atamayız. '' AB'nin Türkiye'den yeni bir adım beklememesi gerektiğini belirten Yakış, Kıbrıs Rum Yönetimi'nin tanınmasına ilişkin bu beyanın Türkiye'den 17 Aralık'a kadar istendiğini de bildirdi. 
     
     AB'NİN İKİNCİ TASLAĞI 
     Türkiye için AB Dönem Başkanı Hollanda tarafından hazırlanan ikinci taslağın neden birincisinden kötü olduğunun sorulması üzerine Yakış, birinci taslağın üye ve aday ülkelere iletilmeden basına sızdırılmasının nedeninin, ''havayı koklamak ve tepkileri almak'' olduğunu kaydetti. 
     Yakış, birinci taslağa ilişkin üye ülkelerin de Türkiye'nin de tepkilerini bildirdiğini söyleyerek, ''Ama öteki ülkelerin sayısı 25, Türkiye'ninki 1'' dedi. AB ülkelerinin taslağa kendi politik nedenleriyle görmek istedikleri noktaları ekletmeye çalıştığını belirten Yakış, ''Bu sürekli bir bilek güreşidir 25 ülkeye karşı biz'' diye konuştu. 
     Türkiye'ye ilişkin kararı alacak olanların en sonunda 25 ülke olduğunu, bu ülkelerin Türkiye'nin olmadığı bir forumda kapanarak karar alacağını söyleyen Yakış, şunları kaydetti 
     ''Dolayısıyla Türkiye'nin 25 ülke tarafından kabul edilemeyecek olan talepleri ikinci taslağa yansıtılıp, bu taslak 25 ülkenin kapanacağı bu forumdan Türkiye aleyhine çıksa daha mı iyi olurdu '' Yakış, Türkiye'nin 17 Aralık'a tepkilerini bildirmeye devam edeceğini belirterek, ikinci taslağın daha olumsuz çıkmasının Türkiye'nin kendi düşüncelerini açıklayamamasından kaynaklanan bir şey olmadığını kaydetti. 
     Yaşar Yakış, Konuk Bakan'ın sıkıntılarını anlattığını söyleyerek, ''Biz gerçekçi bir hükümetiz, bu sıkıntıların olacağını zaten biliyorduk. Ama çabalarımıza devam edeceğiz'' dedi. 
     
     GENEL BAŞKAN YARDIMCISI FIRAT 
     AK Parti Genel Başkan Yardımcısı Dengir Mir Mehmet Fırat da, verimli geçen görüşmede iki tarafın da memnun ayrıldığına inandığını belirtti. 
     Görüşmede Türkiye kanadının taleplerini dile getirdiklerini söyleyen Fırat, Hollanda dönem başkanlığını Türkiye'nin taleplerine oldukça yakın gördüklerini kaydetti. 
     Fırat, AK Parti olarak AB konusunda Türkiye'nin üstüne düşen görevi yerine getirdiğini Konuk Bakan'a ilettiklerini belirterek, onların da hükümetin iradesi sayesinde masanın üzerinde artık bir sorun kalmadığını söylediklerini kaydetti. Fırat, 2005 yılı içindeki en kısa zamanda görüşme tarihi alınacağı konusunda fikir birliği içinde olunduğunu da bildirdi. 
     
</TEXT>
</DOC>
