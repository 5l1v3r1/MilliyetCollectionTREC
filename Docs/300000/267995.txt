<DOC>
<DOCNO> 267995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/guncel/agun.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dream Card'a gözaltı 
</HEADLINE>
<TEXT>


Üyelerine indirimli alışveriş, sanatçı ve yıldız futbolcularla buluşma, çekilişle lüks otomobil ve tatil vaatlerinde bulunan Dream Card'ın 5 yöneticisi "dolandırıcılık" iddiasıyla gözaltına alındı 

ERDAL KILINÇ, ESRA ALUS İstanbul 

Görkemli tanıtım etkinliklerinde, "Hayallerinizi ertelemeyin" sloganıyla piyasa çıkan ve Galatasaray Spor Kulübü'nün yeni sponsoru olan Dream Card'ın beş yöneticisi dolandırıcılık suçlamasıyla gözaltına alındı. Dört gün gözaltında tutulan yöneticiler, dün savcılıkça serbest bırakıldı. 
Postel Uluslararası Ticaret A.Ş tarafından geçen ay top model Adriana Karembeu ile eşi Fransız futbolcu Christian Karembeu'nun da katıldığı bir dizi etkinlikle tanıtımı yapılan Dream Card, dolandırıcılık soruşturmasıyla sarsıldı. Üyelerine indirimli alışveriş, ünlü sanatçı ve futbol yıldızlarıyla buluşma, çekilişle lüks otomobil ve tatil gibi vaatlerde bulunan Dream Card'ın 600'ü aşkın üyesinden Feyza Fırat, vaatlerin yerine getirilmediği iddiasıyla İstanbul Adliyesi'nde suç duyurusunda bulundu. 
Savcılığın talimatı üzerine harekete geçen Mali Şube Müdürlüğü, şirketin Hollandalı yönetim kurulu başkanı Iwan Postel, şirketin hissedarı olan eşi Ebru Postel'i Antalya'da, yönetim kurulu üyeleri Belçikalı John Rexen, Hakan Duyguç, Ahmet Ziya Emek ve Ahmet Hanedar ise İstanbul'da dört gün önce gözaltına aldı. 
Dream Card'ın üyeleri için Galatasaray'ın bir karşılaşmasında otomobil çekilişi yaptığı, ancak kazanan üyeye otomobili vermediği öne sürüldü. Ayrıca, üyelere kartların gönderilmediği ve özel indirim vaat edilen otel, restoran ve sağlık kuruluşlarıyla da anlaşmaların yapılmadığı iddia edildi. 

Yeni üye getirene tatil 
Üye sayısını artırmak için görkemli tanıtımlar yapan şirketin, pazarlama elemanlarına da buldukları üye sayısına göre prim olarak BMW otomobil vaat ettiği, yeni üye getirenlere de bedava tatil vaadinde bulunduğu öne sürüldü. Mali Şube Müdürlüğü'nde sorgulanan Iwan Postel'in ifadesinde, "İyi niyetli olarak bu işe girdik ama alt yapımız eksik olduğu için işi beceremedik" dediği iddia edildi. 

1 milyon euro hesap 
Yapılan soruşturmada Postel'in banka hesaplarında, yurtdışından geldiği belirlenen bir milyon Euro tespit edildi. Postel'in bu paranın, yurtdışında sattığı şirketin hisse senedi bedeli olduğunu söylediği öne sürüldü. Sorgulamaları tamamlanan beş kişi, dün İstanbul Adliyesi'ne sevk edildi. Cumhuriyet Savcısı Doğan Korkmaz tarafından tekrar ifadeleri alınan şirket yöneticileri, daha sonra serbest bırakıldı. 

GS'ye futbolcu vaadi 
Galatasaray ile sponsorluk anlaşması yapan Postel, kulübün tanesi 130 milyon lira olan Gold Card'tan 1 milyon adet satması halinde 10 milyon dolarlık bir futbolcu hediye etme vaadinde de bulunmuştu. Postel ayrıca, iki yıl önce Galatasaray'da oynayan Muhammed Sarr'ın da menajeri olarak biliniyor. 

Dream Card'ın 4 çeşidi var... 

Yabancı sermayeli Postel Uluslararası Ticaret A.Ş'nin satışa sunduğu Dream Card'ın Classic, Silver, Gold ve Platinium adı altında dört çeşidi bulunuyor. 
Pazarlanmasında "sıcak satış" yöntemini uygulayan şirket, Classic Dream Card'ı 12 milyon lira, Silver Card'ı 67 milyon lira, Gold Card'ı ise 130 milyon liradan satışa sunmuştu. 


</TEXT>
</DOC>
