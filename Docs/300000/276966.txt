<DOC>
<DOCNO> 276966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonspo01.html </URL>
<DATE> 2004/10/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Tuncay İyi mücadele ettik, milli takıma moralli gidiyoruz 
</HEADLINE>
<TEXT>

     Avrupa Şampiyonlar Ligi'nde Manchester United karşısında alınan farklı yenilgiden sonra Denizlispor'u 2-0 yenen Fenerbahçe'de, futbolcuların morali yerine geldi. 
     Sarı-lacivertlilerin milli oyuncularından Tuncay, maçtan sonra yaptığı açıklamada, Denizlispor karşısında iyi mücadele ettiklerini ifade ederek, ''Manchester United yenilgisinden sonra bizim için zor bir maçtı. Biraz moral bozukluğu ve stres vardı. Son 3 günde moralimizi düzelttik. Denizlispor karşısında iyi mücadele ettik, koştuk ve galibiyete ulaştık. Milli takıma moralli gidiyoruz'' diye konuştu. 
     Tuncay, teknik direktör Daum'un basın toplantısında kendisiyle ilgili söyledikleriyle ilgili olarak da Daum'un kendisini geliştirmesi için sürekli birşeyler öğrettiğini vurgulayarak, ''O bana ve diğer arkadaşlarıma da eksiklerimizi söylüyor. Genç bir takımız ve öğrenecek çok şeyimiz var. Hatalarımız olacak. Ama bunları gidermeye çalışıyoruz'' dedi. 
     Avrupa Şampiyonlar Ligi'ndeki hedeflerinden uzaklaşmadıklarını kaydeden Tuncay, şöyle konuştu 
     ''1-0'da olsa 6-0'da olsa 3 puan kaybettik. Şampiyonlar Ligi'ndeki hedefimize ulaşmak için kendi sahamızda yapacağımız maçları kazanmamız gerekiyor. Çok koşup, mücadele edip bulduğumuz pozisyonları değerlendirirsek, bunu başarırız. Rakiplerimiz buldukları pozisyonları kaçırmıyor. Lyon maçını kazanıp grupta yeniden iddialı konuma geleceğimize inanıyorum.'' Takım kaptanı Ümit ise Manchester United maçından sonra destek için stada gelen taraftarlara teşekkür ederek, ''Kazandığımız için mutluyuz. Aldığımız yenilgiden sonra morale ihtiyacımız vardı'' dedi. 
     Fenerbahçe'nin bir diğer oyuncusu Nobre ise maçta kendisinin gol atmasının önemli olmadığını, önemli olan 3 puana ulaşmaları olduğunu söyledi. 
     Bu arada, maçta yüzüne darbe alan Servet Çetin, Özel Acıbadem Hastanesi'ne giderek röntgen çektirdi. 
     İdari menajer Volkan Ballı, Servet'in kontrol amaçlı hastaneye gittiğini belirterek, ''Kalecimiz Rüştü'nün sağ ayak bileğinde sorun var. Ancak O'nu hastaneye göndermekten vazgeçtik. 5 Ekim Pazartesi günü kontrolden geçecek'' dedi. 
     
</TEXT>
</DOC>
