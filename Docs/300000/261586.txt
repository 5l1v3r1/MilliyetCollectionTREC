<DOC>
<DOCNO> 261586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo23.html </URL>
<DATE> 2004/08/08/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Rüya Takım Abdi İpekçi'de... 
</HEADLINE>
<TEXT>

     A Milli Erkek Basketbol Takımı'nın ABD Milli Takımı ile yaptığı ilk hazırlık maçında Abdi İpekçi Spor Salonu tarihi günlerinden birini yaşadı. 
     Basketbolseverler karşılaşmaya büyük ilgi gösterirken, salonun kapıları 3 saat önce seyircilere açıldı. Maçın başlamasına 1.5 saat kala salon dışında uzun kuyruklar oluştu. 
     Salonu tıklım tıklım dolduran basketbolseverler, maçtan 1 saat önce ısınmak için sahaya çıkan ABD'li oyunculara büyük sevgi gösterisinde bulundu. Seyircilerden en büyük alkışı sahaya çıkışı sırasında Philadelphia 76ers'in yıldızı Allen Iverson aldı. Seyirciler, tarihi anı görüntülemek için fotoğraf makineleriyle bol bol fotoğraf çekti. 
     Maç öncesinde ABD'li oyuncuların ısınırken yaptıkları güzel hareketler basketbolseverleri coşturdu. 
     Seyirciler, maç öncesi oyuncular tanıtılırken tüm basketbolcuları ayakta alkışladı. 
     
     GENİŞ GÜVENLİK ÖNLEMLERİ 

     Türkiye-ABD maçı için Abdi İpekçi Spor Salonu'nda ve çevresinde geniş güvenlik önlemleri alındı. 
     Abdi İpekçi Spor Salonu'nun önündeki yol trafiğe kapatılırken, salonun otoparkına güvenlik, görevli, basın mensupları ve protokole ait özel giriş kartına sahip kişiler dışındaki araçlar alınmadı. Bu araçlar da arandıktan sonra otoparka girebildi. 
     Diğer araçlar polisler tarafından tesislerin yanındaki Kazlıçeşme otopark alanına yönlendirildi ve seyirciler yürüyerek salona geldi. 
     Salonun çevresi bariyerlerle çevrilerek, ikinci bir emniyet hattı oluşturuldu. Bileti olmayanların bu hattın ilerisine geçişlerine izin verilmedi. 
     Seyirci geçişleri için 4 kapı oluşturulurken, tüm seyirciler bu kapılarda detektörlerden geçti, salona yanıcı ve tehlikeli yabancı maddeler alınmadı. 
     Karşılaşma nedeniyle çok sayıda polis ve özel güvenlik görevlisi Abdi İpekçi Salonu ve çevresinde görev yaptı. 
     Çırağan Kempinski Otel'de kalan ABD Milli Takımı, maçın başlamasına 1 saat 10 dakika kala polis eskortu eşliğinde sahil yolundan salona geldi. 
     
     HİDAYET YEDEKLER ARASINDA 

     Antrenmanda burnuna aldığı darbe sonucu sakatlanan Hidayet Türkoğlu, maç kadrosuna dahil edilirken, yedekler arasında yer aldı. 
     NBA'de forma giyen Türk oyunculardan Mehmet, NBA oyuncularına karşı ilk kez A Milli Takımıyla mücadele ederken, ABD Milli Takımı'na ilk basketi de bu oyuncu attı. 
     Diğer milli oyuncular da NBA yıldızlarına karşı oynamanın heyecanını yaşadı. 
     Milli takımda Hüseyin Demiral, Mustafa Abi, Erkan Veyseloğlu, Engin Atsür, Cenk Akyol maç kadrosunda yer almadı. 
     Isınmak için sahaya ''12 Dev Adam'' şarkısıyla çıkan A Milli Takım oyuncuları seyircilerden büyük alkış aldı. 
     
     İLK BEŞLER 

     Karşılaşmaya Türkiye Ender, Cevher, İbrahim, Mehmet ve Kerem Gönlüm ilk beşiyle başladı. 
     ABD Milli Takımı ise Iverson, Marbury, Jefferson, Odom ve Duncan ilk beşiyle sahaya yer aldı. 
     
     PROTOKOL TRİBÜNÜ DE DOLDU 

     Türkiye-ABD karşılaşmasında protokol tribünü de tıklım tıklım doldu. 
     Devlet Bakanı Kürşat Tüzmen, CHP Genel Başkanı Deniz Baykal, Gençlik ve Spor Genel Müdürü Mehmet Atalay, Futbol Milli Takımlar Teknik Direktörü Ersun Yenal, Beşiktaş Kulübü Başkanı Yıldırım Demirören, Fenerbahçe Kulübü'nün başkanı Aziz Yıldırım, İkinci Başkanı Nihat Özdemir ile yöneticileri Hakan Bilal Kutlualp ve Mahmut Uslu, futbol takımı idari işler sorumlusu Volkan Ballı, futbolculardan Van Hooijdonk, Luciano, Önder ve Cavit karşılaşmayı izledi. 
     Sakatlığı nedeniyle kadroda yer almayan Mirsad ve basketbol camiasından birçok ünlü de karşılaşmayı izledi. 
     Maç öncesi salonda anons yapılarak, seyircilerden sahaya yabancı madde atmamaları istendi. 
     Karşılaşmayı ABD'nin ESPN televizyonu da yayınlarken, ABD kanalı maç öncesinde oyun alanının kenarında röportajlar yaptı. 
     
</TEXT>
</DOC>
