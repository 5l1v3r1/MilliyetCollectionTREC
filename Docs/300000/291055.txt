<DOC>
<DOCNO> 291055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun37.html </URL>
<DATE> 2004/11/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
17 Kasım lideri Yotopulos, açlık grevini bıraktı 
</HEADLINE>
<TEXT>

     Yunanistan'da faaliyet gösteren 17 Kasım terör örgütünün lideri Aleksandros Yotopulos'un, 38 gündür sürdürdüğü açlık grevine son verdiği bildirildi. 
     Yunan basın-yayın organları, tutulduğu Koridalos Cezaevi'ndeki yaşam koşullarını protesto için başlattığı açlık grevi sonucu sağlık durumu kötüleştiği için geçen hafta Nikea Hastanesi'ne sevkedilen Yotopulos'un, ''havalandırmaya çıktığı alanı daralttığını savunduğu çitin kaldırılması'' isteğinin kabul edilmesi sonucu, greve son verdiğini duyurdular. 
     Yotopulos, 1991 yılında Türkiye Büyükelçiliği Basın Ateşesi Çetin Görgü'nün ve 1994 yılında Büyükelçilik Müsteşarı Haluk Sipahioğlu'nun şehit edildikleri saldırılar dahil, 23 suikast ve çok sayıda silahlı, bombalı saldırı ve soygun gerçekleştiren terör örgütünün lideri sıfatıyla müebbet hapse mahkum edilmişti. 
     
</TEXT>
</DOC>
