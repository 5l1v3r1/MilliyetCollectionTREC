<DOC>
<DOCNO> 268933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/axspo01.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal servet buldu 
</HEADLINE>
<TEXT>


Beşiktaş Başkanı Yıldırım Demirören, sponsorluk için Londra'da bir firmayla pazarlığa oturdu. Siyah- Beyazlılar'ın, anlaşma sağlandığı takdirde yaklaşık 10 trilyon liralık gelir elde edeceği öğrenildi 

ORHAN YILDIRIM 


Ada çıkarması 
BEŞİKTAŞ, Türkiye'de bir ilke imza atıp, rekor fiyatla yeni bir sponsorluk anlaşması imzalamanın hazırlıklarını yapıyor. Siyah - Beyazlı yönetimin, Puma ile yollarını ayırıp, yeni bir markayla anlaşma aşamasına geldiği öğrenildi. Görüşmeleri bizzat yürüten Başkan Yıldırım Demirören'in İngiltere'ye gidip, Umbro firması yönetimiyle masaya oturduğu bildirildi. 

İmzaya kaldılar 
İNGİLTERE'DEKİ görüşmeler sırasında Siyah - Beyazlılar'a baş döndürücü bir önerinin geldiği iddia edildi. Demirören'in, İngiliz firmasıyla 3 yıl için 4 milyon paund yaklaşık 10 trilyon 800 milyar karşılığında söz kestiği ve anlaşmanın artık imzalara kaldığı belirtildi. Umbro firması, A takımın yanı sıra diğer branşların da sportif malzemelerini karşılayacak. 

CORDOBA görev başında 

Eksiği kalmadı 
BEŞİKTAŞ'IN Kolombiyalı kalecisi Oscar Cordoba, Sakaryaspor maçıyla birlikte sahalara dönüş yapmaya hazırlanıyor. El bileğindeki sakatlığı nedeniyle ilk dört maçta kalesindeki yerini alamayan tecrübeli eldivenin, durumunun tamamen düzeldiği öğrenildi. Teknik Direktör Del Bosque'nin, yediği goller nedeniyle eleştirilen Murat'ı kulübeye çekeceği iddia edildi. 

Datcu'dan rapor 
KALECİ antrenörü Datcu, Cordoba'nın son durumuyla ilgili olarak Del Bosque'ye rapor verdi. Datcu'nun, "Cordoba hem kafa, hem de fizik olarak yarışa hazır. Benim gözümde endişe verecek bir durumu yok. Kendisi de oynamak istediğini söylüyor. Artık kaleye geçebilir" dediği öğrenildi. Bu olumlu gelişmenin ardından Del Bosque de rahat bir nefes aldı. 

Ümraniye'de erken mesai 

İdman yaptılar 
BEŞİKTAŞ'IN iki yeni yıldızı Tayfun ve Juanfran, arkadaşlarının izinli olmasına karşın soluğu Ümraniye Tesisleri'nde alıp antrenmana çıktılar. Sakatlıkları nedeniyle Gaziantepspor karşılaşmasında forma giyemeyen ikilinin, özel bir çalışma programı uyguladıkları bildirildi. Del Bosque'nin Sakaryaspor sınavında Tayfun'a ilk on birde şans vermeyi düşündüğü, Juanfran'ın durumunun ise kondisyonuna göre son dakika belirleneceği öğrenildi. 

Kaynaşma pikniği 

BEŞİKTAŞ camiasının önde gelen isimleri yarın Ümraniye Tesisleri'nde düzenlenecek olan piknikte buluşacak. Divan Kurulu'nun organizasyonunun saat 11.00 ile 15.00 arasında yapılacağı açıklandı. Pikniğe Başkan Yıldırım ve yönetim kurulu üyelerinin aileleriyle birlikte tam kadro katılması bekleniyor. 


Hakemler açıklandı 

ÜLKEMİZİ UEFA Kupası'nda temsil edecek olan Beşiktaş, Trabzonspor ve Gençlerbirliği'nin 1. tur ilk maçlarındaki hakemleri belirlendi. Bodo Glimt - Beşiktaş maçında Rus Nikolay İvanov, Trabzonspor - Atletic Bilbao sınavında Norveçli Tom Henning, Egaleo - Gençlerbirliği karşılaşmasında ise Alman hakem Helmut Fleischer'in düdük çalacağı açıklandı. 


</TEXT>
</DOC>
