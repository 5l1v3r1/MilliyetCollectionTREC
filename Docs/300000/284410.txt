<DOC>
<DOCNO> 284410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo28.html </URL>
<DATE> 2004/10/29/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
"Ankara derbisine kardeşlik devam etmeli" 
</HEADLINE>
<TEXT>

     Büyükşehir Belediyesi Ankaraspor Kulübü Başkanı Hilmi Gökçınar, hafta sonunda Ankaragücü ile oynayacakları Başkent derbisinde kardeşlik havasının devam etmesi gerektiğini söyledi. 
     Hilmi Gökçınar, Ankaragücü karşılaşmasında, öncesinde ve sonrasında en ufak bir olaya dahi fırsat vermeyeceklerini belirterek, ''Ankara'nın Birinci Süper Lig'de mücadele eden 3 takımı kardeştir. Taraftarların da aynı bilinçte olması gerekiyor. Her hafta rakip kim olursa olsun taraftarlar birleşmeli ve Ankaraspor'u, Ankaragücü'nü, Gençlerbirliği'ni desteklemeli. Bu hafta hep birlikte tüm Türkiye'ye kardeşliğimizi gösterelim'' diye konuştu. 
     
     ''CİDDİ TRANSFERLER YAPACAĞIZ'' 
     Hilmi Gökçınar, hedeflerinin sadece ligde kalmak olmadığını ifade ederek, ''Amacımız küme düşmemek olsa bugünkü kadromuzla bunu çok rahat başarabiliriz'' dedi. 
     Ligin devre arasında çok ciddi transferler yapacaklarını söyleyen Gökçınar, Teknik Direktör Samet Aybaba'nın belirlediği bölgelere aldıkları oyuncularla güçlerine güç katacaklarını kaydetti. 
     
     ''TÜRKİYE KUPASI'NDA FİNAL OYNAMAK İSTİYORUZ'' 
     Gökçınar, Teknik Direktör Samet Aybaba'nın deneyimine güvendiklerini ve hedeflerine emin adımlarla ilerlediklerini söyledi. 
     Türkiye Kupası'nda final oynamak istediklerini belirten Gökçınar, ''Ligde şampiyon olamıyorsan, Türkiye Kupası'nda iddianı ortaya koymalısın. Takımımızda bu kuvvet ve heyecan var. Kupada finali hedefliyoruz'' dedi. 
     
</TEXT>
</DOC>
