<DOC>
<DOCNO> 281973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur51.html </URL>
<DATE> 2004/10/20/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Jandarmadan fuhuş operasyonu... 
</HEADLINE>
<TEXT>

     Edirne'nin Uzunköprü İlçesi'nde Moldovalı 4 kadına zorla tutuldukları otelde fuhuş yaptırdıkları iddia edilen 2 kişi tutuklandı. 
     Edirne Valiliği'nden yapılan açıklamada, Moldova uyruklu Maria V. ve Natali M'nin, 18 Ekim 2004 tarihinde Uzunköprü Jandarma Komutanlığı'na gelerek, ilçeye bağlı Kırcasalih Beldesi'nde Grand Mutlu Otel'de zorla tutulduklarını, Serkan Göran tarafından para karşılığında ''zorla fuhşa teşvik edildiklerini'' ve halen 2 arkadaşlarının otelde zorla tutulduğunu söyledikleri belirtildi. 
     Aynı gün Grand Mutlu Otel'de jandarmanın yaptığı kontrolde, Göran, eşi Moldova uyruklu A.G. ve beraberlerinde Moldova uyruklu Maria Z. ve Lis A. ile işletme sahibi Abdülmenaf Yiğit yakalandı. 
     Moldovalı kadınların, jandarmaya verdikleri ifadede, Göran tarafından İstanbul'da beyaz kadın ticareti yapan şahıslardan para karşılığı satın alındıklarını, Kumburgaz'da bulunan Klascan Otel'de aynı kişi tarafından para karşılığında fuhşa zorlandıklarını söylediklerini belirtildi. Kadınların, ayrıca 1 ay kadar önce Kumburgaz'daki otele jandarma tarafından yapılan baskın sonrasında Göran tarafından kaçırılarak Grand Mutlu Otel'e getirildiklerini ve burada da para karşılığı zorla fuhuş yaptıklarını ifade ettikleri kaydedildi. 
     Göran'ın, Büyükçekmece Sulh Ceza Mahkemesi'nin 2004 591 sayılı tutuklama müzekkeresi ile ''zorla fuhşa teşvik'' suçundan arandığı belirlendi. 
     Jandarma tarafından gözaltına alınan Göran ve Grant Mutlu Otel'in sahibi Abdülmenaf Yiğit, sevk edildikleri adli makamlar tarafından ''zorla fuhşa teşvik'' suçundan tutuklanarak Uzunköprü Kapalı Cezaevi'ne gönderildi. 
     Moldova uyruklu 4 kadın ise bugün Uzunköprü Devlet Hastanesi İntaniye Bölümü'ne sevk edilmelerinin ardından, sınır dışı edilmek üzere Edirne Emniyet Müdürlüğü Pasaport ve Yabancılar Şubesi'ne gönderildi. 
     
</TEXT>
</DOC>
