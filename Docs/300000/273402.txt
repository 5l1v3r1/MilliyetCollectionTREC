<DOC>
<DOCNO> 273402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur03.html </URL>
<DATE> 2004/09/20/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Candan Erçetin patlayan bombayı annesinden öğrendi... 
</HEADLINE>
<TEXT>

     Mersin Valisi Atilla Osmançelebioğlu, Mersin Müzik Festivali kapsamındaki Candan Erçetin konseri sırasında meydana gelen patlamada yaralanan 2'si polis 14 kişinin tedavisinin devam ettiğini bildirdi. 
     Vali Osmançelebioğlu, hastane ziyaretinin ardından yaptığı açıklamada, Cumhuriyet Alanı'nda gerçekleştirilen festivalin son günündeki konserde meydana gelen patlamada yaralanan 2'si polis 14 kişinin, Mersin Üniversitesi Tıp Fakültesi Hastanesi ve Mersin Devlet Hastanesi'ndeki tedavilerinin sürdürüldüğünü belirtti. 
     Osmançelebioğlu, yaralı polis memuru Saddettin Kaçan'ın hayati tehlikesinin bulunduğunu, diğer polis memuru Savaş Göktan'ın ise sağlık durumunun iyi olduğunu kaydetti. 
     Diğer yaralıların sağlık durumuyla ilgili bilgi veren Osmançelebioğlu, şöyle devam etti 
     ''Yaralılardan Erkan Soyer'in hayati tehlikesi bulunuyor. Kerim Üstüner, Serap Ata, Yeşim Çelik, Murat Şimşek, Mehmet Acar, Meliha Toprak, Sultan Fatma Yılmaz, Hıdır Can, Mehmet Suat Cancan ve Serfinaz Barut'un ise tedavileri sürüyor. Böyle bir olayda ölü olmaması sevindirici.'' Olayda gözünden yaralanan Murat Göztaş'ın Çukurova Üniversitesi Tıp Fakültesi Balcalı Hastanesi'ne kaldırıldığı bildirildi. 
     
     SON 2 AYDA ÇEŞİTLİ YERLERE BOMBA BIRAKILDI 
     Mersin'de son iki ayda çeşitli yerlere bırakılan bombalar maddi hasara neden olmuştu. Ayrıca, yapılan şüpheli paket ihbarları son aylarda arttığı öğrenildi. 
     Geçen iki ayda, kent merkezindeki Mersin Oteli'nin otoparkına, bir bankanın ATM'sine, Emniyet Müdürlüğü binası arkasındaki otoparkta bulunan bir polis aracına ve AK Parti İl Teşkilatı'nın bulunduğu binaya konulan çeşitli türlerdeki bombaların patlaması sonucu maddi hasarlar meydana gelmişti. Kent merkezinde bulunan bir çok şüpheli pakette bomba imha uzmanlarınca patlatılmıştı Ayrıca, 1996 yılında Mersin Cumhuriyet Alanı'nda düzenlenen Mahsun Kırmızıgül konserinde yine bomba patlamış ve olayda 10 kişi yaralanmıştı. 
     
     CANDAN ERÇETİN, GELİŞMELERİ ANNESİNDEN ÖĞRENDİ 
     Patlamanın olduğu konserde sahne alan sanatçı Candan Erçetin, olayla ilgili gelişmeleri televizyondan ve annesinden haber aldığı öğrenildi. 
     Erçetin'in festivalin son günündeki konserin sonunda meydana gelen patlama ile ilgili bilgileri Mersin Hilton Oteli'nde kaldığı sırada kendisini merak eden annesinin telefon açmasıyla öğrendiği kaydedildi. Erçetin'in yaşanan olaydan dolayı çok üzgün olduğu bildirildi. 
     Öte yandan, Mersin'deki patlamayla ilgili olarak Adana ve çevresinde de güvenlik önlemleri arttırıldı. Polis telsizinden yapılan anons ile kentin önemli caddelerinde ve kamuya ait binalarda devriye sayısı artırılarak, muhtemel saldırılara karşı duyarlı olunması konusunda uyarıda bulunuldu. 
     
</TEXT>
</DOC>
