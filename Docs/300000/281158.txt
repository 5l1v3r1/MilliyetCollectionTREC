<DOC>
<DOCNO> 281158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun11.html </URL>
<DATE> 2004/10/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Iraklı bir kişiyi öldüren Hollandalı askere beraat 
</HEADLINE>
<TEXT>

     Irak'ta çok uluslu istikrar gücünde görev yaptığı sırada bir Iraklıyı öldürmekten yargılanan Hollandalı askere beraat kararı verildi. 
     Arnhem Askeri Mahkemesi, 43 yaşındaki asker Erik O.'nun, suçsuz olduğuna karar verdi. Mahkeme heyeti, Erik O'nun tehdit altında bulunduğu iddiasını doğrulayarak, ateş etme hakkını kullandığına, dolayısıyla ateş etme kuralını ihlal etmediği görüşüne vardığını bildirdi. 
     İddia makamıysa Hollandalı askerin ölüm riskini bildiği halde hedef gözeterek ateş açtığı ve ateş etme kuralını ihlal ettiği görüşünü savunarak, 6 ay şartlı hapis ve 240 saat çalışma cezası talebinde bulunmuştu. 
     Basra bölgesinde görev yapan Hollandalı birlikten bir grup asker, geçen yıl 27 Aralık günü, bir grup Iraklının malzeme taşınan bir konteyneri yağmaladıkları gerekçesiyle havaya uyarı ateşi açmıştı. Ancak askerlerden Erik O, Iraklı grubu hedef alarak ateş etmiş ve olayda 32 yaşında bir Iraklı yaşamını yitirmişti. 
     Olay üzerine Erik O, kısa bir süre için gözaltına alınarak Hollanda'ya getirilmiş ve daha sonra tutuksuz olarak yargılanmasına karar verilmişti. 
     
</TEXT>
</DOC>
