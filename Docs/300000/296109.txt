<DOC>
<DOCNO> 296109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/spor/axspo03.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ın ilk 45'liği 
</HEADLINE>
<TEXT>


Galatasaray Divan Kurulu'nda eleştiri okları Özhan Canaydın üzerine odaklandı. Kemal Onar, Canaydın'ın yaptığı konuşmaları cd'de toplayıp, hayata geçirilmeyen projeleri tek tek hatırlattı 


İlginç toplantı 
GALATASARAY'DA bir süredir devam eden sessizlik Divan Kurulu'nda bozuldu. Galatasaray Lisesi'nde düzenlenen Olağan Divan Toplantısı'nda üyeler Başkan Özhan Canaydın'ı hayata geçirilmeyen projeler nedeniyle eleştirdi. Kemal Onar, Canaydın'ın yapılacak olan projelerle ilgili konuşmalarını bir cd'de topladı. Canaydın'ın, Onar'ın cd'yi kendisine vermesi üzerine, "Ben hiç yalan söylemedim. İnandıklarımı sizlerle paylaştım" dediği öğrenildi. 

'Cek-cak' krizi 
DİVAN Kurulu Üyeleri de Canaydın'a tepki gösterdi. Üyeler, gündeme gelen projelerin havada kaldığını iddia edip, "Sonu cek - cakla biten konuşma ve proje istemiyoruz. Birşey söyleniyorsa yapılsın, ya da hiç söylenmesin" yorumunu yaptılar. Bu arada Divan Kurulu Başkanı Semih Haznedaroğlu, üyelere, toplantılara yeterli ilgi gösterilmemesi ve çalışmalara yeterli katılım olmaması konularında sitemde bulunması dikkat çekti. 

Düğünde buluştular 

GALATASARAY Kulübü Sportif Direktörü Mustafa Turgun, yaşamını Ayşe Banu Akoy ile birleştirirken, düğünde yöneticiler, teknik kadro ve futbolcular da hazır bulundu. Feriye Lokantası'nda gerçekleştirilen düğünde Turgun'un nikah şahitliğini Başkan Özhan Canaydın yaptı. Çok sayıda davetlinin katıldığı bu önemli gecede gündemin en önemli konusu Fenerbahçe derbisiydi. 

Hagi'den gizli prova 

Fener hazırlığı 
GALATASARAY, Fenerbahçe karşılaşmasının hazırlıklarını yoğun bir tempoda sürdürüyor. Sarı - Kırmızılılar, dün sabah yapılan çalışmanın ardından akşam da Florya Tesisleri'nde PAF Takımı ile maç yaptı. Hagi'nin, basına kapalı gerçekleştirilen maçta derbi maçının provasını yaptığı öğrenildi. Sarı - Kırmızılı ekibin 4-2 kazandığı karşılaşmada goller Necati 3 ve Sabri'den geldi. 

Hasan'a forma 
HAGİ'NİN derbi karşılaşmasında takımı sahaya 4 - 1 - 3 - 2 düzeninde sürmeye hazırlandığı iddia edildi. Sakatlığı geçen ve geçtiğimiz hafta Ankara'da yarım devre şans bulan Hasan Şaş'ın ilk on birde oynayacağı iddia edildi. Genç teknik adamın oyun şablonunda Conceiçao'nun önemli bir yere sahip olacağı ve Alex markajının yanısıra pas dağıtımını üstleneceği belirtildi. 

Favori İnsua 

10 numaraya aday 
ARA transfer döneminde kadrosunu güçlendirmenin hazırlıklarını yapan Galatasaray'da 10 numara için Arjantinli İnsua liste başına çıktı. İndependiente'nin, 24 yaşındaki yıldız için 3.5 milyon dolar bonservis ücreti istediği öğrenildi. Arjantin'de bu hafta sonu oynanacak olan maçların ardından lig sona erecek ve Sarı - Kırmızılılar transfer için son adımı atacak. 

Felipe bilmece gibi 
SARI - Kırmızılı yönetim, bir diğer alternatif Felipe konusunda ise kararsızlık yaşıyor. Fatih Terim döneminde yeterince koşmadığı için gönderilen ve daha sonra kulüple mahkemelik olan Sambacı için son kararı Hagi'nin söyleyeceği açıklandı. Ancak yönetim, geçmişte yaşanan krizlerden çekindiği için Felipe'yi tekrar Türkiye'ye getirme riskine girmek istemiyor. 

Canaydın'dan sıcak çağrı 

GALATASARAY Başkanı Özhan Canaydın, Fenerbahçe derbisi öncesinde dostluk mesajları gönderdi. Canaydın, "Derbi maçta sporun sevgi ve kardeşlik olduğunu her iki kulüp de ispat edecek. Dostane bir maç olacağına inanıyorum. sahaya kazanmak için çıkacağız" dedi. Eski yöneticilerden Ali Dürüst de Sarı-Kırmızılı takımdan üç puan beklediklerini açıkladı. 

Biletler kapışıldı 

GALATASARAY - Fenerbahçe maçının dün satışa çıkarılan biletleri iki saatte tükendi. Biletix tarafından satılan 12 bin 271 adet biletten toplam 703 milyar 875 milyon liralık gelir elde edildiği öğrenildi. Açık tribünden 234 milyar 300 milyon lira, kapalı tribünden 165 milyar 825 milyon lira, numaralı tribünden ise 303 milyar liralık bilet satıldığı bildirildi. 


</TEXT>
</DOC>
