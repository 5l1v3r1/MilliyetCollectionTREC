<DOC>
<DOCNO> 296349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur43.html </URL>
<DATE> 2004/12/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
2 çocuk, "mafya dizisinden" etkilenip soyguna kalkışınca... 
</HEADLINE>
<TEXT>

     Balıkesir'de bir kadını kar maskesi takıp bıçakla tehdit ederek, çantasını gasp ettikleri iddia edilen iki çocuk yakalandı. 
     Çocukların, ifadelerinde, bir televizyon kanalındaki diziden etkilenerek olayı gerçekleştirdiklerini söyledikleri bildirildi. 
     Alınan bilgiye göre, Balıkesir Emniyet Müdürlüğü'ne başvuran ve eşinin de polis memuru olduğu öğrenilen Özlem Y. 34 , Bandırma Caddesi üzerindeki Atatürk İlköğretim Okulu yakınında bulunan alt geçitten geçerken, yolunu keserek kendisini ekmek bıçağıyla tehdit eden siyah kar maskeli bir kişinin, korkarak yere attığı çantayı alarak kaçtığını bildirdi. 
     Genç kadının şikayeti üzerine harekete geçen polis, Özlem Y'nin çantasındaki cep telefonunu kullandığı belirlenen Turgay D'yi gözaltına aldı. 
     Turgay D'ye telefonu 40 milyon liraya sattığı iddiasıyla gözaltına alınan Y.Y 16 , ilk ifadesinde gasp olayını arkadaşı U.A. 15 ile birlikte gerçekleştirdiğini söyleyince, arkadaşı da gözaltına alındı. 
     İfadelerinde, 15 milyon lira ile cep telefonunu aldıktan sonra çantayı ve içindeki diğer belgeleri su kanalına attıklarını söyledikleri öğrenilen zanlıların, olayı bir televizyon kanalında yayınlanan ''mafya dizisi''nden etkilenerek gerçekleştirdiklerini iddia ettikleri bildirildi. 
     Olayda kullandıkları ekmek bıçağı, kurusıkı tabanca ve kar maskesi ile birlikte yakalanan zanlıların sorgulamalarının devam ettiği kaydedildi. 
     
</TEXT>
</DOC>
