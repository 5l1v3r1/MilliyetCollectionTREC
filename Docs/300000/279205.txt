<DOC>
<DOCNO> 279205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur24.html </URL>
<DATE> 2004/10/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çılgın akraba anne-kızı rehin aldı 
</HEADLINE>
<TEXT>

     DHA 

SAMSUN'un Çarşamba İlçesi'nde dengesiz hareketler sergileyen çiftçi 47 yaşındaki Turan Balcancı, dün evlerine gittiği kuzeni 41 yaşındaki Müzeyyen Uzun ile kızı 17 yaşındaki Nevin Uzun'u aniden tabancasını çekip rehin aldı. 45 dakika boyunca anne-kızı rehin tutan Balcancı, Çarşamba Emniyet Müdürü Mehmet Karakoç tarafından ikna edilerek rehineler kurtarıldı. 
     Çarşamba ilçesi Orta Mahalle Kızılay Caddesi'ndeki olay dün saat 15.00'te meydana geldi. Cicil köyünde oturan 3 çocuk babası Turan Balcancı, teyzesinin kızı olan Müzeyyen Uzun'un evine ziyarete gitti. Evde Müzeyyen ve kızı Nevin Uzun'la bir süre sohbet edip yemek yiyen Turan Balcancı, birden 9 milimetre çapındaki ruhsatsız tabancasını çıkarıp Ben sizin Allahınıza ve kitabınıza inanmıyorum' diyerek bağırdı. Bunun üzerine korkan Müzeyyen Uzun, çevreden yardım istemek için pencereye koştu. Ancak Balcancı müdahale edince çıkan itiş kakışta cam kırıldı ve Müzeyyen Uzun sol kolundan hafif şekilde yaralandı. Bunun üzerine Turan Balcancı, kuzeni Müzeyyen Uzun'u yatak odasına kitleyip, kızı Nevin'i kendi yanında tutarak silahla ikisini birden rehin aldı. 
     Çevre sakinlerinin haber vermesi üzerine olay yerine gelen Çarşamba Emniyet Müdürlüğü Asayiş ekipleri çevreyi kuşatıp Turan Balcancı'ya Teslim ol' çağrısı yaptı. Ancak Balcancı, Yaklaşmayın herkesi vururum' diye bağırdı. Bunun üzerine Çarşamba Emniyet Müdürü Mehmet Karakoç, silahını bırakıp eve girdi ve 45 dakika süren ikna çabalarından sonra Turan Balcancı'nın teslim olmasını sağladı. Gözaltına alınan Balcancı yoğun güvenlik önlemleri altında Çarşamba Emniyet Müdürlüğü'ne getirildi. Hafif şekilde yaralanan Müzeyyen Uzun ile olayın şoku içinde olan kızı Nevin Uzun Çarşamba Devlet Hastanesi'ne kaldırıldı. 
     Çarşamba'ya bağlı Cicil köyünde çiftçilik yaparak ailesinin geçimini sağlayan Turan Balcancı'nın, daha önce de ziyaret ettiği akrabalarını dövmeye kalkıştığı, evlerin kapılarını kırmaya teşebbüs ettiği belirtildi. Olayla ilgili soruşturma başlatıldı. 
     
     ÇARŞIDA HABER ALDILAR 
     Samsun'un Çarşamba İlçesi'nde çiftçi Turan Balcancı tarafından anne- kızın rehin alınması, çarşıda bulunan baba Davut ve oğlu Mustafa Uzun'u şoke etti. Annesi ve kızkardeşi rehin alındığı sırada babası Davut Uzun'la çarşıya gittiğini anlatan 18 yaşındaki Mustafa Uzun, "Annem ve kızkardeşimi akrabamız Turan Balcancı'nın rehin aldığını öğrenince şaşırdık. Turan, daha önce de ziyaret için gittiği akrabaların evinin kapısını kırıyor, dengesiz hareketlerde bulunuyordu. Ayrıca ağzına geleni söyleyip gidiyordu. İlk kez başımıza böyle bir şey geldi'' dedi. 
     
</TEXT>
</DOC>
