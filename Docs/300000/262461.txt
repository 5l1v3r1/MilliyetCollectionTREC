<DOC>
<DOCNO> 262461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo18.html </URL>
<DATE> 2004/08/11/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gaziantepspor, Galatasaray maçı öncesi sıkıntılı... 
</HEADLINE>
<TEXT>

     Gaziantepspor, cuma akşamı sahasında konuk edeceği Galatasaray'a karşı galibiyet parolasıyla hazırlanıyor. 
     Denizlispor maçında kırmızı kart gören İlhan ve Gökhan Zan'ın Galatasaray maçında kadroda yer alamayacak olması, kırmızı-siyahlı ekibi tedirgin etmesine karşın, tüm hesaplar galibiyete yönelik olarak yapılıyor. 
     Teknik direktör Nurullah Sağlam, AA muhabirine yaptığı açıklamada, defansta sıkıntıları bulunduğunu, buna bir de kırmızı kart cezalısı olan İlhan ve Gökhan'ın eklenmesinin Galatasaray maçı için dezavantaj olduğunu söyledi. 
     Galatasaray maçı hazırlıklarının bu iki futbolcudan yoksun olarak sürdürüldüğünü ifade eden Sağlam, sakat olan ve düz koşu yapan Tarek Ettayeb ve Hasan Özer'in durumunun da maç günü belli olacağını belirtti. 
     Sıkıntılar yaşanmasına karşın Galatasaray maçına galibiyet için hazırlandıklarını anlatan Sağlam, şöyle konuştu 
     ''Galatasaray maçına galibiyet için hazırlanıyoruz. Tek düşüncemiz, saha ve seyirci avantajını en iyi şekilde değerlendirip Galatasaray'dan 3 puan almak. Çok zorlu bir karşılaşmaya hazırlandığımızın bilincindeyiz. Futbolcularım bu maçın ne kadar önemli ve zorlu olacağını biliyor. Yoğun bir hazırlık döneminden geçiyoruz. 
     Sezonun ilk maçında Denizlispor'a talihsiz bir şekilde yenilmemiz, futbolcularımı olumsuz yönde etkilemesine karşın, bu maçı unuttuk. Şimdi tek düşüncemiz Galatasaray maçı. Rakibimizin gücünü biliyoruz. Galatasaray geçen sezondan çok daha farklı. Her iki takım da sahaya galibiyet için çıkacak. Tabi ki bizim hedefimiz her maçta olduğu gibi bu maçta da iyi futbol ve galibiyet olacak. Saha ve seyirci avantajını da en iyi şekilde kullanarak sonuca gitmeye çalışacağız.'' 
     
</TEXT>
</DOC>
