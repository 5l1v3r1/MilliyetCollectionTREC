<DOC>
<DOCNO> 278179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur51.html </URL>
<DATE> 2004/10/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İstanbul'da yarın da şiddetli yağış bekleniyor... 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi, kentte yarın da şiddetli ve gök gürültülü sağanak yağış beklendiğini bildirdi. 
     AKOM'dan yapılan yazılı açıklamada, sabah saatlerinden itibaren başlayan şiddetli gök gürültülü sağanak yağışın gece boyunca devam edeceği ve özellikle Avrupa yakasının boğaza yakın semtleri ile Anadolu yakasının tamamında etkili olmasının beklendiği belirtildi. 
     
     ARACINIZLA ÇIKMAYIN .. 

     İstanbul Valiliği Afet Yönetim Merkezi, vatandaşları, mecbur kalmadıkça araçlarıyla trafiğe çıkmamaları konusunda uyardı. 
     Afet Yönetim Merkezi'nden yapılan yazılı açıklamada, Meteoroloji Bölge Müdürlüğü'nden alınan bilgilere göre, sabah saatlerinde başlayan yağmurun akşam saatlerinde artarak, yarın da etkili şekilde devam edeceğinin bildirildiği vurgulandı. Aşırı yağışların kent yaşamına olumsuz etkilerine karşı ilgili tüm kamu kurum ve kuruluşları ile belediyelerin gerekli tedbirleri aldığı kaydedilen açıklamada, vatandaşların alması gereken önlemler de sıralanarak, daha önce su baskını problemi ile karşılaşılan bölgelerde dikkatli olunması istendi. 
     Açıklamada, şöyle denildi 
     ''Vatandaşların mecbur kalmadıkça araçlarıyla trafiğe çıkmamaları, can kaybı gibi müessir olayların yaşanmaması için kişisel güvenliklerini almaları, bulundukları bölgelerde sorun teşkil edebilecek durumları en yakın sorumlu kamu kurum ve kuruluşlarına bildirmeleri etkin müdahale için önem arz etmektedir. Kamuoyunun bilgilerine sunulur.'' 
     
</TEXT>
</DOC>
