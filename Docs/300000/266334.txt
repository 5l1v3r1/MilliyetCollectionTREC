<DOC>
<DOCNO> 266334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo25.html </URL>
<DATE> 2004/08/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gündüz Tekin Onay'ın sekreterinden açıklama .. 
</HEADLINE>
<TEXT>

     Genç Milli Takımlar Koordinatörlüğü görevinden alınan Gündüz Tekin Onay'ın sekreteri Filiz Pirmit, Onay ile aşk yaşadığı biçiminde çıkan haberlerin gerçeği yansıtmadığını söyledi. 
     Filiz Pirmit, yaptığı yazılı açıklamada, 2 gündür bazı basın yayın organlarında, kendisiyle ilgili olarak gerçeği yansıtmayan haberler yayınlandığını savunarak, şunları kaydetti 
     ''Nisan 1997 tarihinden bu yana Türkiye Futbol Federasyonu'nda Gündüz Tekin Onay'ın yönetici sekreteri olarak çalışmaktayım. Bu süre içinde birçok kurumda çalışan yönetici sekreteri gibi, doğal olarak ben de sekreterliğini yaptığım sayın Onay'ın gittiği seyahatlerde yer aldım. Bu seyahatlere katılmamı, bazı artniyetli insanların 'Gündüz Tekin Onay ile aşk yaşıyor' şeklinde yorumlamasına hiçbir şekilde anlam veremiyorum. Bu iddiaları ortaya atanları, şiddet ve nefretle kınıyorum.'' Futbol Federasyonu'nun yeniden yapılanması çerçevesinde görevinden ayrılan Gündüz Tekin Onay ile birlikte kendisinin de işine son verildiğinin doğru olmadığını kaydeden Pirmit, ''Görevimin başında olduğum gibi, senelik izin hakkımı kullanmamış olduğum halde, asılsız olarak ortadan kayboldu söylentilerine fırsat vermemek amacıyla, daha önceden planladığım tatil rezervasyonumu iptal ettirmiş durumdayım'' dedi. 
     Pirmit, Futbol Federasyonu bünyesinde çıkarılan ve aralarında bakanların da bulunduğu, birçok kamu kuruluşu ile birlikte 4 bin 500 kişiye dağıtılan ''Futbol'' dergisinde, kendisiyle birlikte federasyon bünyesinde çalışan tüm sekreter ve yönetici asistanlarının, çalıştıkları insanlar hakkında yorumlarının alındığını ifade ederek, sözlerini şöyle sürdürdü 
     ''Benim bu derginin haziran sayısında, Gündüz Tekin Onay'ın bilgi, birikim ve tecrübesiyle ilgili olarak söylemiş olduğum 'Gündüz Tekin Onay'ı bir kitap gibi görüyorum ve o kitaptan her gün bir sayfa okuyorum' sözleri, tamamıyla aşk üstüne söylenmiş sözler gibi göstererek haber konusu haline getirilmiştir. Oysa yazının tamamı okunduğunda kullandığım ifadelerin amacı anlaşılacaktır. Bu tür asılsız haberlerle sadece şahsıma değil aileme ve bana yakın insanlara da zarar verildiğini hatırlatmak isterim. Doğru insan sendeler ama düşmez, ben doğru olduğuma inanıyorum.'' 
     
</TEXT>
</DOC>
