<DOC>
<DOCNO> 260734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/yazar/gunes.html </URL>
<DATE> 2004/08/05/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Türk Telekom'a tarife davası 
</HEADLINE>
<TEXT>


Dün basında, TÜDEF'in Tüketici Dernekleri Federasyonu Türk Telekom'u farklı tarifelerle tüketiciler arasında eşitlik ilkesini zedelediği, sözleşme özgürlüğüne ve kamu yararına aykırı hareket ettiği gerekçesiyle mahkemeye verdiği haberi vardı. Acaba gerçekten farklı tarifeler tüketici aleyhine mi Mahkemenin vereceği karar gerçekten merak konusu. 
Ülkemizde en az ilgilenilen konulardan biri tüketici haklarıdır. Tüketici özellikle iki arayış içindedir İşine yarayacak kaliteli bir malı bulmak ve tabii bunu olabildiğince ucuza almak. 
Bu arayışları elbette yasayla karşılamak mümkün değildir. Daha ucuza ve daha kaliteli mal ancak rekabet ve tüketici bilinçlenmesiyle elde edilebilir. Bununla beraber, dünyada tüketicinin korunmasına ilişkin yasalar çıkmıyor değil. Bizde de 1995 yılında 4077 sayılı Tüketicinin Korunması Hakkındaki Kanun, Erdal İnönü'nün 1992'de başbakan yardımcılığı döneminde danışmanları tarafından hazırlanmış, sonra da yasalaşmıştı. 
Bu yasayla taksitli, kampanyalı ve kapıdan satışlar düzenlendi. Satıştan kaçınma engellendi. Etiket, garanti belgesi, tanıtma kılavuzu, servis gibi zorunluklar getirildi. Reklamlara belli kurallar ve denetim getirildi. Hepsinden önemlisi, tüketicinin kalite konusunda tatmini zorunlu hale getirildi. Ayıplı malın kesin iade hakkı tüketiciye verildi. 
Ancak yasada ucuz mal alınmasını sağlayan hiçbir konu yok. Bu elbette rekabetle sağlanacak bir olay. Fiyatı pahalı bulan almaz. Ama kalitesi konusunda yanıltıcı olmamak gerekiyor. 
TÜDEF'in Türk Telekom'u mahkemeye verme gerekçesi ise tam tersi. Fiyatın bazı tüketiciler için ucuzlatılması. Eğer sayılan gerekçeler 4077 sayılı Tüketiciyi Koruma Yasası'na dayatılıyorsa, yasa bu konuda pek etkili olmayacaktır. Çünkü yasada fiyat konusu bulunmuyor. Türk Telekom da beyan ettiğinden farklı bir hizmet vermiyor. 
Üstelik, bazı koşullarda daha ucuza bir malı alabilmek tüketicinin aleyhine değil, lehine. Türk Telekom yeni fiyat tarifesini, iletişim olanağı verdiği yeni şirketlerle ve GSM operatörleriyle rekabet edebilmek için yapıyor. Yani bu, tüketicinin lehine. 
Türk Telekom eğer yeni bir operatörün sisteme, yani piyasaya girmesini engellemek için fiyatlarını olduğu gibi indirseydi, hakim durumu kötüye kullanma olarak değerlendirilebilirdi. Ve tabii bu kez Rekabetin Korunması Hakkındaki 4054 sayılı Kanun'a dayanarak dava açabilir ve kazanabilirdi. 
Ülkemizde tüketici bilinci zayıf. Tüketici Dernekleri de sınıf davası olmadığından güçlenemiyor. Yani herhangi bir konuda kazanılan dava benzer durumda olan tüm tüketicilere yansıtılmadığından beraberce hareket sağlanamıyor. Ayrı ayrı mahkemelere gitmek gerekiyor. 
Türk Telekom'a açılan davayı tam olarak anlamamakla birlikte, genel olarak TÜDEF'in desteklenmesinden yanayız. Zor şartlarda vatandaşın hakkını korumaya çalışan bu federasyon Batı'da çok önemli sayılan bir mücadeleyi yürütüyor. 



</TEXT>
</DOC>
