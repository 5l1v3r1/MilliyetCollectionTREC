<DOC>
<DOCNO> 290539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/ekonomi/eko02.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuruşu taklit etmek pahalı 
</HEADLINE>
<TEXT>



Darphane'de basımı yapılan ve 1 Ocak 2005'ten itibaren kullanılmaya başlanacak Yeni Türk Lirası ile Yeni Kuruşlar basına tanıtıldı. Darphane ve Damga Matbaası Genel Müdürü Ahmet Büyükkaymaz, Yeni Kuruşlar ve 1 YTL'nin deneme üretimine temmuz ayı ortalarında başladıklarını anımsatarak, 1 Ağustos tarihinden itibaren de 7 gün 24 saat ve 3 vardiya halinde aralıksız çalışıldığını, bu temponun yıl sonuna kadar böyle devam edeceğini söyledi. 
Büyükkaymaz, bir gazetecinin Yeni Kuruşlar ve 1 YTL'nin taklit edilme riskinin bulunup bulunmadığı sorusunu şöyle yanıtladı 
"Özellikle 50 kuruş ve 1 Yeni Türk Lirası'nın taklidi, metal özelliğinden dolayı mümkün görünmüyor. Çünkü özel makinelerle basılıp üretilmektedir. Kalpazanların bu özel makineleri edinmeleri mümkün değil. Bastığımız paraların taklidi, kalpazanlar için çok büyük yatırım isteyen bir iş. Dolayısıyla taklidi zor." 
Büyükkaymaz, Yeni Kuruş ve YTL'nin basımı için Darphane olarak 7 trilyon liralık ek yatırım gerçekleştirdiklerine dikkat çekerek, basılan madeni paraların yüzde 45'inin İstanbul ve çevresinde kullanılacağını öngördüklerini söyledi. 


</TEXT>
</DOC>
