<DOC>
<DOCNO> 288106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo23.html </URL>
<DATE> 2004/11/11/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Futbolda şike... "Ali Aydın ve Sadık Deda yazılı ifade verdiler" 
</HEADLINE>
<TEXT>

     Futbol Federasyonu Başkan Vekili Şekip Mosturoğlu, şike konusunda sürecin işlediğini belirterek, ''Ancak bu konuda şikayetçi olanlar bize yardımcı olmuyor'' dedi. 
     Futbol Federasyonu'nun, Petrol Ofisi ile Polat Renaissance Oteli'nde düzenlediği sponsorluk anlaşması töreninde basın mensuplarının sorularını yanıtlayan Mosturoğlu, şikenin konuşulan bir konu olmasına rağmen, şikayetçi olanların kendilerine yardımcı olmadıklarını kaydetti. 
     Mosturoğlu, şunları söyledi 
     ''Ama biz görevimizi yapıyoruz. Sonuç almak için çalışmalar gerçekleştiriliyor. Bu konuda kararlıyız, daha önce söylediklerimizin arkasındayız. Bizim dönemimizde bu tür olayların yaşanmaması için çalışıyoruz. Geçmiş dönemdekiler için de delil olmalı. Kendi dönemimizde şike olaylarının yaşanmaması için sert önlemler alıyoruz.'' Şekip Mosturoğlu, eski hakemlerden Ali Aydın ve Sadık Deda'nın da çalışmaları yürüten komisyona yazılı ifade verdiğini belirterek, ''Emniyetten de gerekli belgeleri bekliyoruz. Bu konuda bir aylık bir süreç izni verilmiş. En azından bir rapor olarak bu çalışmaların ortaya çıkmasını umuyoruz. Çalışmalar sonunda raporu kamuoyu ile paylaşacağız'' diye konuştu. 
     İllegal bahisler konusunda da ciddi bulgular elde ettiklerini kaydeden Mosturoğlu, 15 gün sonra bu konunun hukuki sürecini kamuoyu ile paylaşacaklarını söyledi. 
     Maçlarda yaşanan olaylarla ilgili soruyu da yanıtlayan Mosturoğlu, ''Ligin 2. yarısında bununla ilgili eşgüdüm toplantısı yapılacak. Güvenlik toplantıları da bu kapsamın içinde yer alacak. Öncelikle biletsiz seyircilerin maça alınmamasını sağlayacağız. Statlar da merdiven boşlukların da seyircilerin olmamasını sağlayacağız. Güvenlik kameralarıyla çalışmalar yapılıyor. Şiddet konusundaki yasa daha da ağırlaştırılacak'' diyerek sözlerini tamamladı. 
     
</TEXT>
</DOC>
