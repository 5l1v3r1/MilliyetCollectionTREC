<DOC>
<DOCNO> 259476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/magazin/mag01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
2500 dolar verip otel kiralamışlar 
</HEADLINE>
<TEXT>


İSTANBUL Milliyet 

Tamer Karadağlı ve kuzeni Abbas Hilmi Karadağlı'ya seks tuzağı kurdukları öne sürülen Burcu Mercan ve Deniz Karaca'nın "gaspa eksik teşebbüs" suçundan yargılanmaları talep edildi. İstanbul Ağır Ceza Mahkemesi'ndeki davada, tutuklu sanık Mercan için 7.5 yıldan 10 yıla kadar ağır hapis istenirken, tutuksuz yargılanacak olan Karaca için de 3 yıl 11 aydan 10 yıla kadar ağır hapis istendi. Soruşturmada, kızlarla ilişkileri olduğu öne sürülen, aralarında akademisyen ve bürokratların da bulunduğu 6 kişinin daha adı geçiyor. Mercan'ın kendini Asuman, Karaca'nın ise Arzu takma adlarıyla tanıttıkları, ayrıca 2500 dolara lüks otel odası kiraladıkları da tespit edildi. Mercan ve Karaca'nın üniversite öğrencisi oldukları da ortaya çıktı. Mercan'ın daha önce de "Özcan Deniz'in elimde seks kasedi var" diyerek bazı televizyon kanallarından para talep ettiği de öğrenildi. 


</TEXT>
</DOC>
