<DOC>
<DOCNO> 252572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/guncel/axgun02.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş gibi 
</HEADLINE>
<TEXT>


Okul için 14 gecekondunun yıkılacağı Pendik'te halkın direnişi sürüyor. Yıkım ekibine izin vermeyen mahalleli, barikat kurup caddeyi trafiğe kapattı 

GÖKHAN KARAKAŞ İstanbul 

Pendik'te yıkım gerginliği... Okul ihtiyacını karşılamak için gecekonduları yıkılacak olan mahalleli, ortalığı savaş alanına çevirdi. Yıkım ekibine direnen, lastikleri yakıp barikat kuran halk, sopalarla nöbet tutmaya başladı. Belediye başkanının seçim öncesi 'yıkılmayacak' sözü verdiğini belirten mahalleli, sorunun çözümlenmesi için toplantı yapılması önerisini kabul etti. 
Ertuğrul Gazi Mahallesi'ndeki 14 gecekondunun yıkılmak istenmesi nedeniyle önceki gün başlayan gerginlik, dün de sürdü. Yıkım ekiplerinin olay yerine gelmesi üzerine mahalle sakinleri, kurdukları barikatın önünde lastikler yakarak, caddeyi trafiğe kapattı. 

AKP'ye saldırı 
Ellerinde taşlar, sopalar ve demir çubuklarla slogan atarak yürüyüşe geçen gruptakiler, AKP'nin seçim bürosu olarak kullandığı bir dükk nı da tahrip etti. 
Pendik Belediye Başkan Yardımcısı Nurettin Beşinci, mahalle temsilcileriyle görüşerek, sorunun çözümü için toplantı önerdi. Önerinin kabul edilmesi üzerine iş makineleri ve güvenlik önlemi alan polis, olay yerinden ayrıldı. Kurulan barikatları kaldırmayan mahalle sakinleri, sopa ve taşlarla caddede dolaştı. 
Pendik Belediyesi, gecekonduların bölge halkının okul ihtiyacını karşılamak amacıyla Hazine tarafından Milli Eğitim'e okul yapımı için tahsis edildiğini, Kaymakamlığın da yıkım için kendilerinden ekipman talebinde bulunduğunu yineledi. Yıkımı, villalarda oturanların istediğini öne süren halk, okul için boş arazi gösterdiklerini ve belediye başkanının seçim öncesinde yıkım yapılmayacağına dair söz verdiğini iddia etti. 


</TEXT>
</DOC>
