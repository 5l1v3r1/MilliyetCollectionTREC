<DOC>
<DOCNO> 259271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko08.html </URL>
<DATE> 2004/07/30/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İngiltere'de borçlanma arttı... Her İngiliz'e 17 bin sterlin borç düşüyor 
</HEADLINE>
<TEXT>

     Dilek Kocabaş 

İngiltere'de son birkaç yıldır düşük seyreden faizlerin borçlanmayı arttırdığı, çocuklar da dahil olmak üzere her bir İngiliz'e 17 bin sterlinlik bir borç yükü düştüğü açıklandı. 
     Son aylarda faizleri her ay yarım ya da çeyrek puan arttıran İngiliz Merkez Bankası'nın bu işlemi bu ay da yapmasının beklendiğini duyuran İngiliz basını, bunun borçlanmanın dizginlenmesinin tek çaresi olarak görüldüğü yorumlarına yer verdi. 
     İngiltere'deki halkın toplam borçlanmasının 1 trilyon sterline ulaştığını da hatırlatan basın, ''Kırmızı çizgideyiz, ama hala borçlanıyoruz'' şeklinde uyarı içeren başlıklar kullandı. Halkın borçlarının İngiltere'nin yıllık gelirinden bile yüksek olduğuna dikkat çeken ekonomistler ise borçlanma miktarının her dört dakikada 1 milyon sterlin kadar arttığını vurguluyor. 
     İngilizlerin 1 trilyon sterlin civarındaki borçlarının içinde 827 milyar sterlinlik bölümünün ev kredileri, 55 milyar sterlininin kredi kartlarına olan borçlar, 122 milyar sterlinlik bölümünün de bankalara olan tüketici kredisi ve hesap aşımı gibi borçlar olduğu belirtiliyor. 
     İngilizlerin borçlanma seviyesinin önümüzdeki aylarda ilk kez 1 trilyon sterlini aşabileceğine dikkat çeken ekonomistler ise bunun kaygı verici ekonomik gelişmelerin habercisi sayılabileceğini kaydediyor. 
     
</TEXT>
</DOC>
