<DOC>
<DOCNO> 287086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko09.html </URL>
<DATE> 2004/11/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Merkez Bankası Enflasyon hedefini tehlikeye sokacak durum yok 
</HEADLINE>
<TEXT>

     Merkez Bankası, 2004 yılı enflasyon hedefinin gerçekleşmesini tehlikeye sokacak bir unsurun bulunmadığını bildirdi. 
     Merkez Bankası tarafından yapılan açıklamada, ''Ekim Ayı Enflasyonu ve Görünüm'' değerlendirildi. 
     Değerlendirmede, ''önümüzdeki dönemde sıkı maliye politikalarının devam edeceği, yapısal reformları daha da derinleştiren bir program uygulanacağı varsayımı altında, bekleyişlerin bozulmayacağı ve iç talebin kontrollü artacağı'' tahmin edildi. 
     Bu durumda da enflasyonda dönem dönem küçük dalgalanmalar beklenmekle birlikte, ana eğiliminin düşüş yönünde olmaya devam edeceği öngörüldü. 
     Açıklamada, şöyle denildi 
     ''Unutulmamalıdır ki gelecek dönem enflasyonuna odaklı bir para politikası açısından önem kazanan fiyatlar, kısa dönemli şokların etkilediği fiyatlardan ziyade, makroekonomik temeller tarafından belirlenen fiyatlar olacaktır.'' 
     
     BELİRGİN BİR BASKI YOK 

     Buna göre, Ekim ayında TÜFE'de gıda, giyim ve ulaştırma dışındaki alt kalemlerde belirgin bir enflasyonist baskı görülmedi. 
     Yapılan araştırmalara göre, her yıl Ramazan ayında gıda fiyatlarında bir hareketlenme gözlendiği, bunun ilerleyen aylarda telafi edildiği belirtildi. 
     2004 Ekim ayı içerisinde Ramazan ayı etkisinin genel TÜFE endeksine katkısı 0,3 puan olarak hesaplandı. Diğer yandan giyim sektöründe Ekim ayındaki yüksek artışa rağmen, fiyatların geçen yıl ile aynı seviyede olması dikkat çekici bulundu. Bir diğer deyişle, giyim alt grubunda mevsimsel etkilerin dışında belirgin bir fiyat artışı hızlanması görülmedi. 
     Ulaştırma grubundaki fiyat artışları ise daha çok akaryakıt gibi dışsal ve enflasyon üzerinde etkileri geçici olan maliyet baskılarından kaynaklandı. 
     Bu durumda, Ekim ayı enflasyon rakamları, tüketici fiyatları üzerinde henüz belirgin bir baskı oluşmadığını teyit etti. 

     
</TEXT>
</DOC>
