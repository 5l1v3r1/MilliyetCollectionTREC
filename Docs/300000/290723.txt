<DOC>
<DOCNO> 290723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonyas05.html </URL>
<DATE> 2004/11/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Atatürk yarışmasını Macar lise öğrencileri kazandı 
</HEADLINE>
<TEXT>

     Macaristan'da, Atatürk'ü tanıtmak amacıyla 2003 yılı Mayıs ayında 55 okulun katılımıyla başlatılan yarışma sonuçlandı. 
     Yarışmayı Romanya'nın Erdel bölgesinden gelen Macar Szekely Udvar Lisesi öğrencileri aldıkları 88 puanla kazandı. Macaristan'dan Peç kentindeki İstvan Szecsnyi İlköğretim Okulu 7. sınıf öğrencileri 76 puanla ikinci, Hajdu Böszörmeny Lisesi öğrencileri ise 73 puanla üçüncü oldular. 
     Budapeşte Ekonomi Üniversitesi salonunda dün akşam düzenlenen finale bir mesaj gönderen Macaristan Eğitim Bakanı Balint Magyar, Atatürk'ün yenilmiş bir ülkenin nasıl bağımsızlığını kazanacağını ve nasıl ayağa kalkarak devlet kuracağını dünyaya ispatladığını belirtti ve yarşmayı düzenleyenlere teşekkür etti. 
     Türkiye Büyükelçiliği'nin desteğiyle ve Macaristan Ege Seramik'in ana sponsorluğunda düzenlenen yarışmanın jürisini Budapeşte Edebiyat Fakültesi Türkoloji Bölümü öğretim üyeleri oluşturdu. 
     Finale kalan 10 öğrenci takımından bazılarının isimlerinin Ali Baba ve 4 Harami 4 öğrenciden oluştuğu için , Vatan, Kuran Çiçekleri, Paşalar, Kızıl Sultan, Çerkez ve Türk Yıldızı olduğu dikkat çekti. 
     Yarışmaya katılan öğrencilere Atatürk'ün hayatı, ilkeleri, katıldığı savaşlar ve kurduğu Türkiye Cumhuriyeti ile ilgili sorular soruldu. 
     Finale katılan öğrencilere çeşitli hediyeler verildi. Atatürk'ün TBMM'de yaptığı konuşmayı kendi dillerinde yapan Macar öğrenciler arasında birinci olan Türkiye seyahatiyle ödüllendirildi. 
     Yarışmanın ana sponsoru olan Macaristan Ege Seramik'in Genel Müdürü Suat Karakuş, AA muhabirine yaptığı açıklamada, Macaristan'da ilk kez bir Atatürk yarışması düzenlendiğini, gayet başarılı geçen bu yarışmadan sonra Ulu Önder'in Macaristan'da daha iyi tanınacağını söyledi. 
     Karakuş, önümüzdeki yıl Fatih Sultan Mehmet hakkında bir yarışma düzenlenmesi için şimdiden çalışmalara başladıklarını kaydetti. 
     
</TEXT>
</DOC>
