<DOC>
<DOCNO> 284328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun14.html </URL>
<DATE> 2004/10/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Erdoğan Le Repubblica'ya konuştu Sözünü tutma sırası Avrupa'da... 
</HEADLINE>
<TEXT>

     Lütfullah Göktaş ve Coşkun Ergül bildiriyor 

Başbakan Recep Tayyip Erdoğan, Avrupa Birliği'ne üyelik sürecinde Türkiye'nin üzerine düşenleri yaptığını belirterek, AB'nin de sözlerini tutması gerektiğini söyledi. 
     Erdoğan, İtalya'da yayımlanan La Repubblica gazetesine verdiği demeçte, ''Biz nasıl yükümlülüklerimizi yerine getirdiysek, Avrupalı dostlarımız da üzerlerine düşeni yapmalı. Sınavı geçme sırası şimdi onlarda. Biz Avrupa kriterlerine uyum sürecini tamamladık'' diye konuştu. 
     La Repubblica gazetesi, Erdoğan'la yaptığı söyleşiyi, ''Erdoğan Sınandığımız yeter. Avrupa şimdi sözlerini tutmalı'' başlığıyla yayımladı. 
     Erdoğan, Roma'da Avrupa Anayasası Anlaşması'nın imza töreninde görüşeceği Avrupalı liderlerinden ne isteyeceğine ilişkin soruyu, ''Bizimle müzakerelerin resmen başlatılacağı ilk hükümetlerarası konferansın Mart-Nisan 2005'te düzenlenmesi'' diye yanıtladı. 
     Erdoğan, Avrupa'da bazı ülkelerde telaffuz edilen ve Türkiye'nin tam üyeliğinin halkoylamasına sunulması biçimindeki yaklaşımın bir ayrımcılık olacağını belirterek şöyle konuştu 
     ''AB'ye üye olan hiçbir ülke için bu türden bir referandum yapılmadı. Bizim üyeliğimiz için neden bu türden bir yola başvurulsun ki Avrupa hükümetleri öteden beri bize, Ankara'nın diğer adaylarla aynı muameleye tabi tutulacağını söyledi. Meselenin halkoylamasına sunulmaya kalkışılması, farklı bir yaklaşımın benimsenmesi demek olur. Bu apaçık bir ayrımcılık anlamına gelir.'' Erdoğan, Avrupa'da Türkiye'nin üyeliğine kuşkuyla yaklaşanların amaçlarının ne olabileceğine dair soruya karşılık olarak ise ''17 Aralık'ta hemen müzakere tarihi verilmesine dair kararı durdurmak, daha doğrusu geciktirmek istiyorlar. Kamuoyundaki bilgi eksikliğini suiistimal ederek, Türkiye'nin üyeliği konusunda kendi hükümetlerini etkileme peşindeler'' dedi. 
     Erdoğan, bazı partilerin iç politika malzemesi yapma uğruna, Türkiye'nin üyeliğine karşı çıktıklarına da işaret etti. 
     Başbakan Erdoğan, İtalya'daki merkez-sağ koalisyon bünyesindeki Kuzey Birliği Partisi'nin de Türkiye'ye müzakere tarihi verilmeden konunun halkoylamasına sunulmasından yana olduğunun hatırlatılması üzerine ise şöyle konuştu 
     ''Silvio dost biri, bu konuda iyi bir cevap verdi. Temennim, bu küçük siyasi grupların, siyasilerden ve kamuoyundan kayda değer bir destek bulmaması. Bunların Türkiye'yi Avrupa dışına itme gayreti, ilkelerden yoksun popülist bir söylem.'' 
     
</TEXT>
</DOC>
