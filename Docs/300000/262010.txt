<DOC>
<DOCNO> 262010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun27.html </URL>
<DATE> 2004/08/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Irak'ta rehin alınan Türk şoförü 24 saat içinde serbest kalabilir... 
</HEADLINE>
<TEXT>

     Irak'ta Türk şoför Tahsin Top'u kaçıranlar, Türk şoförün çalıştığı şirketin basın önünde, ''Amerikan güçleri için çalıştığını ve artık Irak'ta faaliyet göstermeyeceğini'' açıklaması halinde, Top'u 24 saat içinde serbest bırakmaya hazır olduklarını bildirdiler. 
     Samarra'da gazetecilere gösterilen bir video kasette, ''Abdülkadir El Gilani Tugayı'' adlı grubun üyeleri, ''Tahsin Top'un şirketinin basın önünde, gerçekten Amerikan güçleri için çalıştığını ve artık Irak'ta faaliyet göstermeme kararı verdiğini açıklayıncaya kadar, Top'un serbest bırakılmasını 24 saat erteleme kararı aldıklarını'' belirttiler. 
     Bu arada, Tahsin Top, kasette, ''sağlığının iyi olduğunu'' kaydederek, ''Pişmanım, çünkü Amerikan güçlerini destekleyen bir şirkette çalışıyorum. Diğer Türk şoförlere Irak'a girmemelerini ve Amerikan güçlerine yardım etmemelerini tavsiye ediyorum, çünkü Irak halkı Müslümandır'' dedi. 
     Tahsin Top'un çalıştığı Atahan Lojistik Şirketi, Cumartesi gününden itibaren Irak'taki tüm faaliyetlerini durdurduğunu açıklamıştı. 
     
</TEXT>
</DOC>
