<DOC>
<DOCNO> 298517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo15.html </URL>
<DATE> 2004/12/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Potada Avrupa'ya Türk damgası... 
</HEADLINE>
<TEXT>

     Türk basketbol takımları, bu sezon Avrupa kupalarına adeta damgasını vurdu. 
     Kulüpler bazında Avrupa'nın çeşitli organizasyonlarında 10 Türk takımı yer alırken, 3 ekip, mücadele ettiği kupada lider durumda bulunuyor. 
     Ligde geçen yıllara göre Efes Pilsen ve Ülkerspor'un yanı sıra Fenerbahçe, Beşiktaş, Tuborg Pilsener, Erdemirspor gibi kulüplerin de zirve mücadelesi yapmaya başlaması, Avrupa'da mücadele eden kulüplerin bu kupalara daha hazır olmasını sağladı. 
     Avrupa'nın çeşitli kupalarında mücadele eden Efes Pilsen, Beşiktaş ve Tuborg Pilsener, gruplarında liderlik koltuğuna oturarak Türkiye Basketbol Ligi'ndeki zorlu mücadelenin meyvesini toplamaya başladılar. 
     
     AVRUPA'DA ZİRVEDE YER ALAN TÜRK TAKIMLARI 
     Avrupa Basketbol Kulüpleri Birliği ULEB tarafından organize edilen ULEB Erkekler Avrupa Ligi'nde yer alan Efes Pilsen, A Grubu'nda ilk yarıda yaptığı 7 maçta 6 galibiyet, 1 yenilgi alarak averajla grubunda liderlik koltuğuna oturdu. 
     Efes Pilsen'in yanı sıra Beşiktaş ve Tuborg Pilsener de gruplarında lider durumda bulunuyor. 
     Uluslararası Basketbol Federasyonları Birliği'nin FIBA organizasyonu FIBA Avrupa Ligi'nde mücadele eden Beşiktaş, B Grubu'ndaki maçlarında 8 maçta 7 galibiyet ve sadece 1 yenilgi alarak zirveye yerleşti. 
     Aynı kupada C Grubu'nda yer alan Tuborg Pilsener de 5 galibiyet ve 2 yenilgi sonrası ilk sırada kendine yer buldu. 
     
     ZİRVE MÜCADELESİ YAPAN DİĞER TÜRK TAKIMLARI 
     Kupalarda lider durumda bulunan bu takımların dışında Ülkerspor, Fenerbahçe ve Darüşşafaka, zirve yarışını sürdürüyorlar. 
     ULEB Avrupa Ligi C Grubu'nda bulunan Ülkerspor, özellikle son haftalarda aldığı galibiyetlerle üst sıralara tırmandı ve grupta yenilgisiz lider durumda bulunan Rusya'nın CSKA Moskova takımının ardından, 4 galibiyet, 3 yenilgi ile ikinci sıraya yerleşti. 
     Yine ULEB'in organizasyonu olan ULEB Kupası F Grubu'nda mücadele eden Darüşşafaka, 4 galibiyet, 2 yenilgi sonrası 3. sırada yer alarak, zirve iddiasını sürdürdü. Türkiye Basketbol Ligi'nde 13. durumda bulunan yeşil-siyahlı ekip, özellikle grubun lider takımı Makedonikos'u yenerek büyük bir başarıya imza attı. 
     Bu arada, bu sezon Aydın Örs yönetiminde Türkiye Basketbol Ligi'nde başarılı bir performans ortaya koyan Fenerbahçe, FIBA Avrupa Ligi'nde de aynı başarıyı sürdürüyor. Sarı-lacivertli takım, A Grubu'nda 5 galibiyet ve 2 yenilgiyle 2. sırada yer alıyor. 
     
     3 TAKIM PLAY-OFF'A KALDI 
     Avrupa kupalarında mücadele eden 3 Türk takımı ise grup maçlarının ardından play-off'lara kaldı. 
     FIBA Erkekler Avrupa Kupası C Grubu'nda Bandırma Banvitspor, grubunda 2 galibiyet ve 2 yenilgi ile 2. sırada yer aldı ve play-off'lara yükseldi. Bandırma Banvitspor, play-off'larda Kıbrıs Rum kesimi takımlarından Dentalcon Apoel ile eşleşti. İki ekip arasındaki ilk maç 13 Ocak'ta yapılacak. 
     FIBA Bayanlar Avrupa Kupası'nda yer alan Fenerbahçe ile Ceyhan Belediyesi ise play-off maçlarında birbirleriyle eşleşti. Fenerbahçe, grubunda 5 galibiyet, 1 yenilgi, Ceyhan Belediyesi ise 2 galibiyet, 2 yenilgiyle play-off'lara yükselme başarısı gösterdi. Ceyhan Belediyesi ile Fenerbahçe, 13 Ocak'ta karşı karşıya gelecek. 
     
     EN BAŞARISIZ TAKIM TÜRK TELEKOMSPOR 
     Avrupa kupalarında toplam 9 Türk takımı ortaya koydukları performansla başarılı olurken, sadece Türk Telekomspor, oldukça başarısız bir performans ortaya koydu. 
     ULEB Kupası D Grubu'nda Türk Telekomspor, 7 takımlı grupta 6 maçta henüz galibiyetle tanışamadı ve grubun son sırasında yer aldı. 
     
</TEXT>
</DOC>
