<DOC>
<DOCNO> 252055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/siyaset/asiy.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban yasağında savunma Gül'den 
</HEADLINE>
<TEXT>


AİHM'ye "Türban yasağı insan hakları ihlali değildir" dedirten savunma, kayıtlara, "Gül hükümetinin savunması" diye geçti 

Belma Akçura İstanbul 


Avrupa İnsan Hakları Mahkemesi AİHM , türban davasına bütün Avrupa için nokta koyarken, "kamuda türban yasağının özgürlük ihlali olmadığı" yolunda Türkiye'nin geleneksel görüşlerini içeren ek savunmayı geri çeken AKP açısından ilginç bir görüntü doğdu. Türban kısıtlamasını savunan Türkiye'nin AİHM'deki savunması "Abdullah Gül hükümetinin görüşü" olarak kayıt altına alındı. 
AİHM'nin Türkiye lehine sonuçlandırdığı Leyla Şahin'in türban davasında verdiği karara dayanak olan ana savunma, kayıtlara Abdullah Gül'ün başkanlığında kurulan 58. hükümetin savunması olarak geçti. 
İstanbul Tıp Fakültesi'ne türban taktığı gerekçesiyle alınmayan Şahin'in Türkiye aleyhine açtığı davada ilk duruşma 19 Kasım 2002'de Strasbourg'da yapıldı. Burada Türkiye'nin yaptığı savunma, Bülent Ecevit'in başkanlığındaki 57. hükümet tarafından hazırlandı. Ancak AKP'nin iktidara geldiği 3 Kasım seçimlerinden sonra gönderilen savunma, kayıtlara 18 Kasım 2002'de Abdullah Gül hükümetinin savunması olarak geçti. 
Türkiye, ana savunmasında "türbanın bir özgürlük sorunu olmadığını, politikacılar tarafından şeriat amaçlı kullanılan bir olgu olduğunu, laik eğitim ilkesine de ters düştüğünü" vurguladı. 
Türkiye, Abdullah Gül hükümeti döneminde verdiği ek savunmada da, türban kısıtlamasının yasal olduğunu vurguladı. AİHM'ye, Strasbourg'daki daimi temsilcilik aracılığıyla gönderilen bu ek savunma AKP içinde yoğun tartışmalara neden olunca Başbakan Tayyip Erdoğan, 59. hükümette Dışişleri Bakanı olan Abdullah Gül'ü uyardı. 
Krizin ardından ek savunma Aralık 2003'te geri çekildi. AİHM yargıcı Rıza Türmen, Milliyet'e o tarihte yaptığı açıklamada, ek savunmanın geri çekilmesinin davayı etkilemeyeceğini, ana savunmanın dosyada olduğunu hatırlatmıştı. 

'Emsal teşkil eder' 
Leyla Şahin kararının, AİHM'de bekleyen 100 türban davası ve Avrupa'daki benzer davalara da emsal teşkil edeceğini belirten Türmen, "Bu davadan çıkan karar, diğer türban davalarını da etkileyecek. Karar sadece Türkiye açısından değil, Avrupa, özellikle de Fransa açısından da büyük önem taşıyor" dedi. Hayrünnisa Gül de Türkiye'ye karşı türban davası açmıştı. Davasını geri çekmeyeceğini söyleyen Gül, Leyla Şahin davası sonuçlanmadan önce sürpriz bir kararla ve "Türkiye'yi zor durumda bırakmamak" gerekçesiyle davasını geri çekti. 

Büyük Daire garanti değil 

AİHM Yargıcı Rıza Türmen, AİHM'de bir kararın temyiz sürecini şöyle anlattı. "Taraflar, bu davanın Büyük Daire'ye 3 ay içerisinde gitmesini isteyebilir. Ancak Büyük Daire'ye gidiş otomatik bir şekilde olmaz. Bir davanın Büyük Daire'ye gitmesine gerek var mı, yok mu buna oluşturulan 5 kişilik bir heyet karar verir." 


</TEXT>
</DOC>
