<DOC>
<DOCNO> 293151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur03.html </URL>
<DATE> 2004/11/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Üzüm yüklü Tır'da 88 kilo eroin bulundu 
</HEADLINE>
<TEXT>

     ERDAL KILINÇ İstanbul 

İstanbul'da Narkotik Şube Müdürlüğü'ne bağlı ekiplerin düzenlediği uyuşturucu operasyonunda üzüm yüklü TIR'ın iç bölmelerine gizlenmiş 88 kilo 600 gram eroin ele geçirildi. Olayla ilgili İstanbul, Mersin ve Mardin'de 7 kişi gözaltına alındı. 
     Mersin Emniyet Müdürlüğü'nün yurtdışına uyuşturucu nakletmeye çalışan bir şebeke üzerinde başlattığı operasyon İstanbul'da sonuçlandırıldı. Uyuşturucu yüklendiği belirlenen Bilge Nakliyat adlı firmaya ait TIR, 24 Kasım'da O - 2 Karayolu Mahmutbey gişelerinde durdurularak arandı. TIR'ın dorse kısmında gizli bölmelere yerleştirilmiş 170 paket halinde 88 kilo 600 gram eroin ele geçirildi. Polis, TIR'da yakalanan kişilerin aracın sürücüsü Erdal Keskin ile Adil Örmek ve Abdurrahim Su olduğunu belirtti. Firmanın sahibi Hasan Bilge ile yeğeni Orhan Bilge'nin Mersin'de, aynı şirketin ortakları ve Mardin Nusaybin'deki şubesinin yetkilileri olan Rizzan ve Serkan Arun kardeşlerin de Mardin'de gözaltına alındı. Eroinin Hollanda'ya götürülmeye çalışıldığı iddia edilirken, alıcısının kimliği konusunda ise net bir bilgi bulunmadığı belirtildi. Bu arada Güngören'de yapılan operasyonda da bir otomobilin içinde 21 kilo 500 gram eroin ele geçirildiği ve 8 kişinin gözaltına alındığı bildirildi. 
     
</TEXT>
</DOC>
