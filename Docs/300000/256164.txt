<DOC>
<DOCNO> 256164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur15.html </URL>
<DATE> 2004/07/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Eminönü'nde işportacı gerginliği... 
</HEADLINE>
<TEXT>

     Eminönü İşportacılar Derneği üyeleri, bölgede seyyar tezgah açmalarına izin verilmemesini protesto etti. 
     Eminönü'ndeki Yeni Camii Caddesi üzerinde toplanan seyyar satıcılar, ''Açız'' diye slogan atıp, ellerinde ''Vergi vermek, uygun yerlerde çalışmak istiyoruz'' ve ''Tezgahlarımızı geri istiyoruz'' yazılı dövizler açtı. 
     Grup adına basın açıklaması yapan Eminönü İşportacılar Derneği Başkanı İkbal Işık, seyyar satıcıların da bu ülkenin vatandaşları olduğunu, dolayısıyla üçüncü sınıf insan muamelesini hak etmediklerini söyledi. 
     Devlete vergi verip çalışmak istediklerini dile getiren Işık, ''Seyyar satıcıların ana caddelerde tezgah açmalarına biz de karşıyız. Bu durumun ilkellik olduğunu kabul ediyoruz. Ancak yetkililer bize yer göstersin, işgaliye ödeyelim. Bizi kimse yok sayamaz. Biz bu ülkenin işsiz gerçeğiyiz. Birinci sınıf insanlar gibi çocuklarımızı okutmak, karınlarımızı doyurmak istiyoruz'' diye konuştu. 
     Güvenlik kuvvetleri, grubun, basın açıklamasının ardından slogan atıp oturma eylemine başlaması üzerine buna izin vermeyeceklerini bildirdiler. Bunun üzerine seyyar satıcılar, tezgah açıp etek, pantolan ve ayakkabı satmaya başladı. 
     Tezgahlarda kalabalığın oluşması üzerine sivil polisler, eyleme 5 dakika içinde son verilmesini, aksi takdirde gözaltına alma uygulamasına geçileceğini belirttiler. 
     Dernek Başkanı Işık da, daha önce kendilerinin tezgah açtıkları yaya kaldırımlarına park edilen araçların kaldırılması durumunda eyleme son verileceğini söyledi. 
     Grup, araçların kaldırılmaya başlamasıyla birlikte seyyar tezgahlarını toplayarak ara sokaklarda dağıldı. 
     
</TEXT>
</DOC>
