<DOC>
<DOCNO> 296663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur35.html </URL>
<DATE> 2004/12/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İzmir'de 3 trilyonluk naylon fatura operasyonu .. 
</HEADLINE>
<TEXT>

     İzmir'de, komisyon karşılığı piyasaya sürülmek istenen 3 trilyon 664 milyar liralık naylon fatura ele geçirildi, olayla ilgili 4 kişi gözaltına alındı. 
     Alınan bilgiye göre, bir ihbarı değerlendiren Kaçakçılık ve Organize Suçlar Şube Müdürlüğü Mali Büro Amirliği ekipleri, ''piyasaya komisyon karşılığı naylon fatura sürmek istediği'' iddia edilen Cem Alp A. 29 ile kendilerini alıcı olarak tanıtarak irtibat kurdu. Cem Alp A. ile 3 trilyon 664 milyar lira değerindeki faturayı yüzde 8 komisyon karşılığında satmak üzere anlaşıldı. 
     Daha sonra buluşma yeri olarak verilen Kemeraltı'ndaki büroya baskın düzenlendi. 
     Operasyonda, Cem Alp A.'nın yanı sıra daha önce aynı suçtan 2 kez yakalandığı bildirilen Bülent K. 33 , Erdal K. 45 ve Mehmet Sıtkı U. 50 yakalanarak gözaltına alındı. Büroda, 12 değişik şirkete ait 3 trilyon 664 milyar lira tutarında naylon fatura ele geçirildi. 
     Emniyet yetkilileri, yıl sonunun yaklaşması nedeniyle, vergiden düşmeleri için şirketlere komisyon karşılığı naylon fatura sürülmesi ihtimaline karşı çalışmalarını sürdürdüklerini bildirdi. 
     
</TEXT>
</DOC>
