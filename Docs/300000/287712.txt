<DOC>
<DOCNO> 287712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko03.html </URL>
<DATE> 2004/11/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Avea Teknolojinin gündemini belirliyoruz 
</HEADLINE>
<TEXT>

     Avea Genel Müdürü Cahit Paksoy, ''Biz teknolojinin gündemini belirliyoruz. Bas-konuş servisi uygulamasına Avrupa'da bile ilk başlayan operatörlerden biriyiz'' dedi. 
     Avea, Rönesans Fuarcılık tarafından bu yıl 29. düzenlenen Uluslararası Bilgisayar Fuarı'nın COMPEX 2004 ana sponsorluğunu üstlendi. 
     Avea Genel Müdürü Cahit Paksoy, düzenlenen basın toplantısında yaptığı konuşmada, Avea'nın GSM sektörüne girmesiyle birlikte pazarı harekete geçirdiğini ve cep telefonunu lüks kullanım olmaktan çıkardığını savundu. 
     Paksoy, ''Avea ile başlayan gerçek rekabet tüm hızıyla devam ediyor. Müşterilerimize hizmeti en kaliteli, en uygun koşullarda ve yeni teknolojinin tüm imkanlarını kullanarak vermeye devam ediyoruz. GSM sektörünün sadece alternatif operatörü olmakla kalmadık, sunduğumuz servis ve yeniliklerle sektörün teknoloji lideri haline geldik'' diye konuştu. 
     Türkiye'nin en köklü teknoloji platformu COMPEX Fuarı'nın ana sponsorluğunu üstlendiklerini ifade eden Paksoy, fuarda Avea'nın bas-konuş servisi ve diğer yeni teknolojileri sergileyeceklerini söyledi. 
     Bir soru üzerine, Haziran ayında müşterilerine birtakım sözler verdiklerini, bunlardan birinin gelişmiş teknolojileri getirmek olduğunu belirten Paksoy, ''Bu sözü verdiğimiz tarihte biz bas-konuş servisiyle ilgili gerekli müraacatları yapmıştık. Bu Avea ile başlayan ilk müraacattı. 4 Kasım itibariyle bunu servise aldık. Şu anda bunu aktif olarak kullanan müşterilerimiz var'' dedi. 
     
     ''BAS-KONUŞ UYUMLU TELEFONLARIN İTHALATINA BAŞLANDI'' 
     Cahit Paksoy, bas-konuş uyumlu telefonların ithalatına bu hafta itibariyle başlandığını kaydederek, kullanıcıların bir SMS çekerek 30 saniye içinde bu servis hizmetinden yararlanabileceğini anlattı. 
     Bir gazetecinin Turkcell'in bas-konuş reklamlarını Avea'dan önce başlattığını anımsatması üzerine Paksoy, şöyle konuştu 
     ''Biz diğer operatörlerin ne yaptığına bakmıyoruz. Kendi yolumuzda ilerliyoruz. Biz bu servisi devreye almak için 5 ay önce Üst Kurul'a müraacat ettik. Önce bize test izni verdiler, sistemlerimizi hazırladık. Daha sonra bunu devreye aldığımızı da duyurduk. Başkalarının ne yaptığını bilmiyoruz. Bu konuda 1 numara olduğumuzu biliyoruz.'' Paksoy, bas-konuş servisinin Şubat 2005'e kadar ücretsiz olarak kullanılabileceğini, daha sonra aylık belli bir ücret alacaklarını ve hedef kitlelerinin Türkiye'deki herkes olduğunu kaydetti. 
     Çok yakında yeni servis ve teknolojik hizmetlerini de sunacaklarını bildiren Paksoy, ''Biz teknolojinin gündemini belirliyoruz. Bas-konuş servisi uygulamasına Avrupa'da bile ilk başlayanlardan, uygulamaya geçen birkaç operatörden biriyiz'' dedi. 
     Rönesans Fuarcılık Başkanı İsmet Göksel de 18-21 Kasım tarihleri arasında Lütfi Kırdar Fuar Merkezi'nde düzenlenecek COMPEX Fuarı'nda, en son teknolojik ürünlerin sergileneceğini ve fuarı 140 binden fazla ziyaretçinin gezmesini beklediklerini söyledi. 
     
</TEXT>
</DOC>
