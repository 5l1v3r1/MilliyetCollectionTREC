<DOC>
<DOCNO> 258612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonyas12.html </URL>
<DATE> 2004/07/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Nuh'un Dondurulmuş Gemisi yola çıkıyor 
</HEADLINE>
<TEXT>

     Soyu tükenme tehlikesi altındaki türlerin genetik kodlarını korumak üzere İngiltere'de bir gen bankası kuruldu. 'Nuh'un Dondurulmuş Gemisi' diye adlandırılan bu proje sayesinde, soyu tükense de hayvanların'yaşam şifreleri' korunmuş olacak. 
     BBC'nin haberine göre, böylece gelecek nesiller boyunca bilimadamlarının kayıp türleri de daha iyi tanıma fırsatı doğacağına inanılıyor. 
     Son yıllarda bilimadamları bazı türlerin dünya yüzünden büyük bir hızla silinmeye başlaması nedeniyle kaygılı. 
     Hatta kimi biyologlar, dünyanın altıncı büyük yok oluş evresini yaşadığına inanıyor. 
     Önümüzdeki 30 yıl içinde bilinen tüm memelilerin dörtt birinin ve kaydedilmiş kuş türlerinin onda birinin süratli iklim değişikliği ve yaşam ortamlarının oratdan kalkması nedeniyle yok olacağı tahmin ediliyor. 
     Ancak, dinozorları yeryüzünden silen bir önceki evreden farklı olarak, bu sefer yok olma tehlikesiyle karşı karşıya olan binlerce hayvana yönelik tehdit, tek bir türden insandan geliyor. 
     Çünkü insan eliyle bu dönüşüm süreci hızlanıyor. 
     
     Binlerce hayvanın DNA'sı saklanacak 

     Bu sorunu bir ölçüde tazmin etmesi umulan bu projeye Londra'daki Doğa Tarihi Müzesi, Londra Zooloji Topluluğu ve Nottingham Üniversitesi'nin başını çektiği pek çok kuruluş destek veriyor. 
     DNA örnekleri dondurulacak hayvanların başında, İngiltere'de yaşayan bir tür çekirge, Afrika antilobu ve sarı denizatı geliyor. 
     Büyük hayvanların derisinden alınacak bir parça bu çalışmalar için yeterli olacak. Ancak daha küçük hayvanların, mesela böceklerin bütün olarak alınması gerekecek. 
     Bu doku örnekleri dünyanın çeşitli yerlerine serpiştirilmiş 'Nuh'un Dondurulmuş Gemisi' laboratuvarlarına aktarılacak. 
     Uzmanlar bazı DNA örneklerinin doğada yüz bin yıl bozulmadan kaldığına dikkat çekiyor, projeyle de benzer bir süreyi hedefliyorlar. 
     Bilimadamlarının, bu örnekleri hayvan kopyalamada kullanmak gibi bir niyeti yok. Bütün umut, saklanan DNA'nın genetik biliminin ilerideki çalışmalarına ışık tutması. 
     Oxford Üniversitesi'nin propje sorumlusu Sir Crispin Tickell, "Sanırım Nuh bizimle gurur duyardı. Türlere hayal bile edemeyeceği ölçüde bir koruma sağlıyoruz" diyor. 
     
</TEXT>
</DOC>
