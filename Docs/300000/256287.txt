<DOC>
<DOCNO> 256287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun19.html </URL>
<DATE> 2004/07/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Solana Türkiye'nin AB'ye yakınlaşmasını kolaylaştırmalıyız 
</HEADLINE>
<TEXT>

     Avrupa Birliği AB Ortak Savunma ve Dış Politika Yüksek Temsilcisi Javier Solana, ''Türkiye'nin AB'ye yakınlaşma arzusunu kolaylaştırmak gerektiğini'' söyledi. 
     Solana, El Pais gazetesinde bugün yayımlanan demecinde, ''Türkiye, tarihteki coğrafi konumuyla, büyüklüğüyle çok fazla önemi olan bir ülke. Ciddiye alınması gereken bir şekilde modern Müslümanlığın yaşandığı bir ülke'' dedi. 
     ''Türkiye, Avrupalıların inşa ettiği AB'ye, olabilecek en iyi şekilde yakınlaşmayı arzu ediyor'' diyen Solana, Türkiye'nin bu arzusunun kolaylaştırılması gerektiğini kaydetti. 
     İspanyol diplomat, Irak Savaşı yüzünden AB'de oluşan çok derin krizin yavaş yavaş aşılıp, yaraların sarılmaya başlandığını ifade etti. 
     Solana, ''Irak ile ilgili AB içinde halen küçük yaralar var. Şimdi önemli olan Irak'taki çatışmaların, toprak bütünlüğüyle ve Arap Dünyası'nın ailesiyle birleşen istikrarlı bir Irak haline gelmesiyle iyi bir şekilde sonuçlanması. Bu hususta herkes aynı fikirde, farklılık yok'' şeklinde konuştu. 
     Solana ayrıca, euro para birimine halen geçmeyen ülkeler olduğu ve bazı ülkelerin sınırlarıyla bağlantılı olarak ekonomisini koordine etme zorunluluğu bulunduğu için, 25 ülkeye genişleyen AB'de ülkelerin farklı ekonomik büyümeler göstermesinin doğal olduğunu kaydetti. 
     AB Anayasası'nın üye ülkeler tarafından kabul edilmesi halinde gelecekteki AB Dışişleri Bakanı olarak gösterilen Solana, ''Eğer AB Anayasası bazı ülkelerde kabul edilmezse iyi bir hükümet yöneticisinin bir B planına sahip olması gerekmektedir'' dedi. 
     Öte yandan Solana, AB'deki en büyük hayal kırıklığının Ortadoğu sorunu olduğunu söyleyerek, AB'nin daha adil bir dünya için mücadele etme zorunluluğu olduğunu kaydetti. 
     Solana, Filistin ve İsrail taraflarının AB'yi suçlamalarına karşı çıkarak, AB'nin yaptığı ekonomik yardım nedeniyle gelen eleştirilere şu yanıtı verdi 
     ''Avrupa'yı her şeyle suçladılar. Hiç kimse yapılanlara minnettar olmadı. Filistin Yönetimi'nin sahip oldukları Avrupasız mevcut olmayacaktır. Bunu bilmek gerekir. Eğer bizi 'AB'nin ekonomik yardımları terör gruplarına gidiyor' diye suçluyorlarsa bu doğru değil. Paraların kontrolü çok fazla. Avrupa'nın paraları orada olağanüstü bir kişi tarafından ve bizim tüm güvenimize layık olan Filistin Maliye Bakanı Selim Fayad tarafından kontrol ediliyor.'' 
     
</TEXT>
</DOC>
