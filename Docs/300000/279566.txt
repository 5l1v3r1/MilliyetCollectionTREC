<DOC>
<DOCNO> 279566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas16.html </URL>
<DATE> 2004/10/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Açlığa karşı biyoteknolojik besin alternatifi... 
</HEADLINE>
<TEXT>

     Osmangazi Üniversitesi OGÜ Teknoloji Araştırma Merkezi TEKAM Müdürü Prof. Dr. Muammer Kaya, bilim adamları, üreticiler ve devlet görevlilerinin, dünyanın artan besin ihtiyacını karşılamada biyoteknolojinin kaçınılmaz bir araç olduğu fikrinde uzlaştıklarını bildirdi. 
     Prof. Dr. Kaya, yazılı açıklamasında, geçen yıl terör nedeniyle 625 kişinin ölmesine karşılık, açlıktan 10 milyon kişinin öldüğünü kaydetti. Dünyada her 5 saniyede bir kişinin, her gün ise yaklaşık 25 bin kişinin açlıktan öldüğünün bilindiğini ifade eden Prof. Dr. Kaya, şunları bildirdi 
     ''İnsanların en temel gereksinimi olan besin ihtiyacının karşılanması için her yol aranmalıdır. Dünyada en büyük besin yardımı sağlayıcısı olan ABD, açlığa karşı olan mücadelesinin yanında terörizme karşı da savaş vermelidir. Vatikan'da ABD Büyükelçiliği tarafından düzenlenen uluslararası bir konferansta, gelişen ülkelerin besin ihtiyaçlarını karşılamada ve açlığı önlemede biyoteknolojinin potansiyeli tartışıldı. Bilim adamları, çiftçiler, devlet adamları ve din adamları, dünyanın artan besin ihtiyacını karşılamada biyoteknolojinin kaçınılmaz bir araç olduğu fikrine vardı.'' 
     
     ''BİYOTEKNOLOJİK ÜRÜNLER AÇLIĞI YENEBİLİR'' 
     Prof. Dr. Kaya, Güney Afrikalı ve Filipinli mısır çiftçilerinin, biyoteknolojinin verimi ve geliri artırdığını ifade ettiklerini belirterek, yeni teknolojinin avantajlarını kullanmanın birçok ülkede yasak olduğunu, yanlış bilgiden dolayı bu konuda dirençlerle karşılaşıldığını kaydetti. 
     ABD, Kanada, Avustralya ve Arjantin gibi ülkelerde genetik olarak değiştirilmiş besinlerin 10 yıldır tüketildiğini bildiren Prof. Dr. Kaya, şöyle devam etti 
     ''Bugün kullanılan besinlerin çoğu doğal değildir. Bugün doğal kabul edilen birçok besin insan kullanımı için genetik olarak değiştirilmiştir. Dünyada açlığın sebepleri arasında fakirlik, kuraklık, salgın hastalıklar, silahlı iç çatışmalar ve devlet içinde çürümüşlük yer almaktadır. Açlık ve yetersiz beslenmeyi yenmek istiyorsak biyoteknolojik besinlere güvenmek zorundayız.'' 
     
</TEXT>
</DOC>
