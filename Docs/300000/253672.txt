<DOC>
<DOCNO> 253672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur22.html </URL>
<DATE> 2004/07/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
ÇEAŞ ve KEPEZ'e el konulması... 10. Daire'ye yapılan itirazlar reddedildi 
</HEADLINE>
<TEXT>

     Danıştay İdari Dava Daireleri Genel Kurulu, ÇEAŞ ve KEPEZ'e el konulmasına ilişkin işlemlerin yürütmesinin durdurulması istemini reddeden 10. Daire'nin kararına yapılan itirazları reddetti. 
     Danıştay 10. Dairesi, ÇEAŞ ve KEPEZ'e el konulmasına ilişkin, aralarında Bakanlar Kurulu kararlarının da bulunduğu çeşitli işlemlerin iptali ve yürütmenin durdurulması istemiyle açılan davada, yürütmenin durdurulması istemini reddetmişti. 
     ÇEAŞ ve KEPEZ'de hissesi olanlar da bu işlemler nedeniyle uğradıkları zararın tazmini, işlemlerin iptali ve yürütmenin durdurulması istemiyle dava açmışlardı. 10. Daire, bu davada da yürütmenin durdurulması istemini reddetmişti. 
     Danışta 10. Dairesi'nin kararlarına, ÇEAŞ ile bazı hissedarlar itiraz etti. 
     AA muhabirinin aldığı bilgiye göre, itirazı Danıştay İdari Dava Daireleri Genel Kurulu karara bağladı. 
     Genel Kurul, itirazları yerinde görmedi ve reddetti. 
     10. Daire, söz konusu davalarda ÇEAŞ ve KEPEZ'e el konulmasına yönelik işlemlerin iptali ve bazı hisse sahiplerinin bu işlemlerle birlikte doğan zararlarının tazminine yönelik açtığı davaları daha sonra esastan karara bağlayacak. 
     
     10. DAİRE'NİN RET GEREKÇELERİ 
     10. Daire'nin ret gerekçesinde, TEDAŞ ile KEPEZ ve ÇEAŞ arasında 1998'de İşletme Hakkı Devir Sözleşmesi imzalandığı, Enerji ve Tabii Kaynaklar Bakanlığı ile şirket arasında imzalanan protokol gereği Elektrik Satış Anlaşması'nın ESA bir an önce hazırlanarak imzalanması gerektiği anımsatılmıştı. 
     Şirketlere el konulduğu tarihe kadar ESA'nın imzalanmadığı, bu nedenle de dağıtım tesislerinin ÇEAŞ ve KEPEZ'e fiili devrinin gerçekleşmediğinin anlaşıldığı belirtilen kararda, ESA'nın imzalanamaması ve TEDAŞ'a ait dağıtım tesislerinin devredilmemesi konusunda ÇEAŞ ve KEPEZ'in kusurlu olduğu belirtilmişti. 
     Kararda, yasa uyarınca sadece elektrik üretimi, iletimi ve dağıtımı ve ticareti yapmak üzere kurulan ve bu faaliyet alanı dışında faaliyette bulunma imkanı bulunmayan ÇEAŞ ve KEPEZ'in kaynaklarının grup şirketlerine kullandırılmasıyla ''finans şirketi'' haline dönüştüğüne işaret edilmişti. 
     
</TEXT>
</DOC>
