<DOC>
<DOCNO> 273306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun15.html </URL>
<DATE> 2004/09/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Allavi'ye üç ayda 4 suikast girişimi 
</HEADLINE>
<TEXT>

     Irak Başbakanı İyad Allavi, yönetimi Amerikalılardan devraldığı 28 Haziran'dan bu yana dört suikast girişiminden kurtulduğunu belirtti. 
     Allavi, El Hayat gazetesine dün Londra'da verdiği ve bugün yayımlanan demecinde, ''28 Haziran'dan bu yana dört suikast girişiminden kurtuldum, dördüncü suikast girişimi geçen Salı günü yeşil bölgenin dışında oldu'' dedi. 
     Irak Başbakanı Allavi, son saldırıda, korumalarının şüpheli bir araç tespit ettiklerini ve kısa süre sonra aracın infilak ettiğini belirterek, patlamanın ardından korumalarıyla saldırganlar arasında çatışma çıktığını, çatışma sonunda iki Arabın tutuklandığını açıkladı. 
     Allavi, teröre karşı mücadele çerçevesinde El Kaide bünyesinde ''üst düzey'' olarak kabul edilen ''üç örgüt üyesini'' tutukladıklarını da kaydetti. 
     Allavi ayrıca, devrik lider Saddam Hüseyin'in hapishanedeki durumuyla ilgili bir soruya verdiği cevapta, Saddam'ın ''çökmüş ve yıkılmış'' olduğunu belirtti. Saddam'ın kendisine bir hükümet yetkilisi aracılığıyla gönderdiği mesajında ''merhamet dilediğini'' söyleyen Allavi, ''Saddam bana, kendi rejimine mensup kişilerin genel çıkarlar için çalıştıklarını ve amaçlarının kötü bir şey yapmak olmadığını söyledi'' dedi. 
     Başbakan, bu mesaja, ''Saddam'la ilgili kararı mahkemelerin vereceği'' şeklinde cevap verdiğini kaydetti. 
     
</TEXT>
</DOC>
