<DOC>
<DOCNO> 272894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun31.html </URL>
<DATE> 2004/09/18/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Verheugen "Türkiye AB'ye üye olmak istiyor, biz Türkiye'ye değil" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Başbakan Recep Tayyip Erdoğan'ın ''İç işlerimize karışıyorlar'' açıklamasını, ''ağır bir suçlama'' olarak değerlendirdi ve ''Biz Türkiye'ye değil, Türkiye AB'ye üye olmak istiyor'' dedi. 
     Verheugen, Avusturya Televizyonu ORF ile Avusturya Basın Ajansı'na APA , Belçika'nın Leuven kasabasında düzenlenen bir seminer sırasında verdiği demeçte, Türk Ceza Kanunu'ndaki TCK reformun ''Türkiye'nin AB'nin değerlerine uymaya hazır olup olmadığını belirlemek için merkezi bir nokta olduğunu'' belirtti. 
     Verheugen, Başbakan Erdoğan'ın ''AB iç işlerimize karışıyor'' şeklindeki açıklamasına ilişkin bir soruya ise şu yanıtı verdi 
     ''Erdoğan'ın bu reaksiyonu alışılmamış bir tepki. Eğer bir ülke AB'ye üye olmak istiyorsa, 'İç işlerimize karışıyorlar' suçlaması çok ağır bir suçlama. Biz Türkiye'ye değil, Türkiye AB'ye üye olmak istiyor. Buradaki önemli soru, bizim Türkiye'nin standartlarına uyup uymadığımız değil, Türkiye'nin bizim değerlerimize sahip olup olmadığıdır.'' AB'nin gerçekte TCK reformu konusunda hep geri planda kaldığını belirten Verheugen, ''sadece zina konusundaki endişelerini dile getirdiklerini ve bunun, İslam'ın konservatif kesimlerinin AB'nin değerleriyle uyum sağlamakta sorunları olduğu şeklinde bazı endişelere neden olacağı uyarısında bulunduklarını'' söyledi. 
     Verheugen, bir soru üzerine komisyonun Türkiye raporunu önceden belirlendiği gibi 6 Ekim'de açıklayacağını, herhangi bir ertelemenin söz konusu olmadığını kaydetti. 
     Avusturya Dışişleri Bakanı Benita Ferreo-Waldner de aynı konuda ORF'nin sorularını yanıtlarken, ''Türkiye'den hep ilerleme bekledim. Eğer zina ceza kapsamına alınırsa bu ilerleme değildir. Bu, AB Komisyonu'nun raporunda da gereği gibi yansıtılmalıdır'' dedi. 
     
</TEXT>
</DOC>
