<DOC>
<DOCNO> 281744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/spo03.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Elini çabuk tutuyor 
</HEADLINE>
<TEXT>


100. yıl kutlamalarını başlatan yönetim, 4 Aralık'ta da olağanüstü genel kurul yaparak, Seyrantepe projesinin bir an önce hayata geçirilmesi için üyelerden onay isteyecek 


Kolları sıvadılar 
GALATASARAY Kulübü 4 Aralık Cumartesi günü özel gündemli olağanüstü genel kurul toplantısı yapacak. Yönetim kurulu, çoğunluk sağlanamadığı takdirde 11 Aralık'ta gerçekleştirilecek toplantıda, 30 yıllık üst kullanım hakkı alınan Seyrantepe ile ilgili yönetim kurulu tasarruflarının onanması, irtifak hakkı bulunulan arazinin tam mülkiyetinin alınması konusunda her türlü idari, hukuki ve mimari tasarrufta bulunmak için genel kurul üyelerinin onayını alacak. 

Cezalar affedilecek 
TOPLANTIDA üyelerden, söz konusu arazinin tümünün veya bir bölümünün, belli parsellerin çoğunluk hissesi kulübe ait olan ve kurulacak şirketlere aynı sermaye olarak koymak, arazi ile ilgili ve her türlü hukuki tasarrufla ilgili olarak üçüncü şahıslara her türlü sözleşme yapmak için yetki de istenecek. Başkan Özhan Canaydın'ın, sözünü verdiği disiplin cezalarına getirilecek af konusu da oylanacak. Bin yeni üye alınması talebinde de bulunulacak. 

Başkent çıkarması 

NECMİ KEPÇETUTAN 

Anıtkabir'i ziyaret 
100. kuruluş yıldönümü kutlamalarına startı başlatan Galatasaray dün Başkent'e çıkarma yaptı. Sarı - Kırmızılılar, Özhan Canaydın başkanlığında önce Anıtkabir'i ziyaret ederek Atatürk'e saygı duruşunda bulundu. Teknik Direktör Hagi ve takım kaptanı Bülent Korkmaz'ın yanı sıra eski başkanlar Ali Tanrıyar, Mehmet Cansun ve yönetim kurulu üyelerinin hazır bulunduğu ziyarette zaman zaman karmaşa yaşandı. 

Sezer ile görüştüler 
GALATASARAY kafilesi daha sonra Cumhurbaşkanı Ahmet Necdet Sezer ile görüşmek için Köşke çıktı. Sarı-Kırmızılılar ardından Devlet Bakanı Mehmet Ali Şahin tarafından kabul edildi. Canaydın, Şahin'e minyatür bir UEFA Kupası ve Song'un formasını hediye etti. Yöneticiler son olarak da Başbakan R. Tayyip Erdoğan ile kısa bir görüşmenin ardından Başbakanlık binasından ayrıldılar. 

Tam kadro çalıştılar 

GALATASARAY, Trabzonspor ile deplasmanda oynayacağı lig maçının hazırlıklarını, tam kadro yaptığı antrenmanla sürdürdü. Hagi yönetiminde gerçekleştirilen ve yaklaşık 1.5 saat süren antrenmanda, futbolcular üç grup halinde çalıştı. Üst sahadaki antrenmanda, iki grup geniş alanda top kapma oynarken, diğer grup istasyon çalışması yaptı. Sakatlığı geçen Petre ilk kez takımla birlikte çalıştı. İdman öncesi Hagi, golcü futbolcusu Necati Ateş ile bir görüşme yaptı. 

Mutu'dan itiraf 

İNGİLTERE Premier Ligi takımlarından Chelsea'nin Rumen oyuncusu Adrian Mutu, kokain kullandığını itiraf etti. Daha önce doping testi pozitif çıkan Mutu'nun, yetkililerle görüştüğü ve ikinci teste gerek kalmadan kokain kullandığını kabul ettiği bildirildi. Mutu'nun düzenli bir tedavi görmeyi kabul etmesi halinde cezasının hafifleyebileceği öğrenildi. Öte yandan yine kokain kullandığı ortaya çıkan Standart Liege'in Yunan futbolcusu Kaklamanos, kulübünden kovuldu. 


</TEXT>
</DOC>
