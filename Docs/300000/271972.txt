<DOC>
<DOCNO> 271972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun42.html </URL>
<DATE> 2004/09/15/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
New Yorklular, 2008'de Giuliani'yi Beyaz Saray'da istiyor 
</HEADLINE>
<TEXT>

     ABD'de 2 Kasım'da yapılacak başkanlık seçimlerini kimin kazanacağı konusunda neredeyse her gün yeni bir anket açıklanırken, 2008 yılı başkanlık seçimlerine yönelik yapılan bir anketin sonuçlarına göre ise New Yorklular Beyaz Saray'da en çok kentin eski belediye başkanı Rudolph Giuliani'yi görmek istiyor. 
     Quinnipiac Üniversitesi tarafından yapılan kamuoyu araştırmasının sonuçlarına göre, 2008 yılının olası başkan adayları olarak belirlenen New York'un eski belediye başkanı Rudolph Giuliani, New York'un Cumhuriyetçi Valisi George Pataki ve Demokrat Parti'den New York Senatörü Hillary Clinton arasında olabilecek ikili yarışları açık farkla Giuliani kazanıyor. 
     Ankete göre, oyların yüzde 59'unu alan Giuliani, yüzde 19'de kalan Vali Pataki'ye büyük fark atıyor. Giuliani-Hillary Clinton yarışında Giuliani oyların yüzde 50'sini, Senatör Clinton ise yüzde 43'ünü alıyor. Olası Hillary Clinton-George Pataki yarışında ise Clinton oyların yüzde 51'ini, Pataki ise yüzde 41'ini kazanıyor. 
     Her üç ismin de Beyaz Saray için istekli oldukları belirtilirken, Pataki'ye karşı Giuliani'nin oy oranının Cumhuriyetçiler arasında çok daha yüksek olduğu ve partili seçmenler arasında Giuliani'nin oyların yüzde 71'ini, Pataki'nin ise yüzde 21'ini aldığı kaydediliyor. 
     
</TEXT>
</DOC>
