<DOC>
<DOCNO> 287533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur23.html </URL>
<DATE> 2004/11/09/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Babasının işkence yaptığı genç kız yetiştirme yurdunda 
</HEADLINE>
<TEXT>

     
     Hüseyin TÜCCAR-Kemal KAĞAN BURSA, DHA 
     

BURSA'da okuldan geç geldiği için babası tarafından dövülen, saçları jiletle kazınıp, vücuduna elektrik verilen 15 yaşındaki D.A., Sosyal Hizmetler Müdürlüğü'ne bağlı Saniye Rıza Kız Yetiştirme Yurdu'nda koruma altına alındı. Okul öğretmenlerinin de destek verdiği D.'nin velayetinin babasından alınabileceği belirtildi. 
     Nilüfer İlçesi İhsaniye Mahallesi'nde, geçen cuma akşamı meydana gelen olayda, 40 yaşındaki İsrafil A., okul çıkışı parkta arkadaşlarıyla sohbet eden Nilüfer Fatih Lisesi 1'inci sınıf öğrencisi kızı D.A.'yı, eve geç geldiği için hortumla dövmüş, vücuduna elektrik verip saçlarını jiletle kazımıştı. Vücudunda da jilet kesikleri bulunan D.A., babasının evden ayrılmasını fırsat bilip, kendisinden 5 yaş büyük üvey annesinin yardımıyla, evden kaçarak Nilüfer Polis Merkezi'ne sığınmıştı. 
     Geçen cumartesi günü, Emniyet Müdürlüğü Çocuk Şubesi'nde ifadesi alındıktan sonra evine gönderilen D.A., önceki gece Sosyal Hizmetler Müdürlüğü görevlilerince evinden alınarak Saniye Rıza Kız Yetiştirme Yurdu'na yerleştirildi. Burada özel bir odada dinlendirilen genç kız, yurt görevlilerinden başka hiç kimseyle görüşmüyor. 
     Yurtta görevli psikolog Pınar Vural, Duygu'nun travma geçirdiğini söyledi. Genç kızın, ergenlik çağında bu tür şiddete maruz kalmasının tehlikeli olduğunu söyleyen Vural, "D.A.'ya psikolojik destek şart. Tabi ki kendisini bu duruma sokan babasının da. Çocuğun o ortamdan uzaklaştırılması gerekiyor. D.A. bu olayı yaşamı boyunca unutamaz. Unutması mümkün değil'' diye konuştu. 
     
     ÖĞRETMENLERİ DESTEK VERDİ 
     D.A.'nın yaşadıklarını, dün öğrenen öğretmenleri ve arkadaşları olaydan büyük üzüntü duyduklarını söyledi. D.A.'yı kaldığı Saniye Rıza Kız Yetiştirme Yurdu'nda ziyaret eden öğretmenleri, her türlü desteği vermeye hazır olduklarını belirtti. Okul Müdürü Naci Kurucu da, "Okulda hakkını arayan, dürüstlüğü ile tanınan bir öğrencimiz. Çok üzüldük. Ziyaretine yine geleceğiz'' dedi. 
     GEREKİRSE EVLATLIK VERİLECEK Bursa Sosyal Hizmetler İl Müdürü Şaban Kandemir, olayın şokundan kurtulamayan D.A.'nın, yurt görevlilerinden başka kimseyle konuşup, görüşmek istemediğini söyledi. D.A.'nın annesinin 1.5 yaşındayken evi terk ettiğini belirten Kandemir, "D.A.'yı psikolojik tedavi altına aldık. Aileyi araştıracağız. Gerekirse velayetini babadan alıp, Duygu'yu devlet korumasında büyüteceğiz. Velayet alındıktan sonra kendisini başka aileye evlatlık da verebiliriz'' diye konuştu. 
     Bu arada, kızını dövdükten sonra ortadan kaybolan baba İsrafil A.'nın bulunması için çalışmalar sürüyor. Baba A., yakalandığında, Öz çocuğuna işkence yapmak' suçundan adliyeye çıkartılacak. 
     
</TEXT>
</DOC>
