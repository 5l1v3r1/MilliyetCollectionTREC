<DOC>
<DOCNO> 279752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy07.html </URL>
<DATE> 2004/10/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan Kararlı politikalarla ekonomi iyileşme sürecine girdi 
</HEADLINE>
<TEXT>

     Başbakan Recep Tayyip Erdoğan, son iki yıl içinde uyguladıkları kararlı ve tutarlı politikalarla ekonominin bir iyileşme süreci içine girdiğini belirterek, ''Yıllarını kısır çekişmelere, yönetemeyen yönetimlere, uyumsuz iktidarlara kaptırmış bir ülke için dinamik ve hedefe kilitlenmiş bir ekonomi yönetiminin ne kadar önemli olduğunu hep birlikte yaşadık ve gördük'' dedi. 
     Başbakan Erdoğan, Lütfi Kırdar Uluslararası Kongre ve Sergi Sarayı'nda düzenlenen 4. Uluslarası İstanbul Perakende Konferansı'nın açılışında yaptığı konuşmada, Türkiye'de bütün sektörlerin artık kabuğunu kırdığını ve yakaladığı özgüveni sağlamlaştırdığını söyledi. 
     Erdoğan, ''Günden güne renklenen, canlanan ve zenginleşen bu tablo, ülkemizin ekonomik yönelimlerinin bugünün ve geleceğin ihtiyaçları doğrultusunda şekillenmekte olduğunun da açık bir delili olarak ortaya çıkıyor'' diye konuştu. 
     Baştan beri ifade ettikleri bir gerçek bulunduğunu, 22-23 aydır hep bunu söylediklerini ifade eden Erdoğan, şunları kaydetti 
     '' Türkiye'de ekonomik büyümeyi sağlamanın önündeki en önemli engel, bir türlü küçültülemeyen devlet olmuştur. Devleti küçültmeden ekonomiyi büyütmenin, ülke kaynaklarını üretime, yatırıma ve geleceği araştıran çalışmalara aktarmanın imkanı yoktur tezini hep işledik, işlemeye devam ediyoruz, devam edeceğiz. Bu Türkiye'de hep söylenen bir gerçektir. Ancak, uygulamaya da sokulamayan bir hakikattir. 
     Yıllar geçti devlet büyümeye hep devam etti, iktidara gelenlerin devleti küçültme iddiaları zaman içerisinde maalesef duyulmaz oldu. Türkiye bu hayati eşiği aşacak iradeyi ortaya koymadığı için bir türlü sırtındaki yüklerden kurtularak, ileri hamleler ne yazık ki yapamadı. Sürekli tökezledi, tökezlemeye devam ediyor. 
     Burada açıkça bir kere daha söylüyorum, bugün yönetimde Türkiye'nin kaynaklarını, Türkiye'nin refah dolu geleceği için harcamayı, üretime yatırıma, araştırma geliştirme çalışmalarına öncülük etmeyi birincil görev sayan bir hükümet iş başındadır.'' 

     
</TEXT>
</DOC>
