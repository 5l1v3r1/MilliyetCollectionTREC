<DOC>
<DOCNO> 278751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur16.html </URL>
<DATE> 2004/10/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
KESK Hükümet Uzlaştırma Kurulu kararlarına uymazsa AİHM'e gideriz 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren, ''Hükümeti, Uzlaştırma Kurulu kararlarına uymadığı takdirde uluslararası sözleşmeler çerçevesinde Avrupa İnsan Hakları Mahkemesi'ne AİHM kadar götürürüz'' dedi. 
     Evren, KESK Genel Merkezi'nde düzenlediği basın toplantısında, ''2005 yılına ilişkin kamu emekçilerinin toplu görüşme sürecinin, dün Uzlaştırma Kurulu kararının açıklanmasıyla yeni bir döneme girdiğini'' söyledi. 
     Sami Evren, ''Biz KESK olarak, görüşmenin başından bugüne kadar hükümetin 4688 sayılı yasa gereği bir tiyatro oynadığını ve sonucu belli olan bu oyuna da bütün kamu çalışanlarını ortak etmeye çalıştığını biliyoruz'' diye konuştu. 
     ''Görüşmeler başlamadan önce hükümetin 'Türkiye'de uygulanmakta olan ekonomik programın gereği ne ise bu görüşme sürecinde de onun yapılacağını' dile getirdiğini'' ifade eden Evren, ''Hükümetin 4688 sayılı yasa gereği kendisini güçlü hissettiğini ve bu yasanın sendikalar ile hükümet arasında toplu pazarlığı engellediğini'' savundu. 
     ''Hükümetin dün açıklanan Uzlaştırma Kurulu kararlarını reddedeceğini daha önceden ifade ettiğini'' de öne süren Evren, ''Uzlaştırma Kurulu'nun yasa gereği var olduğunu'' bildirdi. 
     Evren, ''Uzlaştırma Kurulu'nun açıklamalarında da muğlak ifadeler bulunduğunu'' kaydederek, ''Hükümet, Uzlaştırma Kurulu'nu baskı altına aldı. Uzlaştırma Kurulu, özgür iradesiyle davranamadı'' dedi. 
     ''Uzlaştırma Kurulu'nun, en düşük kamu çalışanı ücretini en düşük kamu işçisi ücretiyle eşitlemeyi önerdiğini'' hatırlatan Evren, ''kurulun böyle bir öneride bulunduğunu ve 481 milyon lira alan kamu çalışanı maaşını 551 milyon lira olan kamu işçisi maaşına eşitlemeyi önerdiğini'' söyledi. 
     Evren, ''bu önerinin de aslında muğlak olduğunu, 'en düşük' diye kastedilenin kim olduğunun belli olmadığını'' savunarak, ''bunu '70 milyon lira seyyanen zam ve üzerine de yüzde 12 zam öneriliyor' diye algıladıklarını'' belirtti. 
     ''Sosyal haklarla ilgili bölümde de, özellikle kira yardımıyla ilgili 'günün koşullarına uygun hale getirilsin' ifadesinin yer aldığını'' anlatan Evren, ''o zaman kira yardımının en az 300 milyon lira olması gerektiğini'' kaydetti. 
     
     ''BU YIL DA UYGULANMAYACAĞINA GÖRE...'' 

     ''Uzlaştırma Kurulu kararlarının 2 yıldır uygulanmadığını'' da ifade eden Evren, ''Bu yıl da uygulanmayacağına göre, bu konuyu milletlerarası sözleşmelere uyum çerçevesinde ele alıyoruz. Hükümetin önerisinden daha ileri bir öneri kabul ettiğimiz için, Uzlaştırma Kurulu kararlarına uymadığı takdirde hükümeti uluslararası sözleşmeler çerçevesinde AİHM'e kadar götürürüz'' diye konuştu. 
     KESK Genel Başkanı Sami Evren, ''kamu çalışanlarının Kasım ayı sonu için büyük gösterilere hazırlandığını'' da söyledi. 
     ''Kamu çalışanlarının hak ve çıkarları ne zaman Avrupa Birliği AB normlarına çıkacak '' diye soran Evren, sözlerini şöyle tamamladı 
     ''Hükümet, 17 Aralık'tan önce böyle bir girişimde bulunarak grev ve toplu pazarlık hakkını tanıyacak mı Uzlaştırma Kurulu kararlarına uyacaklar mı Artık Türkiye'de çalışma yaşamının demokratikleşmesi gerekmektedir. AB süreci, çalışma yaşamı demokratikleşmeden anlam ifade etmemektedir.'' 
     
</TEXT>
</DOC>
