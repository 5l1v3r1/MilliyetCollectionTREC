<DOC>
<DOCNO> 291368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun18.html </URL>
<DATE> 2004/11/23/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Masada buluştular Powell ve Harrazi yanyana oturdu 
</HEADLINE>
<TEXT>

     ABD Dışişleri Bakanı Colin Powell, İran Dışişleri Bakanı Kemal Harrazi ile akşam yemeğinde yanyana oturdu. 
     Adının açıklanmasını istemeyen Amerikalı yetkili, Uluslararası Irak Konferansı'nın yapıldığı Mısır'ın Şarm El Şeyh kentinde dün akşam düzenlenen akşam yemeğinde Powell'ın Harrazi ile Irak Dışişleri Bakanı Hoşyar Zebari arasında oturduğunu ve oturma planının, yemeği veren evsahibi Mısır tarafından ayarlandığını söyledi. 
     Aynı yetkili, ''Yemek sırasında ABD ve İran Dışişleri Bakanları çok nazik bir masa sohbetinde bulundu'' dedi. 
     
     NAZİK BİR SOHBET 

     ABD Dışişleri Bakanı Colin Powell, İran Dışişleri Bakanı Kemal Harrazi ile dün akşam yemeğinde ''nazik bir sohbette'' bulunduklarını kaydetti. 
     Irak Konferansı'na katılmak üzere Mısır'ın Şarm El Şeyh kentinde bulunan ve dün akşam evsahibi Mısır tarafından verilen akşam yemeğine katılan Powell, Suudi Arabistan Dışişleri Bakanı Prens Suud El Faysal ile görüşmesinin ardından yaptığı açıklamada, masada yan yana oturduğu Harrazi ile ''nazik bir sohbette bulunduğunu'' belirtti, ancak ayrıntı vermedi. 
     
     İRAN GÖRÜŞMEDİLER 

     İran, Mısır'ın Şarm el Şeyh kentindeki Irak Konferansı'nda Dışişleri Bakanı Kemal Harrazi'nin ABD Dışişleri Bakanı Colin Powell ile görüştüğü iddialarını yalanladı. 
     İRNA'nın haberine göre, Dışişleri Bakanlığı sözcüsü Hamid Rıza Asefi, Harrazi ve Powell'ın, konferansa katılan ülkelerin dışişleri bakanları onuruna verilen akşam yemeğinde görüşmediğini söyledi. 
     Harrazi ve Powell'ın birbirine çok yakın oturduğunu söyleyen Asefi, ''Daha önce açıkladığımız gibi, ABD'nin İran konusunda izlediği yanlış siyaseti gözönüne alırsak iki ülke arasındaki görüşmelerin verimli olmayacağı açıktır ve bir görüşme gündemimizde değildir'' dedi. 
     
</TEXT>
</DOC>
