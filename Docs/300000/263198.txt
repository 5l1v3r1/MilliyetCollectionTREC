<DOC>
<DOCNO> 263198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur11.html </URL>
<DATE> 2004/08/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Domuz diye ateş etti, komşusunu öldürdü 
</HEADLINE>
<TEXT>

     Ali GÜNEŞ - BURSA DHA 
BURSA'da, tarlasına dadanan domuzları öldürmek için ateş eden eski Muhtar Mustafa Özdemir, çalılıklar arasında tuvalet ihtiyacını gideren komşusunu öldürdü. Domuz yerine arkadaşını vurduğunu gören Özdemir, oğlunu arayıp olayı anlattıktan sonra kaçtı. 
     İddiaya göre, Gürsu İlçesi Karahıdır Köyü'nde yaşayan ve önceki dönemde Muhtar olarak görev yapan Mustafa Özdemir, Pınar Mevkii'ndeki tarlasına dadanan domuzların ürünlerine zarar vermesi üzerine önceki gece ruhsatlı av tüfeğini ve köpeklerini de yanına alarak, tarlasına gitti. 
     Çevreyi kontrol ederken, çalılıkların arasında ses duyan Özdemir, domuzun geldiğini zannederek tüfeğini ateşledi. Çalılıkların yanına giden Özdemir, domuz yerine, tarlasından evine giderken tuvalet ihtiyacını gideren 60 yaşındaki komşusu Ahmet Ülgen'i öldürdüğünü gördü. 
     Olayın şokundan kısa sürede kurtulan Özdemir, cep telefonu ile oğlunu arayıp haber verdi. Daha sonra jandarmayı arayan Mustafa Özdemir, istemeyerek arkadaşının ölümüne neden olduğunu belirtip, "Beni aramayın, gelip teslim olacağım'' dedikten sonra telefonu kapattı. 
     Pınar Mevkii'ne giden jandarma, çalılıklar arasında, kalbine isabet eden saçmalarla yaşamını yitiren Ahmet Ülgen'in cesedini buldu. Ceset, otopsi yapılmak üzere adli tıp kurumuna kaldırıldı. Olayla ilgili soruşturmaya Kestel Cumhuriyet Savcılığı'nca başlandı. 
     
</TEXT>
</DOC>
