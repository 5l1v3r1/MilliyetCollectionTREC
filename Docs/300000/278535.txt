<DOC>
<DOCNO> 278535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas07.html </URL>
<DATE> 2004/10/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Altınlarını çaldırınca üzüntüden bayıldı 
</HEADLINE>
<TEXT>

     Fatih KARAÇALI ADANA, DHA 

ADANA'da fal bakma bahanesiyle evine gelen iki kadın tarafından ayranına ilaç koyularak uyutulan ve altınları çalınan 36 yaşındaki Selma Topal, ifade vermek için gittiği karakolda üzüntüden baygınlık geçirdi. 
     Yenidoğan Mahallesi 17 sokakta oturan Selma Topal, zilini çalan iki falcı kadını içeri aldı. Dolandırıcı falcılar, evde yalnız olduğunu farkettikleri Topal'ı iyi fal bakma bahamesiyle kolundaik 40 gramlık burma bilezik ile parmağındaki 2 yüzüğünü çıkarıp mendile sarmasını istedi. 
     İstenileni yapan genç kadın misafirlerine içmeleri için ayran hazırlamak üzere mutfağa gitti. Fırsatı bulan dolandırıcılar, altınların bulunduğu mendili değiştirip, yerine boşunu bıraktı. Tanınmamak için yüzünü türbanla kapatan yaşlı dolandırıcı, ayranları getiren Topal'dan bu kez su getirmesini istedi. 
     Uyanık falcı, yeniden mutfağa giden Topal'ın ayranına uyku ilacı koydu. Falına baktıkları bir çocuk annesi Selma Topal'ın ikram ettiği ayranı içen dolandırıcılar, genç kadının ilacın etkisiyle uyuyunca evden rahatlıkla çıktı. Sokağın başında kendilerini bekleyen ve plakası alınamayan bir minibüse binen dolandırıcılar kayıplara karıştı. 
     2 saat uykuda kaldıktan sonra kendine gelip, mendili kontrol eden Selma Topal altınlarının çalındığını anladı. Soluğu poliste alan Topal, şikayetçi olarak yaşadıklarını anlattı. Dolandırıcıların plakası alınamayan bir minibüsle uzaklaştığını belirleyen polis, yaptığı araştırmada Yenidoğan Mahallesi'nde durdurduğu minibüsteki iki şüpheli kadını, mağdur Topal'la yüzleştirdi. Selma Topal, minibüsteki şüphelilerin dolandırıcılara benzemediğini söyledi. 
     Bu sırada eşinin dolandırıldığını öğrenen Musa Topal, gittiği karakolda basın mensuplarını görünce öfkelendi. Basın mensuplarına saldırmaya kalkışan ve polise de hakaret ettiği ileri sürülen Topal gözaltına alındı. Dolandırılan Selma Topal ise sinir krizleri geçirerek bayıldı. Polis, dolandırıcı falcıların yakalanması için çalışmaların sürdürüldüğünü bildirdi. 
     
</TEXT>
</DOC>
