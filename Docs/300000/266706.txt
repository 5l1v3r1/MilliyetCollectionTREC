<DOC>
<DOCNO> 266706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/ekonomi/eko05.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
EGS Bank'ta 'sempatik' çözüm 
</HEADLINE>
<TEXT>


TMSF Başkanı Ertürk, EGS Bank için çok ortaklı ödeme protokolü önerisini 'sempatik' bulduğunu söyledi 

MERT İLKUTLUĞ İzmir DHA 

Tasarruf Mevduatı Sigorta Fonu TMSF Başkanı Ahmet Ertürk, el konulan EGS Bank'la ilgili sorunun çözümü için eski EGS ortaklarının getirdiği çok ortaklı çözüm önerisine 'sempatiyle' baktıklarını, ortak bir komisyon oluşturarak görüşmeler yapılacağını söyledi. Ertürk, "Bu model önerisini bundan sonraki çözüm arayışımızda baz olarak alacağız" dedi. Ertürk, İzmir'de Vali Yusuf Ziya Göksu, Deniz AŞ Yönetim Kurulu Başkanı Fikret Mısırlı, Ege İhracatçı Birlikleri Başkanı Servet Eröcal, İzmir Ticaret Odası Başkanı Ekrem Demirtaş, Ege Bölgesi Sanayi Odası Başkanı Salih Esen ve diğer işadamı örgütleri temsilcileriyle bir araya geldi. 

'Çözüm çok ortaklı modelde' 
Ertürk, Egeli işadamlarının EGS Bank sorununun çözümü için ortaya koydukları iradeden memnun olduklarını söyledi. EGS Bank'ın Fon'a devredilen 22 banka içinde bir aile bankası ya da hakim ortak olmaması nedeniyle farklı olduğunu kaydeden Ertürk, "Çok ortaklı bir modelin bankacılık kolu. Bu yüzden EGS Bank sorununa çözümün de yine çok ortaklı bir model çerçevesinde olması bekleniyor" dedi. 
Ertürk, EGS Bank sorunun çözümü için Deniz AŞ'yi ciddi bir muhatap olarak tanımladı. Ege Bölgesi'ndeki İzmirli ve Denizlili 25 sanayicinin kurduğu Denizli - izmir Giyim Sanayicileri Dış Ticaret AŞ'nin Deniz AŞ amacı EGS Bank'ın TMSF'ye devri ile birlikte muhatap bulamayan devletle müzakere etmek. 


</TEXT>
</DOC>
