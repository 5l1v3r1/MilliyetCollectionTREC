<DOC>
<DOCNO> 276946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/soneko07.html </URL>
<DATE> 2004/10/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Koç 2004, Koç Topluluğu için iyi bir yıl oldu, 2005 için umutluyum... 
</HEADLINE>
<TEXT>

     Koç Holding Yönetim Kurulu Başkanı Mustafa Koç, 2004'ün Türkiye geneli ve Koç Topluluğu için iyi bir yıl olduğunu belirterek, ''2005 için umutluyum'' dedi. 
     Koç, ''Bu şekilde devam ederse, herhangi bir siyasi kriz olmazsa, ki inşallah olmaz ve AB'den de tarih alırsak, piyasalara olan güvenin bu şekilde devam edeceğini tahmin ediyorum ama hiçbir zaman tedbiri elden bırakmamak lazım'' diye konuştu. 
     Mustafa Koç, AA muhabirine yaptığı açıklamada, Dow Jones'un Türkiye için oluşturduğu İslami endekste yer alan ilk 5 şirket içinde 3 Koç Topluluğu şirketinin bulunmasının, ne kadar doğru bir yolda olduklarını ve çalışmalarının ne kadar iyi olduğunu gösterdiğini ifade etti. 
     Yaklaşık 1 ay önce Wall Street Journal'ın ilk sayfasında Arçelik'le ilgili bir yazı çıktığına değinen Koç, ''Bunu, 10 milyon dolar verseniz Wall Street Journal'da çıkartamazsınız. Dolayısıyla bu da, dış finansal çevreler ve basının Türkiye'yi ne kadar yakından takip ettiklerini gösteriyor'' şeklinde konuştu. 
     Koç, 2004'ün Koç Topluluğu için iyi bir yıl olduğunu belirterek, şunları kaydetti 
     ''Türkiye'nin geneline baktığımız zaman da ekonomi açısından çok iyi bir yıl oldu. Bizim için iyi bir yıl oldu. Çünkü, iş faaliyetlerine bakıldığında özellikle direkt tüketiciyle birebir konularda faaliyet gösteriyoruz. Bunun içerisine perakende, otomotiv ve beyaz eşya giriyor. Burada çok ciddi bir talep ertelemesi vardı. Dolayısıyla 2004'e o da yansıdı. 
     Ulusal ve uluslararası finans çevreleri de siyasi güveni alınca faizler, enflasyon düştü. Faizler düşünce bu talebe yansıdı. Bu şekilde gayet iyi bir yıl geçirdik. 2005 böyle olur mu, onu bilemiyorum. Bu kadar büyüme olmayabilir. Yine de veriler çok pozitif. 2005 için umutluyum.'' 
     
     ''OLUMLU GİDİŞATI SEKTEYE UĞRATACAK BİRŞEY YOK'' 
     Mustafa Koç, ekonomideki kırılganlığa dikkati çekerek, ''Bu şekilde devam ederse, herhangi bir siyasi kriz olmazsa ki inşallah olmaz ve AB'den de tarih alırsak, piyasalara olan güvenin bu şekilde süreceğini tahmin ediyorum. Ama hiçbir zaman tedbiri elden bırakmamak lazım'' diye konuştu. 
     Mali disiplinin devam etmesi ve IMF ile bir stand-by anlaşmasının imzalanması gerektiğini kaydeden Koç, olumlu gidişatı sekteye uğratabilecek bir gelişmenin olup olmayacağı konusunda da, ''Halkımız nedense bunu negatif olarak alıyor. İlla bir kriz olması lazım, bir şey olması lazım diye... Şu anda böyle bir şey görmüyorum. Bunu sekteye uğratabilecek de bir şey yok'' dedi. 
     AB'den müzakere tarihi alınması konusunda herhangi bir engel olduğunu düşünmediğini dile getiren Koç, ''Bizim için AB'den tarih alınması ne kadar önemliyse, onlar için de Türkiye'yi kazanmak en az o kadar önemli'' dedi. 
     
</TEXT>
</DOC>
