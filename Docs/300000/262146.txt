<DOC>
<DOCNO> 262146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo49.html </URL>
<DATE> 2004/08/10/ </DATE>
<TIME> 23.31 </TIME>
<AUTHOR>  </AUTHOR>
<HEADLINE>
Türkiye-ABD basketbol maçının ardından... 
</HEADLINE>
<TEXT>

     A Milli Basketbol Takımı Antrenörü Bogdan Tanjevic, ABD ile yaptıkları ve 80-68 yenildikleri ikinci hazırlık maçında iyi mücadele ettiklerini belirterek ''35 dakika boyunca oyundaydık, ancak ABD son 5 dakikadaki savunmasıyla karşılaşmayı kazandı'' dedi. 
     Tanjevic, maç sonrası düzenlenen basın toplantısında ilk maça oranla daha iyi oynadıklarını vurgulayarak, şöyle konuştu 
     ''Ancak rakip de ilk maça göre iyiydi. Bu da maçı kazanmalarını sağladı. Son 5 dakikadaki oyunları normaldi. Atletik ve güçlü bir ekipler. Duncan gerçekten bugün harika oynadı. Bu oyuncuyu içeride durduramadık. Oyuncularımın performansından memnunum. Genç oyuncular kendilerini gösterdiler, tecrübeliler de görevlerini yaptılar. Yaptığımız kısa süreli çalışma bize çok şey kattı. Bundan çok memnunum.'' Sırp hoca, bu gibi hazırlık maçlarını kazanmak için yapmadıklarını kaydederek, ''Buradaki esas amacımız Türk basketbolseverlere iyi maçlar izlettirmek ve oyunculara yeni şeyler katmak'' dedi. 
     Bogdan Tanjevic, ''Mirsad kadroda yer alsa ve oynasaydı sonuç farklı olur muydu '' sorusunu ise, ''Oynasaydı iyi olurdu. Mirsad ve Kaya iyi ribaund alan oyuncularımız. Savunmada etkili olurlardı. Ancak bu, maçları kazanmamıza yetmezdi'' diye yanıtladı. 
     
     İBRAHİM KUTLUAY 
     Maçta başarılı bir performans ortaya koyan İbrahim Kutluay ise ilk maçta olduğu gibi iyi mücadele ettiklerini, ancak rakibin deneyimiyle maçı kazandığını söyledi. 
     Pota altından çok sayı yediklerini kaydeden İbrahim, ''İstekli ve arzulu oynadık. İki iyi hazırlık maçı yaptık. Bunun faydasını görüyoruz. Her geçen gün daha iyi oluyoruz'' şeklinde konuştu. 
     Bugünkü maçın kendisi için ayrı bir önemi olduğunu kaydeden milli oyuncu, ''7 yıl önce bir maçta burnum kırılmıştı. O karşılaşmayı annem de izlemişti. Burnumun kırılması sonrası annem bir daha maça gelmemeye yemin etmişti. Ancak bugünkü maçı izledi. Fakat James'in darbesi sonrası az daha bir kez daha burnum kırılıyordu. James'in de bunu bilerek yaptığını zannetmiyorum. İstemeyerek parmağını gözüme soktu'' dedi. 
     İbrahim, NBA'den teklif alması halinde gidip gitmeyeceği şeklindeki bir soru üzerine de ''Sporda yaşın önemi yok. Önemli olan sporcunun kendisine iyi bakması. 29 yaşındayım. NBA'den teklif gelirse düşünürüm'' diye yanıtladı. 
     
     BROWN ''TÜRK BASKETBOLUNU SEVDİM'' 
     ABD Milli Basketbol Takımı Antrenörü Larry Brown ise yaptıkları 2 hazırlık maçı sonrası Türk basketbolunu sevdiklerini söyledi. 
     Brown, Türk Milli Takımı'nda 18-19 yaşında çok genç oyuncuların kadroda bulunduğunu vurgulayarak, ''Türk basketbolu her geçen gün gelişiyor. Buraya gelirken bu kadar sevgi ve saygı görmeyi ummuyorduk. Bu basketbol sevgisi bizim buraya bir kez daha gelmemizi sağlayabilir. Ayrıca hiçbir zaman bu maçların oynanmaması gündeme gelmedi'' diye konuştu. 
     İstanbul'da dün yaşanan bombalama olaylarıyla ilgili soruları da yanıtlayan Brown, şunları söyledi 
     ''Bu tür endişeler daha önce de vardı. Bu sabah ABD'den telefonlar aldım. Konuştuğum çoğu kişi endişeliydi. Oyuncuların çoğu aileleriyle birlikte buraya geldi. Kendilerinden çok aileleri için endişe duyuyorlar. Ancak burada inanılmaz bir güvenlik ağı var. Emniyet güçleri her şeyi en iyi şekilde yapıyor. Bu konuda bir endişemiz yok. '' Larry Brown, takımın oyun anlayışıyla ilgili soruları ise şöyle yanıtladı 
     ''Elimizdeki takım bu. Ben her zaman dünyanın en iyi uzununu kullanmak istiyorum. Ancak bugünden daha iyi savunma yapmamız gerekiyor. İçerden oynamakta ısrar edeceğiz. Bu şekilde daha fazla faul kazanacağız.'' ABD Milli Takımı'nın genç oyuncularından LeBron James ise kendileri için harika 2 hazırlık maçı oynadıklarını, burada elde ettikleri deneyimin kendilerine kılavuzluk yapacağını ifade etti. 
     
     NOTLAR 
     Maç sonrası düzenlenen basın toplantısı sırasında ABD'li gazetecilerin Larry Brown ve LeBron James'e sürekli güvenlik konusunda sorular sormalarına Türk gazeteciler tepki gösterdi. 
     Türk basın mensupları, üst üste bu yönde sorular yöneltilince ''Biraz da basketbol konuşalım'' diye uyarıda bulundular. 
     Karşılaşmanın devre arasında pota arkası tribünde bazı kişilerin pankart açma girişi, emniyet güçlerince engellendi. Polis, bu kişileri gözaltına aldı. 
     Maçın devre arasında Türkiye genç ve yıldız milli takımlarının teknik heyet ve oyuncuları taraftarlara tanıtıldı. 
     Maçın en skorer ismi İbrahim Kutluay, karşılaşma içinde 2 kez sakatlık geçirdi ve teknik heyeti korkuttu. İlk pozisyonda savunmada topu kazanan İbrahim, Iverson ile yaptığı mücadelede sakatlanırken, hemen ayağa kalktı. Maçın 4. periyodunda ise James'in parmağı gözüne gelen İbrahim, acı içinde yerde kıvrandı. Bir süre oyuna ara veren milli basketbolcu, daha sonra karşılaşmaya devam etti. Taraftarlar İbrahim'i sakatlayan James'e tepki gösterdi. 
     Takımın uzun oyuncularından Fatih ise Boozer'ın attığı basketi engellemeye çalışırken yere düştü ve omuzundan sakatlanarak maçı terketti. 
     Maçın bitimine saniyeler kala basketbolseverler her iki takım oyuncularını ayağı kalkarak alkışladı. İki takım oyuncuları saha ortasına gelip, kenetlenerek birbirlerini kutladı. 
     
</TEXT>
</DOC>
