<DOC>
<DOCNO> 259482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/siyaset/axsiy02.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıdan CHP'ye demokrasi dersi 
</HEADLINE>
<TEXT>


Yargıtay Başsavcılığı, CHP'de seçimli kongre için toplanan imzaların yeterli olduğunu, 'tel örgülü' kurultayın geçersiz kabul edilmesi gerektiğini belirtti, partiden acilen seçimli kongre tarihi istedi 

GÖKÇER TAHİNCİOĞLU Ankara 


Yargıtay Başsavcılığı, "tel örgülü" tüzük kurultayının geçersiz kabul edilmesi gerektiğini belirterek, CHP Genel Sekreterliği'nden 5 gün içinde "seçimli" olağanüstü kongre tarihini açıklamasını istedi. Başsavcılık, delegelerin seçimli olağanüstü kongre için yeterli sayıyı bulmasına rağmen, sadece tüzük kurultayı yapılmasını eleştirdi. 
348 muhalif 21 Haziran'da seçimli olağanüstü kongre toplanması için imza verdi, bir kısmı daha sonra imzaları geri çekti. Baykal da, olağanüstü kongre yerine tüzük kurultayını topladı. Bu yöndeki haberleri ihbar kabul edip partiden imza verenlerin sayılarını isteyen Başsavcılık, sayılar bildirilince dün CHP'ye 'çok ivedi' başlıklı yazı gönderdi. Yazıda, partilerin delege sayısının beşte birinin imzasıyla seçimli olağanüstü genel kurula gitme zorunluluğu hatırlatıldı. 
CHP'nin delege sayısının 1293 olduğunun vurgulandığı yazıda, kongre çağrısı yapan 348 delegeden 13'ünün delegelik haklarını kullanamadığı, bu sayı düşüldüğünde kalan 335'inin delege tam sayısının beşte biri koşulunu taşıdığı ifade edildi. CHP'nin olağanüstü kongre tarihini ilan etme zorunluluğuna rağmen bunu yapmadığını, bu sırada 79 delegenin imzasını çektiğini anımsatan başsavcılık, böylece 256 delegenin kongre çağrısı beyanının kaldığını vurguladı. 

CHP itiraz edecek 
Yargıtay Başsavcılığı'nın kararını değerlendireceklerini belirten Başkan Yardımcılarından Cevdet Selvi ise, gerekli itirazı yapacaklarını vurguladı. 

'Cicim ayları bitti, herkes dikkatli olsun' 

CHP Genel Başkanı Deniz Baykal, yeni yasama döneminde sıkı muhalefet yapacaklarını söyledi. Baykal hükümeti, "Balayı dönemi, cicim ayları bitti. Bundan sonra herkes dikkatli olsun" diye uyardı. Helikopterle Araç'a gelen Baykal, "Türkiye, sakalı kaptırdı, ayakları üstünde duramıyor. 'İslamcıyız' dediler, Heybeliada'daki ruhban okulunu açacaklar"dedi. 

CHP'den birlik mesajı 

ANKARA Milliyet 

CHP Grup Başkan Vekili Ali Topuz, parti içi muhalefetle çalkalanan partinin sorunu aşacağını savundu. Topuz, basın toplantısında, muhaliflerin tasfiye süreciyle ilgili, milletvekillerinin disipline verilmesinin nihai karar olmadığı yanıtını verdi, "Arkadaşlarımız haksızlık yapıldığını düşünebilir ama bunun yolu önce Yüksek Disiplin Kurulu'nda meselenin görüşülmesi" dedi. 


</TEXT>
</DOC>
