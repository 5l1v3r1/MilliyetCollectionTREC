<DOC>
<DOCNO> 272597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun09.html </URL>
<DATE> 2004/09/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Basayev'in 'üstlenme' mektubunu yayınlayan site kilitlendi 
</HEADLINE>
<TEXT>

     Çeçenlerin radikal liderlerinden Şamil Basayev'in Kuzey Osetya'nın Beslan kasabasındaki kanlı rehine eyleminin sorumluluğunu üstlendiği mektubu gönderdiği ''Kavkazcenter.com'' adlı internet sitesi çöktü. 
     Basayev'in 24 Ağustos'ta 2 yolcu uçağına ve 31 Ağustos'ta Moskova'da bir metro istasyonunda düzenlenen saldırıları da üstlendiği mektubun sitede yayımlamasının ardından siteye ulaşılamıyor. 
     Radyo Eko Moskova'ya açıklama yapan Rus iç istihbarat servisi FSB yetkilileri, sitedeki mektubu kendilerinin de gördüğünü ve konuyla ilgili inceleme başlattıklarını belirterek, sitenin çökmesiyle ilgileri bulunmadığını söylediler. 
     Mosnews internet sitesi, Basayev'in mektubunda, Beslan'da çoğu çocuk en az 320 kişinin hayatını kaybettiği trajediden Rusya Devlet Başkanı Vladimir Putin'i sorumlu tutarak, Rus özel birliklerinin okulu basma emrinin Putin tarafından verildiğini ve baskının başından beri planlandığını iddia ettiğini yazdı. 
     Mektupta, okuldaki teröristlerin Rus askerlerinin Çeçenistan'dan çekilmesini istediği ve basına yansımayan bir diğer isteklerinin de Putin'in istifası olduğu belirtilirken, Radyo Eko Moskova, Basayev'in mektupta İnguş Cumhuriyeti hapishanelerinde bulunan 30 mahkumun serbest bırakılması yönünde talebi olmadığının yer aldığını duyurdu. 
     Radyo, Basayev'in isteklerinin arabulucu olarak seçilen eski İnguş Cumhuriyeti Başkanı Ruslan Avşev tarafından teybe kaydedildiğini bildirirken, mektupta, tüm rehinelerin, Rus askerlerin Çeçenistan'ı tamamen boşaltmasının ardından serbest bırakılacağının Avşev'e söylendiği kaydedildi. 
     Basayev, mektubunda ayrıca arabuluculara, taleplerinin karşılanmaya başlaması halinde rehinelere yiyecek ve içecek verileceğini, genç rehinelerin de serbest bırakılacağını söylediklerini belirterek, ''Allah'a şükür, Riadus Salikhin Şehitleri Tugayı, Rus topraklarında bir dizi başarılı askeri operasyon yürüttü'' dedi. 
     Mektubun altında, Rusya'nın en çok aranan kişisi Çeçen lider Basayev'e verilen ''Abdullah Şamil'' isminin kullanıldığı kaydedildi. 
     Gerçekliği henüz doğrulanmayan mektupta, Moskova'daki eylemi ''Moskova bölgesel şehitler bölümü''nün, uçaklarla girişilen eylemi ''özel operasyonlar bölümü''nün, Beslan'daki eylemi de Albay Orstkhoyev komutasındaki ''2. şehitler taburu''nun düzenlediği belirtildi. 
     Bağımsızlık yanlısı Çeçenler, genellikle mesajlarını Kavkazcenter.com internet sitesinde yayımlıyor. 
     
</TEXT>
</DOC>
