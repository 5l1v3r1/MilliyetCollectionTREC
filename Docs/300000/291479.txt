<DOC>
<DOCNO> 291479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo10.html </URL>
<DATE> 2004/11/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Futbol seyircisi tribünden hızla uzaklaşıyor... 
</HEADLINE>
<TEXT>

     Türk futbolunda yaşanan şiddet olayları ve şike iddiaları, futbolseverleri tribünlerden hızla uzaklaştırıyor. 
     Birinci Süper Futbol Ligi'nde bu haftasonu yapılan 9 karşılaşmayı izleyen toplam seyirci sayısı 50 bin 992'de kalırken, bu rakam İstanbul'daki Şükrü Saracoğlu Stadı'nın kapasitesine dahi ulaşamadı. 
     Saha dışında ve maç sırasında meydana gelebilecek muhtemel olayları önlemek amacıyla çıkarılan Sporda Şiddet Yasası'nın tam anlamıyla uygulanamaması ve tribünlerde yeterli güvenliğin sağlanamaması, şiddet olaylarını her geçen hafta daha da artırıyor. Ligde bu haftasonu oynanan Beşiktaş-Çaykur Rizespor karşılaşmasında bir taraftarın bıçaklanarak öldürülmesiyle tribün terörünün en üst seviyeye ulaşması, seyirci sayısının gelecek haftalarda daha da azalacağı yönünde sinyaller verdi. 
     Tribünlerde yaşanan üzücü olaylara son günlerde gündemden düşmeyen şike söylentileri de eklenince futbolseverlerin lig maçlarına ilgisi büyük oranda azaldı. 
     Birinci Süper Lig'de ilk 2 sırayı paylaşan Trabzonspor ile Fenerbahçe arasındaki haftanın en önemli maçında dahi seyirci sayısı 19 bin 115'te kalırken, 3 milyon nüfuslu başkent Ankara'da, Gençlerbirliği ile Akçaabat Sebatspor arasındaki karşılaşmayı sadece 550 kişi izledi. 
     Birinci Süper Lig'de bu hafta oynanan maçlar ve seyirci sayıları şöyle 
     Trabzonspor-Fenerbahçe 19 bin 115 . 
     Beşiktaş-Çaykur Rizespor 15 bin . 
     Galatasaray-Malatyaspor 8 bin 900 . 
     B. Belediyesi Ankaraspor-Konyaspor 2 bin . 
     Denizlispor-Kayserispor 2 bin 100 . 
     Diyarbakırspor-Ankaragücü 1.294 . 
     . 
     Sakaryaspor-Samsunspor 1.028 . 
     Gençlerbirliği-Akçaabat Sebatspor 550 . 
     Gaziantepspor-İstanbulspor 1.005 . 
     
</TEXT>
</DOC>
