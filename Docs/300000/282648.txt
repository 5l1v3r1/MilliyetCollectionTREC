<DOC>
<DOCNO> 282648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yasam/yas04.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon vefalı çıktı 
</HEADLINE>
<TEXT>


Olimpiyat şampiyonu Nurcan Taylan, 15 milyar liralık kefaletini ödeyip taciz iddiasıyla tutuklu yargılanan eski Milli Takım Antrenörü Üstündağ'ın serbest kalmasını sağladı... 

Türker Karapınar 

Kadın haltercilere taciz iddiası nedeniyle hakkında 20 yıl 9 aya kadar hapis cezası istemiyle dava açılan eski Halter Milli Takımı Antrenörü Mehmet Üstündağ'ın 15 milyar lira kefaletle tahliyesine karar verildi. Üstündağ'ın kefaletini, Atina 2004'te olimpiyat şampiyonluğunu kazandıktan sonra aldığı altın ödüllerini bozdurarak vadeli hesap açan halterci Nurcan Taylan ödedi. 
Ankara 7. Asliye Ceza Mahkemesi'ndeki duruşmada, Cumhuriyet Savcısı Nergis Baykara'nın Üstündağ'ın sabit ikametg h sahibi oluşu ve tutukluluğun tedbir amaçlı olması nedeniyle kefaletle tahliye edilmesi istemi kabul edildi. 
Mahkemede yöneltilen suçlamaları reddeden Üstündağ, sporculara "ağabey, baba şefkatiyle" yaklaştığını, Nurcan Taylan'ın olimpiyat şampiyonu olmasının ardından kasıtlı iddialar dile getirildiğini savundu. İddia sahipleri Şule Şahbaz, Aylin Taşdelen ve Sibel Şimşek'in avukatı Cavit Öztürk ise delillerin karartılması ihtimali göz önüne alınarak Üstündağ'ın tutukluluk halinin devamını talep etti. 
Karar sonrası basın toplantısı düzenleyecekleri duyurulan Üstündağ ve Taylan, kefaletin yatırılması işlemi öğleden sonraya kalınca, toplantıdan vazgeçti. Taylan'ın 15 milyarlık kefaleti, olimpiyat şampiyonluğundan kazandığı altın ödüllerini bozdurarak açtığı vadeli hesaptaki parasından karşıladığı kaydedildi. 


</TEXT>
</DOC>
