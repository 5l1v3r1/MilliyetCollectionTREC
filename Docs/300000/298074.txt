<DOC>
<DOCNO> 298074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/ekonomi/eko04.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell'e ilgimiz devam ediyor' 
</HEADLINE>
<TEXT>



Cep operatörü Turkcell'in yabancı ortağı Finlandiyalı Sonera Holding, Yapı ve Kredi Bankası'nın sahip olduğu Turkcell hisselerini satın alma olasılığını değerlendirdiklerini açıkladı. Sonera Holding, bu konuyla ilgili görüşleri hakkında bilgi almak amacıyla Türkiye'deki bazı resmi makam yetkilileri ile ön görüşmeler gerçekleştirdiklerini, ancak halihazırda taraflar arasında karşılıklı bir anlaşma ya da mutabakatın oluşmadığını bildirdi. 
Sonera Holding, Turkcell'in ana hissedarlarından biri olarak Turkcell hisselerine ilişkin olarak ortaya çıkabilecek her türlü potansiyel alım satım olanağını yakından gözlemlediğini belirten bir açıklama yaptı. Açıklamada ayrıca, şu ifadeler yer aldı "Halihazırda, Sonera Holding ve hakim ortakları ile ilgili herhangi bir taraf arasında, Yapı Kredi'nin sahip olduğu Turkcell hisselerinin satın alınmasına ilişkin olarak karşılıklı bir anlaşma ya da mutabakat oluşmamıştır." 


</TEXT>
</DOC>
