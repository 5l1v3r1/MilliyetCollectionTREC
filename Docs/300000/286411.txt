<DOC>
<DOCNO> 286411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy17.html </URL>
<DATE> 2004/11/05/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Bütçe görüşmeleri... Ergezen ''Gereksiz uçağa da binerim gemiye de'' 
</HEADLINE>
<TEXT>

     Bayındırlık ve İskan Bakanı Zeki Ergezen, gerekirse özel uçağa da özel gemiye de bineceğini söyledi. 
     TBMM Plan ve Bütçe Komisyonu'nda, Bayındırlık ve İskan Bakanlığı'nın 4 milyar 9 milyon 41 bin YTL'lik 2005 yılı bütçesi 23 milyon 150 bin YTL'lik ilave ile kabul edildi. 
     Bakanlığı'nın bütçesi üzerindeki soru ve eleştirileri cevaplayan Bakan Ergezen, milletin imkanlarını iyi değerlendirdiklerini, Ankara'yı taşraya, taşrayı ise şantiyelere taşıdıklarını söyledi. 
     ''Neden otoyol değil de bölünmüş yol yapıyorsunuz '' şeklindeki eleştirileri haksız bulduğunu ifade eden Ergezen, geçmişte bin 880 kilometrelik otoyolun 16 milyar dolara mal edildiğini hatırlattı. Ergezen, ''bir taraftan gırtlağınıza kadar dış borca batmışsınız, diğer taraftan otoyol istiyorsunuz. 1 kilometrelik otoyol için harcadığınız para ile 40 kilometre bölünmüş yol yapıyorsunuz. Bölünmüş yollar tam Türkiye'ye göre'' diye konuştu. 
     Ergezen, milletin bölünmüş yollara sahip çıktığını belirterek, hangi parti iktidara gelirse gelsin milletin bölünmüş yol isteğinin devam edeceğini söyledi. 
     CHP Ordu Milletvekili Kazım Türkmen'in ''Karadeniz Türkiye'nin bir parçası değil mi '' şeklindeki sorusunu da yanıtlayan Ergezen, Karadeniz sahil yolunun yapımı için ayrılan ödeneklerin neredeyse tüm Türkiye'deki yollar için ayrılan ödeneğe eşit olduğunu kaydetti. Ergezen, ''biz bölgeciliği değil, Türkiyeciliği savunuyoruz'' dedi. 
     Ergezen, Bingöl'de deprem konutlarının yapımında 40 trilyon liradan fazla yolsuzluk yapıldığı yolundaki iddiaların da ''afaki laflar'' olduğunu ifade etti. 
     
     ÖZEL UÇAK 

     Bakan Ergezen, bazı müteahhitlerin uçağına bindiğine ilişkin eleştirileri cevaplarken de şöyle konuştu 
     ''Özel uçağa bindiğim doğrudur. İşimi yapmak için sizin bile özel uçağınızı talep ederim. Mühim olan kendime güvenmemdir. Ben bir sefer değil, 8-10 sefer bindim. Ağrı'da deprem oldu yetişmem lazım. Bakanım... İlk yakaladığımız insanın özel uçağına el koyduk. Bingöl depreminde de uçağa yetiştim. Bir taziye de olsa bakanım, yetişmem lazım. Kendime güveniyorum. Ben müteahhitlerle Kızılay'da kol kola gezmekten çekinmem. Yemeklerini yemekten çekinmem. Bu devletin kuruşunu da boşuna harcatmam. Onun için özel uçağa da binerim, özel gemiye de binerim. Türkiye Cumhuriyet'nin kuruşunu korumak, zayi etmemek lazım. Milim milim kullanmak lazım. Kendine güveneceksin. Ben güveniyorum, hodri meydan diyorum. 2 yıldır bakanım. O bakanlıkta anlı şanlı işler yapıyoruz. İhalelerde yolsuzluk yok. Yolsuzluk bitmiş, rüşvet bitmiş. Rabbimize şükür, Bayındırlık Bakanlığı'nda çalışmak bir artıdır, artı... Bir iftihar vesilesidir. Türkiye Cumhuriyeti Devleti'nin vatandaşlarının işini görmek için vallahi özel uçaklara da özel tayyarelere de bineriz.'' 
     
     YABANCILARA MÜLK SATIŞI 

     Yabancılara mülk satışı ile ilgili eleştirilere de cevap veren Ergezen, Türkiye'de 1934 yılından beri yabancılara mülk satıldığını söyledi. Ergezen'in verdiği bilgiye göre, 1934 yılında yabancılara 194 bin metrekare, 1947'de 309 bin metrekare, 1948'de 124 bin metrekare, 1952'de 4 milyon 400 bin metrekare, 19'te 4 milyon 100 bin metrekare, 1954'te 3 milyon 700 bin metrekare, 1956'de 8 milyon metrekare, 1957'de 2 milyon 800 bin metrekare, 1962'de 25 milyon metrekare, 1964'de 6 milyon 800 bin metrekare 1966'de 5 milyon metrekare, 1970'te 1 milyon 59 bin metrekare, 1973'te 7 milyon metrekare, 1984'te 55 milyon metrekare, 2003'de 2 milyon 310 bin metrekare, 2004'de 3 milyon 162 bin metrekare toprak satıldı. 
     Bakan Ergezen, yeni yapılan bölünmüş yollardaki bozulmalarla ilgili eleştirilere de ''5 bin kilometrelik yolda 100 metre bozulmuş ne önemi var. Sinekten yağ çıkarmak için eleştiri yapmayın'' dedi. 
     Görüşmelerin tamamlanmasının ardından CHP milletvekilleri Bayındırlık ve İskan Bakanı'na uçak kiralanması için ödenek ayrılmasını öngören bir önerge verdiler. Önerge, AK Parti milletvekillerinin oylarıyla reddedildi. 
     AK Parti milletvekillerinin verdiği önergenin kabulü ile Bayındırlık ve İskan Bakanlığı bütçesine, Yapı İşleri Genel Müdürlüğü'ne bilgisayar alımı için 150 bin Yeni Türk Lirası, az gelişmiş yöre belediyeleri ile turizm bölgeleri belediyelerinin imar çalışması için kullanılmak üzere 23 milyon Yeni Türk Lirası ödenek aktarılması kabul edildi. 
     
     ''İNSANI ÖN PLANDA TUTAN BİR YÖNETİM SERGİLEMEYE ÇALIŞIYORUZ'' 

     Çevre ve Orman Bakanı Osman Pepe, yasaklarla ormanların korunamadığını belirterek, bu alanların milletin sahiplenmesi ve ormanla barışık yaşamalarıyla korunabileceğini söyledi. 
     Çevre ve Orman Bakanı Osman Pepe, Plan ve Bütçe Komisyonu'na bakanlığının 2005 Mali yılı bütçesini sunuş konuşmasında, göreve başladığı günden bu yana insan öncelikli bir çalışmayı ön planda tuttuklarını, sürdürülebilir çevre ve ormancılık yönetimini sergilemeye çalıştıklarını ifade etti. 
     Yasakçı anlayışın ormanları korumakta başarısız kaldığını, 1980'lere gelindiğinde orman alanlarının önemli bir zayiata uğradığını, ülkede çölleşme tehlikesinin arttığını belirten Pepe, devlet ormancılığı anlayışını dışlayan, ormanı milletle beraber koruyup geliştirme felsefesiyle icraat yaptıklarını söyledi. Pepe, halkın arkasında durmadığı hiçbir projenin başarılı olmadığını ifade ederek, halkın ''benim malım'' diyebildiği takdirde ormanları daha iyi koruduğunu kaydetti. 
     Pepe, halka orman sevgisini aşılama yönünde tedbirler uyguladıklarını, büyük şehirlerin etrafındaki ormanları halka açtıklarını ve 30 civarında kent ormanı oluşturduklarını belirterek, mesire yerlerinin sayısını artırdıklarını, halkın ormanla bütünleşmesini ve barışık yaşamasını sağlamayı amaçladıklarını bildirdi. 
     
     ''YARISI BOZUK'' 

     Türkiye'deki 21 milyon hektarlık ormanların yarısının bozuk alanlardan oluştuğunu söyleyen Pepe, ''orman'' tanımının hem biyolojik hem de hukuki anlamda yeniden tanımlanması gerektiğini, bu tanımlama yapıldığında vatandaşın karşılaştığı hukuki sorunların kendiliğinden ortadan kalkacağını savundu. 
     Pepe, bu yıl 1 milyon hektarda orman kadastrosunun tamamlanmış olacağını bildirirken, önümüzdeki yıl 2 milyon hektarlık alanda kadastro çalışmalarını tamamlamayı hedeflediklerini belirtti. 
     Toroslar'da 11 bin hektar alanda 5 milyar sedir tohumu ekiminin yapıldığını anımsatan Bakan Pepe, gelecek 10 yıl içerisinde 100 milyar sedir tohumunu toprakla buluşturmayı hedeflediklerini söyledi. 
     İhtiyaç fazlası taşınmazların ve sosyal tesislerin satılarak büyük gelir elde edildiğini, buralarda istihdam edilen orman muhafaza memurlarını asıl görev alanlarına kaydırdıklarını belirten Pepe, orman yangınlarıyla mücadelede de büyük başarı sağlandığını, geçmiş 67 yılın rekorunun geçen yıl, geçen yılın rekorunun da bu yıl kırıldığını bildirdi. Pepe, 2004 ekim soru itibariyle bin 661 yangın sonucu 4 bin 810 hektar alan yandığını, bir yangında zarar gören alan miktarının ortalama 2.9 hektara düştüğünü bildirerek, geçen yılın aynı dönemine göre yangın sayısında yüzde 24, yanan alan miktarında da yüzde 36 azalma sağlandığını belirtti. Pepe, yanan alanları bir yıl içinde ağaçlandırdıklarını da vurguladı. 
     
     KATI ATIK DEPOLAMASI 

     Pepe, yangınlarla mücadelede kullandıkları helikopterlerin kiralanmasında talep fazlalılığı nedeniyle büyük güçlükler yaşadıklarını belirterek, bu konuda kalıcı çözüme ulaşmak için yangınla mücadele dönemi dışında sivil amaçla da kullanılabilecek 15-20 helikopter satın almak gerektiğini bildirdi. 
     Çevre konusuna da değinen Pepe, atıkların minimize edilmesi ve kaynağında ayrı toplanarak geri kazanılmasının öncelikli hedefleri olduğunu söyledi. 
     Türkiye'deki 3225 belediyeden sadece 16 belediyenin düzenli katı atık depolama tesisi bulunduğunu belirten Pepe, 81 ilde depolama alanlarının belirlendiğini ifade ederek, ''2 yıl içerisinde önemli ölçüde vahşi depolamaya son vereceğiz'' dedi. 
     Bakan Pepe, yüksek yatırımlı projeler için Avrupa Birliği ile beraber 16.5 milyon Euroluk çalışmaların sürdüğünü, bilgiye erişim projesinin ve Avrupa Yatırım Bankası'nın desteğiyle sürdürülen Marmara Denizi Projesi'nin 2005'te yürürlüğe gireceğini söyledi. 
     Çevre konusunda AB ile yasal uyumu sağlamak için 180 direktifin yürürlüğe girmesi gerektiğini bildiren Pepe, mevcut Çevre Kanunu'nun ihtiyaçlara cevap veremediğini, yasada önemli düzenlemeler yapılacağını kaydetti. 
     
     HAVA KALİTESİ DURUMU... 

     Pepe, 2005'ten itibaren 35 ilde hava kirliliğinin ölçümüne başlanacağını ve hava durumu gibi hava kalitesinin de kamuoyuna duyurulacağını bildirdi. 
     Atık su konusunda da bilgi veren Pepe, sadece 225 belediyenin atık su arıtma tesisi bulunduğunu söyledi. 
     ''Avrupa standartlarında bir çevre altyapısına sahip olmak için 40-50 milyar Euro harcama yapılacağı tahmin ediliyor'' diyen Pepe, bu rakamı abartılı bulduğunu, büyük projelerin yüzde 50'ye varan tenzilatlarla yaptırılabileceğini belirtti. 
     Pepe, 2 binden fazla fabrikanın tarım arazilerinin üzerinde üretim yaptığını da bildirdi. Bu işletmelerin organize sanayi bölgelerindeki arsa fiyatlarının yüksekliği nedeniyle değil, bazı küçük belediyelerin ''küçük hesapları nedeniyle'' tarım arazilerinde ''depo'' adı altında kurulduklarını anlatan Çevre ve Orman Bakanı Pepe, bu belediyelerin bir minibüs, birkaç kişinin istihdam edilmesi karşılığında tarım arazilerinde fabrika kurulmasına izin verdiklerini belirtti. 
     Konuşmasında, 54 ilin çevre düzeni planını 2005 yılı sonuna kadar tamamlayacaklarını da bildiren Pepe, milli park çalışmalarına değinirken, 33 milli parka bir alan daha eklediklerini, bu alanların uzun devreli gelişme planlarını hızla tamamlayacaklarını dile getirdi. 
     Devlet Meteoroloji İşleri Genel Müdürlüğü'nün çalışmalarını da anlatan Pepe, hava tahminlerinde isabet oranın yüzde 90'lara ulaştığını, Genel Müdürlüğün meteorolojik haberleşme programının Bosna-Hersek, Türkmenistan, Azerbaycan ve KKTC tarafından da kullanıldığını bildirdi. 
     
     2005 HEDEFLERİ 

     Pepe, 2005 yılına ilişkin hedeflerden bazılarını da şöyle sıraladı 
     '' Ülke genelinde yürütülmekte olan AB destekli Yüksek Maliyetli Çevresel Yatırımların Planlanması Projesi'nin tamamlanması, Karadeniz ve Marmara denizlerinde de su kalitesi izleme programlarının devreye alınmasıyla bütün kıyılarımızda sürekli izleme yapılması, Avrupa Yatırım Bankası hibe yardımıyla Marmara Havzasında Çevre Yönetimi Projesi'nin başlatılması hedeflenmektedir.'' İspanya Hükümeti'nin desteğiyle Gediz Havzası Çevre Yönetimi Projesinin icra edileceğini, AB destekli Çevresel Bilgiye Erişim, Doğa Koruma, Atık Yönetimi, Kimyasallar ve Hava Kalitesi Yönetimi projelerinin büyük ölçüde tamamlanacağını kaydeden Pepe, Hollanda Hükümetince MATRA programı çerçevesinde desteklenen Atık Pil ve Aküler, Stratejik Çevresel Değerlendirme, Entegre Kirlilik Önleme ve Kontrol ve Su Çerçeve Direktifi projelerinin de bitirileceğini söyledi. Pepe, ''46 ilimizde anlık hava kirliliği ölçüm ağı oluşturulması ve 2004 yılında devreye konulacak 35 il ile birlikte tüm illerde hava kalitesinin AB normlarında izlenmesi, Kurşunsuz benzin uygulamasının yaygınlaştırılması hedeflenmektedir'' diye konuştu. 
     Pepe, orman köylerinde ''Bir Havza Bir Ürün Projesi''nin başlatılacağını ve köylülerin bu anlamda destekleneceğini de bildirdi. 
     Çevre ve Orman Bakanı Osman Pepe, Türkiye'nin çevre tablosu ve altyapısını bu ülkenin hak etmediğini belirterek, ancak tüm sorunların bugünden yarına çözülmesinin de mümkün olmadığını söyledi. Çevre konusunda hedeflerin net bir şekilde ortaya konularak, kurumlar ve vatandaşların işbirliğiyle bir süreç içerisinde çözülmesi gereğini vurgulayan Pepe, AB'den müzakere tarihi alındıktan sonra çok uzun vadeli ve ucuz fonları da kullanarak önümüzdeki 10 yıl içinde AB standardında bir çevresel yapıya kavuşma yönünde büyük aşama kaydedileceğini sözlerine ekledi. 
     
     GÖRÜŞMELER 

     Pepe'nin konuşmasının ardından söz alan CHP Muğla Milletvekili Gürol Ergin, orman işçilerinin insafsız ölçülerde baskı yapılarak sendika değiştirmeye zorlandıklarını, bundan dolayı bakanlığı kınadığını söyledi. Ergin, Çevre ve Orman Bakanlığı'nın, yeni Türk Ceza Kanunu'nda çevreyi kirletenlere ceza öngören hükmün 2 yıl ertelenmesine sessiz kalmasını anlamanın da mümkün olmadığı görüşünü savundu. 
     AK Parti Balıkesir Milletvekili Ali Osman Sali, orman köylülerinin sahip oldukları taşınmazlar satın alınarak bunların meralarda ikametlerinin sağlanabileceğini belirtti. 
     CHP Balıkesir Milletvekili Ali Kemal Deveciler ise dünyada çevreyle ilgili bakanlıkların etkileri giderek artan süper bakanlık haline gelirken Türkiye'de Orman Bakanlığı ile birleştirilerek kapatılmasının çelişki olduğunu söyledi. 
     
     CHP'Lİ KELEŞ, HÜKÜMETİ ORDUYU YIPRAMAYA ÇALIŞMAKLA SUÇLADI 

     CHP İstanbul Milletvekili Birgen Keleş, Hükümet'i ''orduyu yıpratmaya çalışmakla'' suçladı. 
     TBMM Plan ve Bütçe Komisyonu'nda, Çevre ve Orman Bakanlığı'nın 2005 bütçesi üzerindeki görüşmelere devam ediliyor. 
     CHP İstanbul Milletvekili Birgen Keleş, Hükümet'in çıkardığı Orman Kanunu'nda, orman alanlarına kurulacak tesislerin arasında ''savunma''yı da koyduğunu hatırlatarak, ''bunu tamamen sempati toplamak için koyduğunuzu düşünüyorum. Hem savunmaya önem verdiğini belirtiyorsunuz hem de orduyu yıpratmaya çalışıyorsunuz. Aksi takdirde yerli yersiz orduyu yıpratmaktan vazgeçerdiniz'' diye konuştu. 
     Keleş'in sözlerine Çevre ve Orman Bakanı Osman Pepe, ''Bakın saat 22.00... Polemik için mi söylüyorsunuz bunları Niyet okumakta üstünüze yok...'' diyerek tepki gösterdi. 
     Balık çiftliklerinin çevre için tehdit oluşturduğunu anlatan Keleş, Türkiye'nin en güzel kıyılarına ve SİT alanlarının yanına balık çiftlikleri kurulduğunu söyledi. 
     CHP Trabzon Milletvekili Akif Hamzaçebi, tehlikeli atıklara dikkati çekerek, Türkiye'de yılda 2.5 milyon ton tehlikeli atık çıkarıldığını bildirdi. 
     Evsel atıkların yanı sıra sıvı ve tıbbi atıkların da yeterince ayrıştırılmadığını ve sağlıklı koşullarda depolanmadığını anlatan Hamzaçebi, Irak'tan getirilen savaş hurdalarında radyoaktif maddeler bulunduğunu da söyledi. 
     Hamzaçebi, uluslararası sözleşmelere aykırı olmasına karşın Türkiye'de gemi sökümü yapıldığını belirterek, gemilerden çıkarılan asbest maddesine dikkati çekti. Hamzaçebi, Türkiye'nin gemi sökücülüğünde dünyada 5. sırada yer aldığını ifade etti. 
     AK Parti Kayseri Milletvekili Taner Yıldız da konuşmasında bakanların ve bakanlık yöneticilerinin takdir edilmesini istedi. Yıldız'a CHP milletvekilleri tepki gösterdi. Yıldız da ''Bakan, müsteşar dururken bir finans müdürüne teşekkür edersek objektif olamayız'' dedi. 
     
</TEXT>
</DOC>
