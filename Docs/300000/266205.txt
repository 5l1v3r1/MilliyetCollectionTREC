<DOC>
<DOCNO> 266205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yazar/altan.html </URL>
<DATE> 2004/08/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Leylekler, atletizm ve övünme açlığı... 
</HEADLINE>
<TEXT>


Eh işte ağustosun da son haftası, leylekler gitmeye başladılar. O leylekler, nasıl da şaşırmazlar gidecekleri tarihi de, gelecekleri tarihi de binlerce kilometreyi yüzlerce metre yüksekilkten geçerek, bir yıl önce bıraktıkları yuvalarını da, şaşırmadıkları gibi... 
Ne leyleklerin, ne fillerin, ne kedilerin, ne balıkların doğayla bir çatışması yok... 
Ne taşan derelerle su baskınları zarar verebilir onlara, ne depremler. 

Doğa, "onlar - biz" ayrımından da bir şey anlamaz "gavurları şöyle yendik, böyle yendik" hamasetinden de olimpiyatların herhangi bir dalında şampiyonluk kazanıldığında, altın madalya alınırken, TV spikerlerinin gümbürdettiği şoven edebiyattan da 
- Şampiyonumuz, şeref kürsüsünün ortasındaki en yüksek yerde bayrağımız da en tepede dalgalanıyor, tüm dünya milli marşımızı dinliyor... 
Atina Yaz Olimpiyatları'na katılan 202 ülkeden kim bilir kaçı, kaç şampiyonluk kazanacak .. 
Acaba her ülke, her kazandığı şampiyonlukta aynı şoven edebiyatla mı efelenmekte bilemiyorum. 

Bildiğim, ülke halklarının ezikliği ve başarıya açlığıyla, hamaset edebiyatının ters orantılı olduğu... 
Mesleksizlik ve yoksulluk ne kadar yoğun, ulusal gelir bölüşümü ne kadar dengesiz, rüşvetlerle yolsuzluklar da, ne kadar yaygınsa kahramanlığa sığınma ve tüm dünyayı her alanda yenme özlemleri de, o kadar büyük oluyor. 
Nasıl ki her kuşakla olduğundan fazla görünme salgını ve sıradışı şatafatlı bir hayat sürme modası da daha katmerlenmekte... 
En öfkenilen kişiler de, genellikle öz gerçekleri kurcalayan kalemler... 

Koşullanmalara ve demagojilere bir kuşku fiskesi vurmak ve objektif bir gerçekçiliğin önünü açmaya çalışmak ise, 2 temel yarar sağlar 
1- Toplum hipnozlarından ve psiko-sosyolojiden hiçbir şey anlamayan doğanın gerçekçiliğiyle buluşmayı ve ona karşı korunmayı... 
2- Doğanın gerçeklerine karşı korunmaya çalışırken örneğin yıldırımlara karşı "paratoner"i icat ederken elektriği de keşfedip, onu bir ampul içinde, insanın yaşamını kolaylaştırmakta kullanmayı... 
Ama siz sadece "Altı da bir üstü de birdir yerin arş yiğitler vatan imdadına" korolarıyla yetinir de Namık Kemal'in ne zaman, nerede askerlik yaptığını merak etmezseniz leyleklerden daha zor duruma düşer, doğru dürüst bir yuva bile edinemezsiniz... 

İnsan enerjisinin nasıl somuta dönüştüğü ve fiziksel yaşamı aştığı konusu, hamasetçi ve mesleksiz kitlelerin gündemi dışında... 
Olimpiyatlardaki atletizm yarışmalarını ele alalım... 
Atletlerin belirli bir çalışma ve formasyon sonucu enerjileri, sıradan insanlara kıyasla, mucizevi görsel bir rekora dönüşüyor. 
Sanatta da, sanatçının enerjisi, belirli bir donanım sonucu somuta bir tabloya, bir konçertoya, bir heykele, bir romana dönüşüyor... 

Atletle sanatçı arasındaki fark birincisinin enerjisinin görsel bir yarış sonucunda kronometre, yahut metreyle ölçülen somuta "geçici" olarak dönüşmesi. 
Sanatçınınki ise ne bir yarışmayla, ne kronometre, yahut metreyle ilişkisi bulunan, ne de "geçici" olan bir somuta dönüşme... 
Kimse Manet, Titien'i geçti de diyemez, geçemedi de... Chopin, Handel'i geçti de diyemez, geçemedi de... 
"Geçici"lik dışı, yüzyılları kapsayan bir zaman dilimi içinde kimi Manet'yi daha çok sever, kimi Titien'i kimi Chopin'i daha çok sever, kimi Handel'i... Yahut hepsini sever, hepsini... 

"Onlar - biz" ayrımları, bir başka değerlendirmede "gavuru şöyle yendik, gavuru böyle geçtik" özlemleri... 
Ve bu özlemleri hamasetle pompalayan, doğa gerçeklerinden kopuk bir politika... 
Sonra da, sağa sola savrulan tren vagonları, Selçuklu'da kendiliğinden çöken ve 90 kişinin ölümüne neden olan Zümrüt Apartmanı, evleri basan sel suları, hastane kuyruklarında bekleyenler... 

Ağustosun son haftası... Leylekler dönüyorlar... Belki de Eyüp'teki "Ödlek Çıkmazı"nın adının "Kahraman Sokak Şişli'deki "Kaypak Sokak" adının da "Sağlam Sokak" olarak değiştirilmesine gülerek... 



</TEXT>
</DOC>
