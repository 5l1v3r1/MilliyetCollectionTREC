<DOC>
<DOCNO> 278405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy05.html </URL>
<DATE> 2004/10/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erdoğan vitrini yeniliyor 
</HEADLINE>
<TEXT>

     ABDULLAH KARAKUŞ Ankara 

Başbakan Recep Tayyip Erdoğan, AB sürecinde parti vitrinini yeniliyor. Önce Meclis grup ve parti yönetimini değiştirecek olan Erdoğan, uygun bir zamanda da kabinede revizyon yapmayı planlıyor. Grup yönetimindeki değişiklikler bugün yapılacak. 
     Erdoğan, dün akşam saatlerinde yapılan basına kapalı grup toplantısında milletvekilerine grup yönetimi için anket yaptı. Milletvekillerinden Grup Başkanvekilliği, Meclis Başkanvekilliği ve Meclis komisyon başkanlığı için yaklaşık 50'ye yakın isim alan Erdoğan, bugün grubu tekrar toplayarak listeleri belirleyecek. Erdoğan'ın özellikle listesinin delinmemesi için çaba sarfedileceği de belirtiliyor. 
     Erdoğan'ın yeni grup başkanvekili olarak partide ikinci adam olan Genel Başkan Yardımcısı Dengir Mir Mehmet Fırat üzerinde durduğu öğrenildi. Grup Başkanvekilleri Sadullah Ergin ile Eyüp Fatsa'nın yerine başka isimlerin gelmesi bekleniyor. Grup Başkanvekilleri Haluk İpek ile Faruk Çelik'in yerlerini korumaları beklenirken Azmi Ateş ile Suat Kılıç'ın da isimleri yeni grup başkanvekili olarak kulislerde konuşuluyor. 
     Parti yönetiminden Genel Başkan Yardımcıları Halil Ürün ile Necati Çetinkaya'nın Meclis'e kaydırılabileceği vurgulanıyor. Ürün'ün Bayındırlık Komisyonu Başkanlığı'na, Çetinkaya'nın da TBMM Başkanvekilliğine getirilebileceği dile getiriliyor. 
     
     Kabine değişikliği 
     Partiye ikinci adam olarak da Başbakan Yardımcısı Abdüllatif Şener'in ismi geçiyor. Genel Sekreter İdris Naim Şahin'in de Bayındırlık ve İskan Bakanı olabileceği ifade edilirken, Devlet Bakanı Beşir Atalay'ın partiye kaydırılabileceği belirtiliyor. Kulislerde Devlet Bakanı Güldal Akşit, Tarım Bakanı Sami Güçlü, Kültür ve Turizm Bakanı Erkan Mumcu, Bayındırlık ve İskan Bakanı Zeki Ergezen, Ulaştırma Bakanı Binali Yıldırım ve Çalışma ve Sosyal Güvenlik Bakanı Murat Başesgioğlu'nun değiştirilebileceği dile getiriliyor. Erdoğan'ın kabineye yeni bir kadın bakan adayı da aradığı kaydedildi. Genel Başkan Yardımcıları Hayati Yazıcı ve Murat Mercan'ın da isimleri yeni bakanlar olarak geçiyor. 
     
</TEXT>
</DOC>
