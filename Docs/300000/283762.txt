<DOC>
<DOCNO> 283762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko28.html </URL>
<DATE> 2004/10/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Yapı Kredi'den Çukurova'nın ödemesiyle ilgili açıkma... 
</HEADLINE>
<TEXT>

     Yapı ve Kredi Bankası, ''Çukurova Grubu'nun TMSF'ye yapmış olduğu ödemenin banka iştiraklerinin satışından elde ettiği kaynakla yapıldığı'' yolundaki haberlerin doğru olmadığını bildirdi. 
     Yapı Kredi Bankası Genel Müdür Vekili Osman Reha Yolalan ve Genel Müdür Yardımcısı Berrin Avcılar imzasıyla İMKB'ye gönderilen ''özel durum'' açıklamasında, Çukurova Grubu'nun TMSF'ye yapmış olduğu ödemeye ilişkin bazı basın ve yayın organlarında yer alan haberlerde, ''Çukurova Grubu'nun bu ödemeyi Banka iştiraklerinin satışından elde ettiği kaynakla yaptığının'' belirtildiği hatırlatıldı. 
     Açıklamada, ''Haberde bahsedilen şirketlerin satışına ilişkin gelişmeler, 15 Ekim 2004 tarihli İMKB'ye göndermiş olduğumuz Özel Durum açıklamalarımızda kamuya duyurulmuştur. Son derece sade ve anlaşılır olan açıklamalarımızdan da görüleceği üzere, bahse konu iki şirket, Bankamızın dolaylı iştirakleri olup, buradan elde edilecek kaynakların Çukurova Grubu'na aktarılması madden ve hukuken mümkün değildir. Bankamızla ilgili olarak gerçekle alakası olmayan bu tür haberler doğal olarak, bu haber ve yorumları yapanların mali ve hukuki formasyonu ve mensubiyet kavramı ile sıkı sıkıya ilintilidir'' denildi. 
     Bu bağlamda belirtilmesi gereken bir diğer hususun, bankanın sermayesinin yüzde 42'sinin halka açık, yüzde 13'ünün TMSF'ye ve yüzde 45'inin ise Çukurova Grubu'na ait olduğu, Bankacılık mevzuatı gereği satışına karar verilip satış süreci başlamış bulunan hisselerin sadece bankanın egemen ortağına ait hisseler olduğu vurgulanarak, şu görüşlere yer verildi 
     ''Öte yandan, bazı halka açık Bankaların üst düzey yetkililerinin basın organlarında, Bankamızla ilgili rekabet ve hukuk kuralları dışına taşan değerlendirme ve yorumlarının hedefi, sadece Bankamız pazar payı ve müşteri nezdindeki teveccühü olmayıp, Bankamız dışında kendi Bankalarının ve halka açık şirketlerinin değerlerini etkilemeye yönelik olduğu düşünülmektedir. Bu durumun gereğini yapacak kamu mercileri ise bellidir.'' 
     
</TEXT>
</DOC>
