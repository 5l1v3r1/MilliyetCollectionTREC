<DOC>
<DOCNO> 275036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun14.html </URL>
<DATE> 2004/09/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
BM açıkladı Sudan, Darfur'a sınırlı özerklik vermeye hazır 
</HEADLINE>
<TEXT>

     Sudan hükümetinin uluslararası baskılar karşısında Darfur bölgesine ''sınırlı özerklik'' vermeye hazır olduğu bildirildi. 
     BM Mülteciler Komisyonu Başkanı Ruud Lubbers, Çad'da AFP'ye yaptığı açıklamada, Sudan'ın ülkenin toprak bütünlüğüne saygı koşuluyla Darfur'a sınırlı özerklik verebileceğini, ancak bu bölgedeki isyancıların görüşme masasına oturmayı kabul etmeleri gerektiğini söyledi. 
     Darfur'da Hartum ile çatışmayı sürdüren iki isyancı grubu görüşme masasına çağıran Lubbers, ''Hükümetin bu krizde ağır sorumluluğu var, çünkü bölgedeki şiddetten sorumlu Arap Cancavid milislerini yaratan onlar. Ancak benim isyancılara mesajım şudur Masaya oturmak için yeterince kazanım sağladınız. Eğer sizi temsil edecek birisi konusunda anlaşırsanız, daha başarılı olursunuz'' diye konuştu. 
     Darfur'daki durumu dünyanın halen karşı karşıya olduğu en ciddi insani kriz olarak değerlendiren BM, çatışmalarda 50 binden fazla insanın öldüğünü, 1,4 milyon kişinin evlerinden kaçtığını ve 190 bininin komşu Çad'a sığındığını belirtiyor. 
     
</TEXT>
</DOC>
