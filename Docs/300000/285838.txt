<DOC>
<DOCNO> 285838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur18.html </URL>
<DATE> 2004/11/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Eski sinemacı evinde öldürüldü 
</HEADLINE>
<TEXT>

     Ramazan ÇETİN DENİZLİ, DHA 

DENİZLİ'de yalnız yaşayan eski sinema işletmecisi 73 yaşındaki Musa Çavuş, evinde sekiz yerinden bıçaklanarak öldürüldü. Polis, cinayeti aydınlatmak için çok yönlü soruşturma başlattı. 
     Siteler Mahallesi Bursa Caddesi'ndeki apartmanın birinci katında oturan Musa Çavuş'un cesedini önceki gün saat 16.00 sıralarında evine gelen 9 yaşındaki torunu Murat Çavuş buldu. Dedesinin banyoda hareketsiz yattığını gören Murat, ikinci kattaki evine gidip annesi Aynur Çavuş'a haber verdi. Aynur Çavuş da 112 Acil Servis'i ve polisi aradı. 
     Polisin incelemesi sonunda Musa Çavuş'un bıçaklanarak öldürüldüğü belirlendi. Olaya el koyan Cumhuriyet Savcılığı'nın istemi üzerine yapılan otopside, Musa Çavuş'un 8 yerinden bıçaklandığı, cinayetin 3 gün önce işlendiği anlaşıldı. 
     Üç erkek ve iki kız çocuğu bulunan Musa Çavuş'un cebinden 250 milyon lira para çıktı. Kapıda zorlama izinin olmaması nedeniyle emekli sinemacının tanıdığı bir kişi tarafından öldürülmüş olabileceği ihtimali üzerinde duruluyor. 
     Emekli sinemacının aynı apartmanda oturduğu çocukları ile uzun süredir dargın olduğu ve konuşmadığı öğrenildi. Olayla ilgili soruşturmanın çok yönlü sürdürüldüğü bildirildi. 
     
</TEXT>
</DOC>
