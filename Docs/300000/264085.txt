<DOC>
<DOCNO> 264085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko09.html </URL>
<DATE> 2004/08/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Petrol fiyatları 46 doların altında... 
</HEADLINE>
<TEXT>

     Venezüella'da Devlet Başkanı Hugo Chavez'in referandumdan galip ayrılmasının ardından petrol fiyatlarında başlayan gerileme sürüyor. 
     New York Ticaret Borsası'nda dün 46.90 dolar seviyesiyle borsa tarihinin en yüksek fiyatından işlem gören hafif türü ham petrolün varil fiyatı, gün içinde biraz gerilemişti. Fiyatlar bugün 46 doların da altına düşerek 45.98 dolar seviyesinde işlem görmeyi sürdürüyor. 
     Londra Uluslararası Petrol Borsası'nda da dün Brent türü Ağustos teslimi ham petrol fiyatları, 44.11 ile borsa tarihinin en yüksek değerine ulaşmıştı. Ağustos teslimi işlemlerinin dün sona ermesinin ardından Ekim teslimi ham petrolün varil fiyatı bugün 42.40 dolar seviyesinden işlem görmeyi sürdürüyor. 
     Dünyanın 5'nci büyük petrol üreticisi Venezüella'da hafta sonu düzenlenen referandumdan Devlet Başkanı Hugo Chavez'in galip ayrılması, ülkenin petrol arzında kesinti olabileceği korkularını şimdilik durdurdu. Petrol uzmanları, Chavez'in referandumu kaybetmesi halinde taraftarlarının yapabileceği eylemler nedeniyle ülkenin petrol üretimini kısmasından çekiniyordu. 
     ''ABD ham petrolünde 45 doların üzeri aşırı bir fiyat. Bir düzeltme bekliyorduk'' diyen Mitsui Bussan vadeli işlemler emtia baş stratejisti Tetsu Emori, özellikle Çin'den kaynaklanan petrol talebinin güçlü olması nedeniyle Ortadoğu'da petrol altyapılarına yönelebilecek bir saldırı sonucu 50 dolarların görülmesinin de ihtimal dahilinde bulunduğunu söyledi. 
     Yeni petrol yatakları bulunarak üretimin artırılmaması halinde mevcut kapasitenin talebi karşılamakta zorlanacağını anlatan Emori, ''Bu durumda önümüzdeki yılı da 40 dolar seviyelerinde geçirmek durumunda kalırız. Bu tehlikeli bir durum'' diye konuştu. 

     
</TEXT>
</DOC>
