<DOC>
<DOCNO> 282547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur23.html </URL>
<DATE> 2004/10/22/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Halterde taciz... Üstündağ 15 milyar lira kefaletle tahliye edildi 
</HEADLINE>
<TEXT>

     Halter Bayan Milli Takımı'ndaki sporculara cinsel tacizde bulunduğu iddiaları ile ilgili olarak hakkında 20 yıl 9 aya kadar hapis istemiyle dava açılan Bayan Halter Milli Takımı'nın eski antrenörü Mehmet Üstündağ'ın, 15 milyar lira kefaletle tahliyesine karar verildi. 
     Ankara 7. Asliye Ceza Mahkemesi'nde görülen davanın bugünkü duruşmasına, tutuklu sanık Üstündağ ve avukatları ile Halter Bayan Milli Takımı sporcuları olan müştekiler Aylin Daşdelen, Sibel Şimşek ve Şule Şahbaz'ın avukatı katıldı. 
     Daşdelen, Şimşek ve Şahbaz'ın suçtan zarar görmeleri ihtimaline göre müdahilliklerine karar verilmesinin ardından, Üstündağ savunma yaptı. 
     Üstündağ, kişiliğine ve spor camiasına yönelik olduğunu öne sürdüğü suçlamaları kabul etmedi. 
     Milli takımın antrenör ve masörünün ayrı olduğunu, kariyer sahibi hiçbir antrenörün sporculara masaj yapmayacağını ifade eden Üstündağ, masaj yapmak bahanesiyle sporcuları taciz ettiği iddiasının asılsız olduğunu kaydetti. 
     Görev yaptığı dönemde, sporcuları ile ''abi-baba şefkati'' içinde çalıştığını anlatan Üstündağ, Nurcan Taylan'ın olimpiyat şampiyonu olmasının ardından hakkında iddialar ortaya atıldığını savundu. Üstündağ, tahliyesini istedi. 
     Üstündağ'ın avukatları, müvekkilerinin tahliyesine karar verilmesini talep etti. 
     Müdahillerin avukatı Cavit Öztürk ise Üstündağ'ın eyleminin, toplumda infial yaratmış olması ve delillerin karartılması ihtimali bulunması nedeniyle tutukluluğun devamına karar verilmesini istedi. 
     Cumhuriyet Savcısı Nergis Baykara, sanığın sabit ikametgah sahibi oluşu ve tutukluluğun tedbir amaçlı olması nedeniyle, Üstündağ'ın kefaletle tahliyesine karar verilmesini istedi. 
     Yargıç Tayyar Köksal, Üstündağ'ın 15 milyar lira kefaletle tahliyesine karar verildiğini bildirdi. 
     Köksal, Üstündağ'ın, duruşmalara mazeretsiz gelmemesi ve hapis cezası alması durumunda, kefalet miktarının Hazine'ye gelir kaydedileceğini de sözlerine ekledi. 
     Üstündağ'ın tahliyesi, duruşma salonu dışında bekleyen yakınları ve milli sporcu Nurcan Taylan tarafından sevinçle karşılandı. 
     İddianamede, antrenör Üstündağ hakkında, Türk Ceza Kanunu'nun TCK ''ırza ve namusa tasaddi'' suçunu düzenleyen 416 2, ''ceza artırımını'' öngören 417, ''kendisine tevdi olunan şahsın üzerinde haiz olduğu terbiye hakkını veya itaat ettirmek selahiyetini suiistimal'' fiilini içeren 477 ve bu suça ilişkin ceza artırımını kapsayan 478 2, ''müteselsil suçlar'' başlıklı 80 ile ''kişi hürriyetinden mahrum etme'' hükmünü içeren 179 1. maddeleri uyarınca, 6 yıldan 20 yıl 9 aya kadar hapis talep ediliyor. 

     
</TEXT>
</DOC>
