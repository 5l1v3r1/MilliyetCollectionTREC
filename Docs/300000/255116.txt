<DOC>
<DOCNO> 255116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy31.html </URL>
<DATE> 2004/07/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Adalet Komisyonu'nda kılık kıyafet tartışması... 
</HEADLINE>
<TEXT>

     TBMM Adalet Komisyonu, Türk Ceza Kanunu Tasarısı'nın bazı maddelerini yeniden görüştü. 
     Komisyon, geçen hafta üzerinde uzlaşma sağlanamayan ve tekriri müzakere yapılmasına karar verilen maddeler üzerinde çalıştı. 
     AK Parti Gaziantep Milletvekili Mahmut Durdu, tasarıda ''Şapka, Türk harfleri ve giyilmesi yasak kisveler'' başlıklı madde üzerinde bir önerge vererek, 1934 tarihli ''Bazı Kisvelerin Giyilemeyeceğine Dair Kanun''a aykırı hareket edenlere 3 aydan 1 yıla kadar hapis cezası verileceği hükmünün maddeden çıkarılmasını istedi. Maddede değişiklik yapılması halinde yöresel giysi giyenlere hapis cezası verileceğini söyleyen Durdu'nun önergesi, tartışmalara yol açtı. 
     CHP Niğde Milletvekili Orhan Eraslan, önergeye karşı çıkarak, bunda uzlaşmayacaklarını belirterek, herkesin kendisi kadar Cumhuriyet'e sahip çıkması gerektiğini söyledi. 
     AK Parti Yozgat Milletvekili Bekir Bozdağ da maddede değişiklik yapılmasını isteyerek, ''Üniversitede eteği kısa olduğu, başörtüsü taktığı veya sakallı olduğu gerekçesiyle idari müeyyide konulabilecek. 1926 yılında öngörülmeyen bir ceza getirilmek isteniyor'' dedi. 
     AK Parti'li Durdu önergesini savunarak, maddede değişiklik yapılmaması halinde Şanlıurfa'da poşu, Hatay ya da Mardin'de çarşaf takan bir kişi hakkında ceza istenebileceğini belirterek, ''Atatürk bu yasayı çıkarırken böyle bir ceza öngörmemiş. Bunu, Türk toplumunun moderniteye yaklaşmasını hedefleyerek yaptı. Türkiye'de giysi zenginliği var'' dedi. 
     CHP'li Eraslan, ''Atatürk devrimlerinin toplumu rahatsız edici şekilde takdim edildiğini'' savunarak, yasada, üniforma şeklindeki askeri giysiler, paramiliter giysiler, yabancı ülke askeri kıyafetlerinin kast edildiğini söyledi. Eraslan, ''Tam da İran'da kıyafet konusunda yumuşama olurken biz böyle bir isteği görüşüyoruz'' dedi. 
     
     YARGITAY ''KİMSE YARGILANMADI'' 

     CHP ile AK Parti'li milletvekillerinin karşılıklı tartışmaya başlaması üzerine Komisyon Başkanı Köksal Toptan, Durdu'dan önergesini çekmesini istedi. Bunun üzerine AK Parti'li Durdu, ''Bu yasa çıkarsa Şanlıurfa'da bir poşu Kuzey Irak'ta Talabani taraftarlarının taktığı poşu ya da Mardin'de çarşaflı biri El-Kaide'nin taktığı çarşaf gibi değerlendirilip ceza yiyecek mi yemeyecek mi ' diye sordu. 
     Yargıtay Temsilcisi Keskin Kaylan, yöresel giysileri nedeniyle kimsenin yargılanmadığını söyledi. 
     
     ''ERASLAN BİZİ TEHDİT EDİYOR'' 

     Durdu'nun, önergesini geri çektiğini söylemesine rağmen tartışma sona ermedi. AK Parti Manisa Milletvekili İsmail Bilen, CHP'li Orhan Eraslan'ın tasarının görüşmeleri boyunca Cumhuriyet ve devrim kanunlarının savunucusu konusunda kendisini ve arkadaşlarına tehdit ve şantajda bulunduğu ve kendilerini bir yerlere şikayet etme tavrında olduğunu söyledi. 
     Komisyon'da önergeleri tartışamadıklarını, görüşlerini rahatlıkla söyleyemediklerini dile getiren Bilen, Eraslan'ın kendilerine hakaret ettiğini ileri sürdü. ''Beynimizin arkasında kirlilik yok. Bunu arayanlar kendilerine baksın. Eğer başörtülülere müeyyide getirilmek isteniyorsa bu açıkça söylensin'' diyen Bilen, başörtüsü takanların da ülkenin birinci sınıf insanı olduğunu kaydetti. 
     
     ''DEVRİM KANUNLARINI SAVUNMAK EN SON SOLCULARA DÜŞER'' 

     AK Parti Kilis Milletvekili Hasan Kara da tartışmaya katılarak, ''Devrim kanunlarını savunmak en son Orhan Bey'e düşer. Biz Türkiye Cumhuriyeti'ni kanla kurduk. Biz savaştık Niğde savaşmadı. Devrim kanunlarını savunmak en son solculara düşer'' dedi. 
     Kara'nın sözleri Komisyon'da gülüşmelere neden olurken CHP'li Eraslan, kimseyi tehdit etmediğini, şantajda bulunmadığını söyledi. AK Parti'li Durdu'nun ''tehdidin de şantajın da alasını yaptın'' demesi üzerine Eraslan, başörtülüler düşünülerek yeni bir yaptırım getirilmediğini belirterek, ''Böyle bir şey yok. Benim annem, kızkardeşim de yengelerim de başörtülüdür. İsterim ki Atatürk'ü savunmak en son bana düşsün. Kimseyi kimseye ispiyonlamadım. Böyle bir şey bana yakışmaz. Beni daha fazla söylettirmeyin, yoksa mahçup olursunuz. Anayasa'ya hayır dediğim için saçları kesilen benim'' dedi. 
     Komisyon Başkanı Köksal Toptan, Eraslan'ın yerinden kalkarak, Komisyon'un diğer CHP'li üyelerinin yanına giderek konuşmasını eleştirdi ve tavrının ''şık olmadığını'' söyledi. Tartışmaların sürmesi üzerine Komisyon Başkanı Toptan, görüşmeleri yarın sürdürmek üzere toplantıyı sona erdirdi. 
     
</TEXT>
</DOC>
