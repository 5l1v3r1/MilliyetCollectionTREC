<DOC>
<DOCNO> 271145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun19.html </URL>
<DATE> 2004/09/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Karamanlis Avrupalı bir Türkiye herkesin çıkarınadır 
</HEADLINE>
<TEXT>

     Yunanistan Başbakanı Kostas Karamanlis, ''Avrupalı bir Türkiye'nin herkesin çıkarına olduğuna inandığını'' söyledi. 
     Fuar açılışı nedeniyle bulunduğu Selanik'te basın toplantısı düzenleyen Karamanlis, ''Avrupalı bir Türkiye'nin, Türk halkının, komşularının ve AB'nin çıkarına olduğunu'' belirtti. 
     Karamanlis, sözlerini şöyle sürdürdü 
     ''Bu konuda farklı görüşler olabileceğini kabul ediyorum. Ancak Türkiye'nin AB'ye girmemesi gerektiğine ilişkin hiçbir yerde güçlü argümanlar öne sürüldüğünü duymuyorum ve görmüyorum. Kuşkusuz AB adına konuşamam. Bu konuda AB Komisyonu'nun Ekim ayında Türkiye'nin gerekli kriterleri yerine getirip getirmediğine ilişkin raporu belirleyici olacaktır. Ben, Başbakan Recep Tayyip Erdoğan hükümetinin bu konuda son derece ciddi çabalar gösterdiği kanısındayım.'' ''Türkiye'nin hala yapması gerekenler bulunduğuna şüphe olmadığını'' söyleyen Karamanlis, ''Avrupa perspektifini koruyan bir Türkiye istiyor muyuz, yoksa istemiyor muyuz Ben, açıkça Avrupa perspektifini koruyan bir Türkiye'yi tercih ettiğimi söylüyorum. Türkiye, bu çerçevede yoluna devam edecek, içte reformlar gerçekleştirirken aynı zamanda uluslararası ilişkilerde de Avrupa ruhuyla bağdaşan tavırlar benimseyecek'' diye konuştu. 
     Ege'de kıta sahanlığının belirlenmesi konusunun Türkiye'nin AB sürecine endekslenmesi yaklaşımına katılmadığını söyleyen Karamanlis, bu konunun, Türkiye'ye müzakere tarihi verilip verilmemesine ilişkin kararın verileceği Aralık ayına kadar çözülmesi gerektiği mantığına inanmadığını vurguladı. 
     Avrupa perspektifini koruyan ve bu alanda beklentileri olan bir Türkiye'nin belki daha da güvenilir bir muhatap olacağını belirten Karamanlis, ''İstikşafi görüşmeler sürüyor. Henüz sonuç yok. Taraflar kendi tezlerini savunuyorlar. Bu alanda gelişme yok diye 30 yıldır bizleri uğraştıran bu konu, bizi Türkiye'nin Avrupa seçimine karşı bir tutuma mı itmeli Ben buna hayır diyorum. AB müktesebatına ve AB'nin uluslararası ilişkilerde bir ülkenin nasıl davranması gerektiğine ilişkin kriterlerine saygı göstererek, Türkiye'nin Avrupa perspektifini desteklemeyi tercih ediyorum'' dedi. 

     
</TEXT>
</DOC>
