<DOC>
<DOCNO> 269860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonyas01.html </URL>
<DATE> 2004/09/07/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Michael Moore'un gözü en iyi film Oscar'ında... 
</HEADLINE>
<TEXT>

     ABD Başkanı George W. Bush'un terörle mücadele ve Irak politikalarını ağır dille eleştiren ''Fahrenheit 9 11'' belgeselinin ünlü yönetmeni Michael Moore, Oscar yarışmasında amacının en iyi film ödülünü kazanmak olduğunu, bu çerçevede filmini en iyi belgesel kategorisine aday göstermeyeceğini soyledi. 
     Moore, açıklamasında, ''Aslında benim için en büyük Oscar, 2 Kasım seçiminde Başkan George W. Bush'un devrilmesini görmek olacak'' dedi. 
     Michael Moore, ''Fahrenheit 9 11''in sadece en iyi film ödülü kategorisinde yarışması konusunda yapımcısıyla fikir birliğine vardığını belirterek, bu yıl piyasaya çıkan başka kaliteli belgesellerin Oscar'da en iyi belgesel ödülü şansını azaltmak istemediğini, bu nedenle de filminin bu dala aday olmayacağını anlattı. 
     Moore, '''Fahrenheit 9 11''in işlediği teröre karşı savaş, Irak savaşı meseleleri, maalesef Oscar ödüllerinin verileceği Şubat 2005'te de sürecek. Dolayısıyla filmin mesajları o zaman da geçerli olacak'' dedi. 
     
</TEXT>
</DOC>
