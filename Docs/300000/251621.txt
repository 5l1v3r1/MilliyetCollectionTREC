<DOC>
<DOCNO> 251621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun28.html </URL>
<DATE> 2004/06/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Annan'dan Irak'a tam destek sözü... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Irak'a egemenlik devrinden duyduğu memnuniyeti dile getirerek, bunun savaş tarafından yıkıma uğramış ülkenin yeniden inşası için bir şans olduğunu ve bu süreçteki gayretlere BM'nin tam destek vereceğine söz verdi. 
     Annan, Birleşik Arap Emirlikleri'ndeki temasları sırasında yaptığı açıklamada, ''Iraklıların ülkelerini istikrara kavuşturmak için bir şans yakaladıklarını düşünüyorum. Umarım, bu önemli adımı diyalog ve uzlaşı içinde bir araya gelmek için kullanırlar ve herkesi de bu çatı altına alırlar'' dedi. 
     BM Basın Merkezi'nden duyurulan açıklamasında Annan, önümüzdeki ay yapılacak Irak Ulusal Konferansı'nı ''ulusu bir araya getirmek için fırsat'' olarak değerlendirerek, geçici hükümetin ülkeyi istikrarlı bir şekilde yöneteceğine olan inancını ifade etti. 
     Annan, ''Bu aşamada güvenlik konusunda yardıma ihtiyaçları olacak. Sıradan Iraklının işine gidebilmesi, yeniden inşanın devam edebilmesi ve ocak ayında seçimlerin yapılabilmesi için hukuk ve düzenin temini yönünde güvenliğe çok önem verilmelidir'' dedi. 
     Irak halkının, bölge ülkelerinin ve Güvenlik Konseyi'nin desteğinin, geçici hükümete iyi bir başlangıç yapmak için güzel bir fırsat verdiğini belirten Annan, ''Kendi payına BM tam destek verecektir. Özellikle geçiş sürecinde ve anayasal süreçle gelecek yıl yapılacak seçimler konusunda Irak halkına elimizden gelen her desteği yapabilmek için hazırız'' dedi. 
     BM'nin Irak'a dönmesi konusunda ise Annan, ''Güvenlik durumunu izliyoruz, şüphesiz güvenlik sadece BM personeli için değil, Iraklılar için de yeniden yapılanma ve Irak'ta olması istenen daha güzel şeyler için şart. Ülkede güvenli bir ortamın sağlanması durumunda bunların hepsi olabilecektir'' diye konuştu. 
     
</TEXT>
</DOC>
