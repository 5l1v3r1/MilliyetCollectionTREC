<DOC>
<DOCNO> 253278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun51.html </URL>
<DATE> 2004/07/06/ </DATE>
<TIME> 23.08 </TIME>
<AUTHOR>  </AUTHOR>
<HEADLINE>
Dosyalar karışınca beyin ameliyatı oldu... 
</HEADLINE>
<TEXT>

     Macaristan'ın başkenti Budapeşte'de, dosyası başka bir hastanınkiyle karıştırılan bir hasta, yanlışlıkla beyninden ameliyat edildi. 
     Macar Inforadio radyosunun hastane kaynaklarına dayandırdığı haberde, Szeged hastanesinde geçen hafta yanlışlıkla beyin ameliyatına alınan 80 yaşındaki erkek hastanın komaya girdiği, solunum cihazına bağlandığı ve durumunun ağır olduğu belirtildi. 
     Habere göre bir hastane yetkilisi, ''Gerçekten beyin ameliyatı geçirmesi gereken hasta, diğeriyle aynı yaşlardaydı ve benzeri bir rahatsızlığı vardı'' dedi. 
     Yetkiliye göre doktorlar, iki hastanın dosyalarının karıştığını ameliyat sırasında fark etti. Ameliyatla ilgili soruşturma açıldı. 
     
     YAŞLI HASTA ÖLDÜ 

     Macaristan'da bir hastanede, beyin ameliyatı olması gereken hastayla dosyası karışarak yanlışlıkla ameliyat edilen 80 yaşındaki hastanın öldüğü bildirildi. 
     Macar haber ajansları, bir kent hastanesinde tedavi görürken, dosyası acil beyin ameliyatına alınması gereken bir başka hastanın dosyasıyla karışınca yanlışlıkla Szeged Üniversite hastanesi nöroloji kliniğine nakledilen adı açıklanmayan yaşlı hastanın, bu gece yoğun bakımda öldüğü kaydedildi. 
     Hastane yetkilileri, cerrahların cumartesi günü ameliyata aldıkları hastanın kafatasını açtıktan sonra kendisinin yanlış hasta olduğunu fark ettiklerini söyledi. 
     Bu gece yoğun bakımda ölen hastanın ölüm nedeni açıklanmadı. Ajansların haberlerinde de hastanın asıl rahatsızlığı ve esas ameliyat olması gereken hastaya ne olduğu konusunda bilgi verilmedi. 
     
</TEXT>
</DOC>
