<DOC>
<DOCNO> 297685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur42.html </URL>
<DATE> 2004/12/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Konya'da kurtlar, 64 koyun ve keçiyi parçaladı .. 
</HEADLINE>
<TEXT>

     Konya'nın Hüyük İlçesi'ne bağlı Burunsuz Beldesi'nde kurt sürüsünün küçükbaş hayvanlara saldırdığı yolunda haber alan belde halkı, bölgede yaptıkları araştırmada, 64 koyun ve keçiyi parçalanmış olarak buldu. 
     Burunsuz Belediye Başkanı Dursun Gezer, vatandaşların bölgeye inen kurt sürüleri nedeniyle panik yaşadığını, çobanların hayvanlarıyla yaylalara çıkmaktan korktuğunu söyledi. 
     Son olarak Burunsuz Yaylası'nda hayvan sürülerine kurtların saldırdığı yolunda haber aldıklarını ve hemen bölgede arama yaptıklarını belirten Başkan Gezer, şunları kaydetti 
     ''Geniş bir alana yayılarak gerçekleştirdiğimiz arama sonucunda, 64 koyun ve keçiyi kurtlar tarafından parçalanmış halde bulduk. 48 adet küçükbaş hayvan ise halen kayıp. Kurt sürüleri, bölgedeki küçükbaş hayvan sürüleri için büyük tehdit oluşturuyor. Son derece üzgünüz. Parçalanan koyunlar arasında, geçen yıl devlet tarafından dağıtılanlar da vardı.'' Kurtlara karşı ellerinden birşey gelmediğini söyleyen Gezer, ''Bu konuda yetkililerimizden mevcut yasaların öngördüğü çerçevede yardım bekliyoruz. Hayvanları telef olmuş şekilde bulmak bizi çok üzüyor ve korkutuyor'' dedi. 
     Kurtların saldırısında hayvanlarının ölmesi yüzünden ciddi oranda zarar gördüğünü belirten çiftçi Mustafa Kiraz ise ''Borçlarımız yüzünden kooperatifle ilgili yaşadığımız sıkıntıları çözme aşamasına gelmişken böyle bir olay biz çok etkiledi. Ne yapacağımı şaşırdım'' diye konuştu. 
     
</TEXT>
</DOC>
