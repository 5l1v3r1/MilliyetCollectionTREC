<DOC>
<DOCNO> 251792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/axgun01.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sarayda otursana' 
</HEADLINE>
<TEXT>


Topkapı Sarayı, NATO Zirvesi'ne katılan liderleri büyüledi. ABD Başkanı Bush, 'Başbakanlar Topkapı'yı kullanmalı' diyerek Erdoğan'ı güldürdü 

İSTANBUL Milliyet 

NATO Zirvesi'nin Topkapı Sarayı'ndaki gala yemeğine katılan liderler önceki gece Saray'ın görkemi ve "Türkiye Farkların Ahengi" adlı gösteriyle büyülendi. Davetliler, Boğaz'ı gören bahçede günbatımını seyretmenin tadını çıkardı. Kokteyl ABD Başkanı George Bush'la eşi Laura Bush'un gelişleriyle daha da hareketlendi. Başbakan Recep Tayyip Erdoğan'la kol kola giren Bush, Topkapı Sarayı'ndan çok etkilendiğini anlattı. Başbakanlık makamı olarak sarayın kullanılmasının iyi olabileceğini kast eden Bush, "Türk başbakanları bence bu harika mekanı kullanmalı" diye şaka yaptı. Erdoğan da bu espriyi kahkahalar atarak karşıladı. 

Bush'un mehter merakı 
Liderler yemekten önce, Yekta Kara ve Ali Taygun'un hazırladığı "Türkiye Farkların Ahengi" adlı gösteriyi izledi. Bush, sahne ile liderlere ayrılan bölümün arasından yürüyen mehteranların adımlarına ayak uydurmaya çalıştı. Liderler konserin sonunda sanatçıları ayakta alkışladı. 
Erdoğan, gecenin sonunda, konuklara tek tek, içinde erik ve kayısı pestili, cevizli sucuk, cezerye, badem ezmesi, çikolata ve çifte kavrulmuş lokumlar bulunan bir tabakla ikramda bulundu. 

Korumalar masa altlarını bile aradı 

Bush'un korumaları Topkapı Sarayı'nda, masaların altına kadar arama yaptı, olası elektrik kesintisine karşı da ellerinde sarı fenerlerle dolaştı.Bush, yemekte yanında getirdiği "Buckler" marka alkolsüz bira, eşi şarap içti.Bush, Topkapı Sarayı'ndaki, The Marmara İstanbul aşçıları tarafından hazırlanan yemekleri çok beğendi ve otelin özel hazırladığı yeşil ve siyah zeytinli rulo ekmeklerden 8 dilim yedi.23.00'te bitirilmesi planlanan yemek 23.20'ye sarktı. Bush, gecenin eğlencesine kapılıp programını 20 dakika uzattı. 


</TEXT>
</DOC>
