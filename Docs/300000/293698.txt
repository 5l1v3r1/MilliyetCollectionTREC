<DOC>
<DOCNO> 293698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/asik.html </URL>
<DATE> 2004/12/01/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Marinaya hayır... 
</HEADLINE>
<TEXT>


Kadıköy yakasında, Dalyan - Bostancı arasında kalan sahil şeridi halka açılırken, Büyük Kulüp'ün bir marina yaptırmak için harekete geçtiğini yazmış, Anakent Belediye Başkanı Kadir Topbaş'a, kirlilik yaratacak bu projeye onay verip vermediğini sormuştuk.. 
Kadir Topbaş, gönderdiği yazıda böyle bir projeye onay vermediğini, haberinin de olmadığını bildirdi. Proje, alan da kaçan mı hesabı, Ankara'da, Kadıköy ve Anakent Belediyelerinden habersiz hazırlanmış, İstanbul'a dayatılıyor... 
Kadıköy belediye Başkanı Selami Öztürk, projenin iptali için dava açtıklarını söyledi dün... Sivil toplum kuruluşlarını da kendisini desteklemeye çağırdı. 
Anakent Belediye Başkanı da, bu gereksiz projenin uygulamaya konmaması için ağırlığını koymalıdır. Büyük Kulüp'ün 3 kilometre ötesindeki Kalamış Marinası ihtiyacı karşılıyor... Her tarafa marina kondurmanın hiç gereği yok. 

İktidar yanlış yolda ilerlerken doğru düşünmek tehlikelidir 
Voltaire 

'Devlet dersi'nde Mardin'de, şoför Ahmet Kaymaz ile 12 yaşındaki oğlu Uğur Kaymaz'ın evlerinin önünde kurşunlanmasına yetkililer mazeret arayadursun... Gündüz Mutluay, artık ilkokul 5. sınıftaki sırası boş kalan Uğur için, Ece Ayhan'ın şu dizelerini anımsatıyor 
"Buraya bakın, burada, bu kara mermerin altında 
Bir teneffüs daha yaşasaydı 
Tabiattan tahtaya kalkacak bir çocuk gömülüdür 
Devlet dersinde öldürülmüştür" 

Bıyık yiyen müdür Stat cinayeti sırasında Pekin'de bulunan İstanbul Emniyet Müdürü Celalettin Cerrah hakkında, Vatan yazarı Ruhat Mengi "Pekin'de çekilen fotoğrafta yüzünde mutlu bir ifade vardı" diye yazmış. Cerrah'ın Mengi'ye yanıtı dün yayımlandı. Şöyle 
"... Fotoğrafa iyice dikkat ederseniz mutlu olmadığımı fark edersiniz. Sinirden bıyıklarımı yiyordum, elimdeki tespihin nedeni de bu. Bir gencimizin ölmesi ve benim buna üzülmemem mümkün değil." 

GİRESUN'un şirin ilçesi Tirebolu'ya tersane yapma teşebbüsleri, ilçedeki tepkiye rağmen sürüyor... Kendisini AKP'nin içinden biri olarak tanıtan Kenan Torlak adlı işadamı limana, Tirebolu kalesinin eteklerine tersane inşası için gerekli izinleri almaya başlamış. Tirebolu sakinleri ve aydınları ise limana tersane inşasının Tirebolu'yu öldüreceğini savunuyor. Tirebolu'yu sevenler, gözü paradan başka şey görmeyenlere karşı mücadeleye çağırılıyor. 

Yine Eskişehir... Eskişehir'in bir Avrupa kentine dönüştüğünü yazmıştık dün. Kentin dört bir yanında sizi heykeller selamlıyor. Meydan ve kavşaklara 30'a yakın heykel yerleştirilmiş, 50 kadar daha yerleştirilecek. 
Büyükerşen, gençliğinde Londra'da Toussaud Müzesi'ni gezmiş, oradaki Atatürk heykelinin çirkinliğinden etkilenmiş, heykel yapımına merak sarmış... Bugün Belediye'nin heykel atölyesinde Eskişehir Anadolu Üniversitesi Güzel Sanatlar öğrencileri, harıl harıl heykel üretiyorlar... Çalışmalara Büyükerşen de katılıyor. Kentteki kimi Atatürk heykellerinin altında Büyükerşen'in imzası bulunuyor. 
- Bir kente elektrik, su, kanalizasyon ne kadar lazımsa, sanat ve kültür de o kadar lazımdır, diyor konuşmalarında Büyükerşen... 
Tabii ki icraatı sanat ve kültür eserlerinden ibaret değildir... 
Porsuk Nehri temizleniyor... Köprübaşı yeniden düzenleniyor. 
Odunpazarı'nın eski evleri, apart otellere dönüştürülüyor.Demiryolu hattını yeraltına alma çalışmaları sürüyor. 
Kentin içindeki buğday silosunu, öğrenci yurduna çevirmek üzere iddialı bir proje hazırlanıyor... 
Engelliler ve diyaliz hastalarını kent içinde taşıyacak iki otobüs halen seferde... Kenti seyyar klinik olarak dolaşacak körüklü otobüsün sefer hazırlığı sürmekte. 
Aşevlerinden her gün 5 bin kişiye yemek çıkarılıyor. Aşevlerine gelemeyecek kadar hasta olanların evine servis yapılıyor. 
Sultandere'de 684 konut bitirilmiş. 
Bu arada dostlar harekete geçirilmiş, 5 yıldızlı Anemon Otel'in hizmete girmesi sağlanmış. Orada geceledik. Doğrusu İstanbul otellerinden aşağı kalır hiçbir yanını göremedik. 
Anadolu Üniversitesi eski canlılığını ve güzelliğini sürdürüyor. 
Kent, üniversiteyi tamamlıyor. Anadolu'nun sıradan bir kenti eşsiz bir "müze kent"e, "sembol kent"e dönüşüyor... Büyükerşen, ekibiyle birlikte bunun için çalışıyor. 



</TEXT>
</DOC>
