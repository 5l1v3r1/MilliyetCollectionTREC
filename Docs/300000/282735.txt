<DOC>
<DOCNO> 282735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy19.html </URL>
<DATE> 2004/10/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Başbakan Erdoğan okul açtı... 
</HEADLINE>
<TEXT>

     Başbakan Recep Tayyip Erdoğan, eğitime yapılan yatırımın milletin geleceğine yönelik yapılan bir yatırım olduğunu belirterek, ''Çağdaş bir eğitim seviyesine ulaşmak için bütün imkanlarımızı seferber etmek zorundayız'' dedi. 
     Başbakan Erdoğan, hayırsever işadamı Ali Rıza Özderici tarafından Göktürk Beldesi'nde yaptırılan liseyi eğitime açtı. 
     Törende konuşan Erdoğan, bilimin kendileri için öncelikli atılması gereken ilk adım olduğunu dile getirerek, cehalete karşı mücadelenin bilgi ve ilim tahsil etmekle olacağını söyledi. 
     İslam dininde de ilk emrin ''oku'' diye başladığını hatırlatan Erdoğan, okumanın ne demek olduğunu en iyi bilmesi gereken toplumun Müslümanlar olduğunu vurguladı. Erdoğan, bu konuda geri kalındığını ifade ederek, ''Şu an da bunun acımasız bedelini ödüyoruz'' dedi. 
     Bunun en çarpıcı örneğinin Türkiye'nin vitrini durumundaki İstanbul'da 15 bin derslik açığının bulunması olduğunu belirten Erdoğan, şunları kaydetti 
     ''1994'te İstanbul'a Büyükşehir Belediye Başkanı oldum, 15 bin derslik açığı vardı. Bugün yine 15 bin derslik açığı var. Demek ki bir adım mesafe alamadık. Niye Göç alan bir İstanbul var, nüfus artışı var. Tabii ki bunlara yetişemeyen bir İstanbul var. İktidara geldiğimizde Türkiye Cumhuriyeti'nin tarihinde ilk defa Milli Eğitim Bakanlığı'nın bütçesi ilk sırada yer aldı. Bu yıl da geçen yılki payını yüzde 27 artırarak birinci sırada yer alıyor. İlk defa bütçeye TÜBİTAK araştırmalarına yönelik 450 trilyon lira koyduk.'' Erdoğan, Türkiye'deki okuma-yazma oranının yüzde 85 civarında olduğunu, buna karşılık eski demirperde ülkelerinde bu oranın yüzde 100 olduğuna işaret ederek, onların eğitimi nitelikli hale getirdiklerini söyledi. 
     Toplumda, ''Üniversiteli işsizler var. Bu ne olacak '' şeklinde haklı eleştiriler bulunduğunu dile getiren Erdoğan, işsizliğin sadece Türkiye'nin değil, tüm dünyanın sorunu olduğunu kaydetti. 
     
     EĞİTİME YATIRIM 

     Erdoğan, insanların öldükten sonra geride bıraktıkları eserlerle anılacağını belirterek, Şili Cumhurbaşkanı ile Piyerloti'ye çıkarken aralarında geçen diyalogu şöyle anlattı 
     ''Eyüp Sultan Camii'nden Piyerloti'ye yürüdük. Ortaya gelince Haliç'i, güzellikleri görmeye başlayınca, konuk Cumhurbaşkanı 'Sizde mezarlıklar hep yükseğe yapılıyor. Bunun bir anlamı mı var ' diye sordu. Ben de Peygamber efendimizin 'ölüm en büyük nasihattir' sözünü söyledim. Bizde kabristanlar yükseğe yapılır ki, sağ olanlar bu kabristana baksınlar, orada kral, zengin, alim ve fakirleri görecekler. Hepsi de aynı kabristanda gömülü. Hepsinin yeri 2 metrekare. Sadece kefenle gidiyorlar.'' Bilgide rekabeti yakalamak için kaliteyi artırmak gerektiğini de vurgulayan Erdoğan, ''Eğitime yapılan yatırım bu milletin geleceğine yönelik yapılan yatırımdır. Çağdaş bir eğitim seviyesine ulaşmak için bütün imkanlarımızı seferber etmeliyiz. Bunu da başlatmış bulunuyoruz. Devlet-millet kaynaşmasıyla bunu da yürüteceğiz'' diye konuştu. 
     
     ÇİRKİN YAPILAŞMA 

     Göktürk beldesine gelirken inşaatlar arasındaki zıtlıkları gördüğünü ifade eden Erdoğan, şöyle devam etti 
     ''Bu çok çirkin bir yapılaşma. Çirkin yapılaşmanın ortadan kalkması lazım. Bunun nedenini insan olarak, çevre olarak ödüyoruz. Kimsenin bir diğer vatandaşı görüntü kirliliği sebebiyle rahatsız etmeye hakkı yok. Artık bizim bu idrake ulaşmamız lazım. Ne olur, ev mi yapıyorsun, 'ne kadar yükseğe çıkıyorsan o kadar başarılıyım' değil, oradaki plan neyi gerektiriyorsa onu yapın. İkincisini git başka yerde yap. Estetik dünyası bir ecdadın torunlarıyız. Selçuklu'ya, Osmanlı mimarisine bak. Medeniyet yarışı lafla olmaz, icraatla olur. Belediye başkanları bu konuda çok daha tiziz olmalıdır. Anlık hesaplar değil, geleceği kurtaracak hesaplarla bu adımları atmaya mecburuz.'' Başbakan Erdoğan, Büyükşehir Belediyesi Yasası'nı çıkardıklarını, önlerinde Belediyeler ve İl Özel İdaresi Yasası'nın bulunduğunu ifade ederek, ''Sayın Cumhurbaşkanımızın 2-3 maddeye itirazı var. İtirazları düzeltip tekrar göndereceğiz'' dedi. 
     
     ÖTEKİ KONUŞMALAR 

     İstanbul Valisi Muammer Güler de, ''Eğitime Yüzde 100 Destek Kampanyası'' çerçevesinde bugüne kadar 66 protokol imzaladıklarını belirterek, ''Bu, 50 okul, 900 derslik ve 50 trilyon yatırımı ifade ediyor'' dedi. 
     İstanbul Büyükşehir Belediye Başkanı Kadir Topbaş ise İstanbul'un hızla gelişen bir kent olduğunu ifade ederek, buna paralel olarak artan derslik ihtiyacının hayırseverlerin yardımıyla kapatılabileceğini söyledi. 
     İstanbul Büyükşehir Belediye başkanı olarak çok gururlu olduğunu ifade eden Topbaş, hayırseverlerin adeta birbirleriyle yarışırcasına eğitime katkıda bulunduklarını kaydetti. 
     Başbakan Erdoğan, konuşmaların ardından kurdele keserek Ali Rıza Özderici Lisesi'ni eğitime açtı. Erdoğan hayırsever Ali Rıza Özderici'ye plaket verdi. 
     Göktürk Beldesi'nde yapılan bin 200 öğrenci kapasiteli Ali Rıza Özderici Lisesi'nde, 20 derslik, 2 laboratuvar ve 1 çok amaçlı salon bulunuyor. 
     
</TEXT>
</DOC>
