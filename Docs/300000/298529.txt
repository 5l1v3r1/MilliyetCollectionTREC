<DOC>
<DOCNO> 298529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo27.html </URL>
<DATE> 2004/12/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Özdemir Real Zaragoza'yı küçümsemeyeceğiz... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, UEFA Kupası 3. turunda eşleştikleri Real Zaragoza'yı küçümsemeyeceklerini belirterek, ''Bir İspanyol takımıyla eşleştik. Rakibi hafife almayacağız'' dedi. 
     UEFA Kupası kura çekimini AA muhabirine değerlendiren Özdemir, Real Zaragoza'nın iyi bir takım olduğunu ifade ederek, ''Sonuçta bir İspanyol takımı. İspanyolların futboldaki durumları belli. Kesinlikle rakibi hafife almayacağız'' diye konuştu. 
     Nihat Özdemir, İstanbul'da yapacakları ilk maçta iyi bir sonuç almak istediklerini vurgulayarak, şunları söyledi 
     ''UEFA Kupası'nda kendi saha ve seyircimiz önünde yapacağımız ilk maç çok önemli. Turu geçmek istiyorsak İstanbul'daki ilk maçta iyi sonuç almalıyız. Biz deplasmanda da iyi oynuyoruz ama İspanya'ya avantajlı bir sonuçla gitmeliyiz. Takımımız her geçen gün daha iyi oluyor. Şimdi devre arasını da iyi değerlendirip, o maça daha hazır çıkmak istiyoruz.'' 
     
     ''İLK HEDEF TURU GEÇMEK'' 

     Özdemir, Avrupa Şampiyonlar Ligi'nden sonra katıldıkları UEFA Kupası'nda ilk hedeflerinin bu turu geçmek olduğunu kaydetti. 
     UEFA Kupası'nda çok ciddi rakipler olduğunu dile getiren Özdemir, ''İlk hedefimiz bu turu geçmek. Ondan sonra hesabımızı ortaya koyarız. Ama unutmayalım, UEFA Kupası'nda çok ciddi, kuvvetli rakipler var. Bu turu geçip, kupada ilerleyebildiğimiz yere kadar ilerlemek istiyoruz'' diyerek sözlerini tamamladı. 
     
</TEXT>
</DOC>
