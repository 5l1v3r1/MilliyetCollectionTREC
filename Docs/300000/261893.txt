<DOC>
<DOCNO> 261893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/dunya/dun02.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, Kürdistan yanlışını düzeltti 
</HEADLINE>
<TEXT>



ABD Savunma Bakanlığı Pentagon , "Kırgızistan" sözcüğünün bilgisayar deşifresinde "Kürdistan" diye anlaşılmasından kaynaklanan ve Savunma Bakanı Donald Rumsfeld'i, "Kürdistan'a gittiğini" söylemiş gibi gösteren resmi konuşma metninde düzeltme yaptı. Rumsfeld'in Chicago'daki bir konuşması sırasında, isminin sonu "istan" ekiyle biten bir dizi Orta Asya devletine gittiğinden söz ederken, "Kürdistan" demesi bazı yayın kuruluşlarınca "gaf" olarak duyurulmuş, ancak Pentagon bunun "bir deşifre hatası" olduğunu ve İngilizce okunuşu "Kürgistan" olan Kırgızistan sözcüğü ile "Kürdistan" sözcüğü arasındaki ses benzeşmesinden kaynaklandığını açıklamıştı. Pentagon'un resmi web sitesinde yer alan konuşma metnindeki "Kürdistan" sözcüğü dün sabah "Kırgızistan" olarak değiştirildi. 


</TEXT>
</DOC>
