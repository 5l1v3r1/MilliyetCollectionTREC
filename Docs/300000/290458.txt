<DOC>
<DOCNO> 290458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo09.html </URL>
<DATE> 2004/11/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İstanbulspor'da puan hesapları... 
</HEADLINE>
<TEXT>

     Birinci Süper Lig'de yarın deplasmanda Gaziantepspor ile karşılaşacak İstanbulspor, zorlu maçtan puanla dönmeyi hedefliyor. 
     Gaziantepspor karşısında sürpriz yapabileceklerini belirten İstanbulspor Genel Müdürü Ergün Yücel, ligin ilk yarısında kalan 5 maçın kendileri için dönüm noktası olduğunu, düşme potasından kurtulacaklarına inandığını kaydetti. 
     Bugün Gaziantep'e gidecek sarı-siyahlı kafilede, sakatlıkları bulunan 5 futbolcu maç kadrosunda yer almıyor. 
     Haim'in yanı sıra, Ümit Milli Takım'dan sakat dönen Serhat, Arnavutluk Milli Takımı'nda sakatlanan Bushaj, geçen günlerde ameliyat olan Moses ve Gökmen kadroya alınmadı. 
     Teknik direktör Erol Tok'un Gaziantepspor karşısında takımı Oğuz, Cem, Saffet, Yalçın, Abdullah, Musa Büyük, Aytekin, Yordanov, Faruk, Ramadan ve Ahmet Dursun muhtemel 11'ile sahaya sürmesi bekleniyor. 
     Kamil Ocak Stadı'nda saat 14.00'te başlayacak maçı hakem Mustafa Çulcu yönetecek. 
     
</TEXT>
</DOC>
