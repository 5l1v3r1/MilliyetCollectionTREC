<DOC>
<DOCNO> 265954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun41.html </URL>
<DATE> 2004/08/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gürcistan Karma komisyon toplantısı biran önce yapılmalı... 
</HEADLINE>
<TEXT>

     Gürcistan'ın ayrılıkçı bölgelerden sorumlu Devlet Bakanı Goga Haindrava, Gürcü-Oset karma komisyon toplantısının biran önce yapılmasını istediklerini belirtti. 
     Haindrava yaptığı açıklamada, Oset güçlerinin sorunlu bölgede ''yeni mevziler kazdıklarını'' belirterek, konuyla ilgili karma komisyon üyelerini ve Avrupa Güvenlik ve İşbirliği Teşkilatı AGİT gözlem grubunu bilgilendirdiklerini kaydetti. 
     Goga Haindrava, tüm uyarılarına rağmen Oset güçlerinin bölgedeki birkaç yerleşim biriminde mevzi kazmaya devam ettiğini söyledi. 
     Gürcistan Parlamento Başkanı Nino Burcadnadze de yaptığı açıklamada, Rusya'nın Güney Osetya yönetimine ve Oset askerlerine destek verdiğini belirterek, ancak Moskova'nın bu desteğini açık bir şekilde sürdüreceğine inanmadığını kaydetti. 
     Burcadnadze, Oset askerlerinin ellerindeki modern silahların ancak Rusya tarafından verilebileceğini söyledi. 
     Gürcistan Cumhurbaşkanı Mihail Saakaşvili'nin başkanlığında Güvenlik Konseyi toplantısının da yapılacağı kaydedildi. 
     
     KİLİSE'DEN RUSYA'YA TEPKİ 
     Bu arada, Gürcü Ortodoks Kilisesi, sorunlu bölgede geçen haftalarda çıkan çatışmalardan Rusya hükümetini ve Rus Ortodoks Kilisesi'ni sorumlu tuttu. Kilise'den yapılan açıklamada, konuyla ilgili tüm dünyanın dini liderlerine mektup gönderilerek, sorunların barışçıl yollardan çözümü sürecinde Gürcü hükümetine destek verilmesinin istendiği kaydedildi. Açıklamada, bazı Rus siyasetçilerle Rus Ortodoks Kilisesi'nin sorunlu bölgede halkı kışkırtıcı faaliyetlerine devam ettiği öne sürüldü. 
     
</TEXT>
</DOC>
