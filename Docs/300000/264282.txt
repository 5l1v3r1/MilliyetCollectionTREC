<DOC>
<DOCNO> 264282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/siyaset/siy02.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutuklatan fotoğraf 
</HEADLINE>
<TEXT>


Başkan Anık, PKK kampındaki fotoğrafı nedeniyle tutuklanmıştı. Anık, "Oğlumu kurtarmak için karım ve kızımla onu ikna etmeye çalıştık" dedi 

ŞÜKRAN ÖZÇAKMAK İstanbul 


Mardin Dargeçit Belediye Başkanı Süleyman Anık, seçildiğinin ertesi günü, bir fotoğraf yüzünden PKK KONGRA - GEL ile ilişkisi olduğu iddiasıyla tutuklanmıştı. 30 Mart 2004'te tutuklanarak Midyat Cezaevi'ne konulan Anık, avukatlarının itirazı üzerine üç gün sonra tutuksuz yargılanmak üzere serbest kaldı. Anık'ın, Kuzey Irak'taki örgüt kampına gittiğini belgeleyen fotoğraflarda karısı, küçük kızı ve oğlu Heysam yer alıyor. Amacının ziyaret değil oğlunu kurtarmak olduğunu söyleyen ve halen başkanlık görevini sürdüren Anık, Kuzey Irak'a gidiş nedenini şöyle anlattı 
"10 çocuğum var. Heysam, 18 yaşında dağa çıktı. Oğlumu dağlardan kurtarmak için 2000'de İsveç'ten Kuzey Irak'a gittim. Karımı ve kızımı da yanıma alarak ikna etmeye çalıştım. Dayısı gözlerinin önünde vurulmuş, amcası öldürülmüştü. Geri dönmedi. Biz de ağlayarak geri döndük. Her baba gibi, ben de oğlumu kurtarmak için elimden geleni yaptım. Genel af çıksa da oğlum gelse diye yalvarıyorum." 

Terörü kınıyorum 
Aynı zamanda İsveç vatandaşı olduğunu belirten Anık, terör kışkırtıcılarının kendisiyle uğraştığını öne sürdü. Anık, "Seçilmemden rahatsız olanlar fotoğrafı ortaya çıkarıp beni görevden almaya çalıştı. Dört yıldır neredeydiler Benim örgütle bağlantım yok" dedi. 



</TEXT>
</DOC>
