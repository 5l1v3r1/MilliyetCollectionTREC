<DOC>
<DOCNO> 281607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo35.html </URL>
<DATE> 2004/10/19/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Fenerbahçe, Olympique Lyon maçı öncesi notlar... 
</HEADLINE>
<TEXT>

     Fenerbahçe'nin, Avrupa Şampiyonlar Ligi D Grubu'nda Fransa'nın Olympique Lyon takımı ile yaptığı maçta, Fenerbahçe Şükrü Saracoğlu Stadı tarihi günlerinden birini yaşadı. 
     İlk 2 maçında 3 puan alan sarı-lacivertlilerin gruptan çıkma hedefi için son derece önemli olan maçta, taraftarlar takımlarını yalnız bırakmadı. Öğle saatlerinden itibaren stat çevresinde birikmeye başlayan taraftarlar, iftar saatinden sonra adeta stada akın etti. Tribünlerin tamamını dolduran Fenerbahçe seyircisi, maç öncesinde yaptıkları tezahüratlar ve sevgi gösterileriyle futbolculara moral vermeye çalıştı. 
     
     KADROLAR 

     Fenerbahçe'de sakatlığı bulunan Önder, Olympique Lyon maçının kadrosunda yer almadı. 
     Hafif sakatlığı nedeniyle düne kadar bu maçta kadroda yer alıp almayacağı belli olmayan Mehmet Yozgatlı, maç saatine kadar hazır hale getirildi. Mehmet yedekler arasında yer buldu. 
     Fenerbahçe Teknik Direktörü Christoph Daum, Serhat'a da yedekler arasında görev verdi. Fenerbahçe savunması Serkan, Luciano, Servet, Ümit'ten oluştu. Daum, Deniz'e de orta alanda şans tanıdı. 
     Manchester United maçında kırmızı kart cezası nedeniyle oynayamayan Servet, Olympique Lyon karşısında takımdaki yerini aldı. 
     
     OLYMPIQUE LYON CEPHESİ 

     Fransız ekip, Fenerbahçe karşısına Berthod dışında, AC Sparta Prag ile yaptıkları maçtaki kadrosuyla çıktı. 
     Olympique Lyon'un, Fransa Ligi'nde yaptığı son maçta sakatlanan Berthod, Fenerbahçe maçında yer alamadı. Bu futbolcunun yerine savunmanın solunda Abidal forma giydi. 
     Sakatlığı bulunan Juninho da maç saatine kadar hazır hale getirilerek takımdaki yerini aldı. 
     
     
     ''HATA YAPSALAR DA ALKIŞLAYALIM'' 

     Maç öncesinde stat hoparlörlerinden yapılan anonslarda, maç sırasında hata yapsalar da futbolcuların alkışlanması istendi. 
     Futbolcuların, hata yaptıkları anlarda tepkili tezahüratlarla baskı altına alınmaması istenen anonsta, ''Hata yapsalar da alkışlayalım'' denildi. 
     Tribünler, maç öncesi takım elbiseli olarak sahaya çıkarak atmosferi inceleyen Olympique Lyonlu futbolcuları ıslıkladı. Fransız ekibin oyuncuları ısınmak için sahaya çıktığı sırada da statta büyük bir uğultu koptu. Taraftarlar ıslık ve yuhalamalarla rakip takım futbolcuların moralini bozmaya çalıştı. 
     
     PAZARI KURULMADI 

     Salı günleri Kadıköy'de kurulan ''Salı Pazarı'', Fenerbahçe- Olympique Lyon maçı nedeniyle bu kez kurulmadı. 
     Maç nedeniyle Kadıköy'e gelecek taraftarın yaratacağı yoğunluk düşünülerek, pazarın kurulmasına izin verilmedi. 
     
     TRİBÜN KUYRUĞUNDA İFTAR 

     Stada girmek için tribün kapılarında kuyruklar oluşturan taraftarların çoğu, iftarı da kuyrukta karşıladı. 
     Stat çevresindeki köfte arabaları ve yiyecek içecek satan büfeler, iftar saatinde taraftarların akınına uğradı. 
     
     6-2'LİK MAÇ GÖRÜNTÜLERİ ISLIKLANDI 

     Maçtan önce, Manchester United karşısında deplasmanda alınan 6-2'lik yenilginin görüntülerinin skorborda yansıtılması, taraftarlarca ıslıklandı. 
     Şampiyonlar Ligi'nde 28-29 Eylül tarihlerinde yapılan ikinci maçlardaki gol görüntüleri skor tabelasında gösterildi. Manchester United-Fenerbahçe maçının görüntülerine sıra geldiğinde, taraftarlar ıslıklarıyla tepki gösterirken, bu maçta Tuncay ve Nobre'nin ikinci yarıda attığı gollerin görüntüleri alkış aldı. 
     
     MEDYA ORDUSU 

     Fenerbahçe-Olympique Lyon maçını adeta bir medya ordusu izledi. 
     Basın tribünü tamamen dolarken, karşılaşmayı 250 yerli, 27 yabancı basın mensubu izledi. Yabancı basın mensuplarının 2'sinin Hollanda, 1'inin Avusturya, 24'ünün de Fransa'dan geldiği bildirildi. 
     
     
     TARAFTAR BANDOSU TRİBÜNDE 

     Fenerbahçe'nin, AC Sparta Prag ile yaptığı maçta, maraton üst tribünde yer alarak, çaldığı marşlarla taraftarı coşturan taraftar bandosu, Olympique Lyon maçında da tribündeki yerini aldı. 
     75 kişiden oluşan taraftar bandosu, AC Sparta Prag maçında olduğu gibi farklı ritimlerle taraftarlara coşkulu anlar yaşatmaya çalıştı. 
     FIFA İcra Kurulu Üyesi ve UEFA Asbaşkanı Şenes Erzik ile Gaziantepspor Kulübü Başkanı Celal Doğan da karşılaşmayı izleyenler arasında yer aldı. 
     Bu arada, iki takım sahaya çıkarken, Fenerbahçe taraftarları müthiş tezahüratlarıyla stadı adeta inletti. Aynı anda iki tribünde Fenerbahçe bayrağı, bir tribünde de üzerinde ''Atam izindeyiz'' yazılı dev bir bayrak açıldı. 
     
</TEXT>
</DOC>
