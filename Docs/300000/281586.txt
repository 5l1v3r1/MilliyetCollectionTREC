<DOC>
<DOCNO> 281586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo13.html </URL>
<DATE> 2004/10/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Haydi Fenerbahçe güldür yüzümüzü .. 
</HEADLINE>
<TEXT>

     
Şampiyonlar Ligi'ndeki temsilcimiz Fenerbahçe gruptaki en önemli maçlarından birinde bu akşam Fransız Olympic Lyon ile Şükrü Saracoğlu Stadı'nda karşı karşıya gelecek. Saat 21 45'te başlayacak olan karşılaşmayı Rus hakem Iouri Baskakov yönetecek. 


     
     FENER NASIL OYNAYACAK 

     SAMANDIRA Tesisleri'nde dün akşam yaptığı antrenmanla Lyon maçının hazırlıklarını tamamlayan Fenerbahçe'de, Teknik Direktör Daum'un yine çift santrforla mücadele etmesi bekleniyor. Alman hoca, Fabiano'yu yedek kulübesine çekip, Alex'i tekrar ilk on birde görevlendirecek, sağ kanatta Serhat forma giyecek. Hooijdonk'un Antep deplasmanındaki gibi yine orta sahaya yakın oynayacağı öğrenildi. 
     KAPTAN Ümit Özat, Sarı - Lacivertli camianın büyük bir Avrupa beklentisi içinde olduğunu söyledi. Bu beklentiye yanıt vermek zorunda olduklarının altını çizen tecrübeli futbolcu, "Ligde iyi bir çıkış yakaladık. Bunu Şampiyonlar Ligi maçlarına yansıtmak istiyoruz. Fenerbahçe tarihinin en zor 90 dakikasına çıkıyoruz. Lyon'u yenmekten başka çaremiz yok. Bunu da başaracak güçteyiz" dedi. 

     
</TEXT>
</DOC>
