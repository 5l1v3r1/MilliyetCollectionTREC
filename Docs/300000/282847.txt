<DOC>
<DOCNO> 282847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/spor/spo01.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukarıya çıkmalıyız 
</HEADLINE>
<TEXT>


Teknik Direktör Vicente Del Bosque, ligde çok alt sıralarda kaldıklarını bu yüzden Ankaragücü maçını kazanmak zorunda olduklarını söyledi. İspanyol hoca, savunma kurgusunu bozmayacağını da belirtti 

ORHAN YILDIRIM 


Kart sıkıntısı 
BEŞİKTAŞ Teknik Direktörü Vicente Del Bosque, Ankaragücü maçının kendileri için çok önemli olduğunu, kazanıp, hem güvenlerini devam ettirmek, hem de sıralamada daha yukarılara çıkmak istediklerini söyledi. İspanyol hoca, "Bizim takımın sadece oynamayı düşünmesi lazım. Kırmızı kartların hoşuma gittiği söylenemez. İyi oynarsak kartların düşeceğine inanıyorum" dedi. Del Bosque Diyarbakırspor karşısındaki defans kurgusunu bozmayacağını da belirtti. 

'Sempatik değilim' 
KİMSEYE sempatik görünmeye çalışmadığını da sözlerine ekleyen tecrübeli teknik adam, "Sadece doğru davranmaya gayret gösteriyorum. Gördüğünüz gibi öyle sempatik bir insan da değilim. Her geçen gün daha iyi bir Beşiktaş yaratmak için buradayım" diye konuştu. Del Bosque, UEFA Kupası ile ilgili olarak da "Grubumuzda bizden sonra en kuvvetli takım Athletic Bilbao. Sanırım ilk iki için onlarla mücadele edeceğiz" ifadelerini kullandı. 

Kartal'da yedi eksik 

Tümer yok 
ANKARAGÜCÜ maçının hazırlıklarını dün sabah basına kapalı yaptığı antrenmanla tamamlayan Beşiktaş'ta yedi oyuncu Başkent deplasmanına götürülmedi. Sakat olan Pancu, Tümer, Cordoba, Ronaldo ve kart cezalıları İbrahim Toraman ile Okan kadroda yer almadı. 

Sergen son anda 
HAFİF sakatlığı bulunan Sergen de son anda Ankara'ya gitmezken, mide ağrıları olan Fatih kafileye dahil edildi. Del Bosque'nin forvette Carew ile birlikte Diyarbakır'a iki gol atan İbrahim Akın'ı görevlendirmesi bekleniyor. Kaptan Tayfur da uzun süre sonra kadroya girdi. 

Yönetim kulak çekti 

SİYAH - Beyazlı yönetim, futbolcuların Ankaragücü maçına konsantre olması için bir dizi uyarıda bulundu. Kilyos arazisi için önceki gün Başkent'e çıkarma yapan Beşiktaşlı yöneticiler, dün Ankara'ya gelen kafileyi yakın markaja alırken, oyuncularla tek tek ilgilendiler, üç puanın önemini vurguladılar. 
FUTBOL Şube Sorumlusu Kıvanç Oktay, teknik heyet ve oyuncuların da bulunduğu toplantıda şöyle konuştu "Önümüzdeki hafta Fenerbahçe derbisi var. Ancak en önemli maç ilk oynayacağımız maçtır. Bunun için mutlaka kazanmalıyız, derbiye moralli çıkmalıyız. Bunu aklınızdan hiç çıkarmayın". 

'Ben işimi yaparım' 

UZUN bir aradan sonra Diyarbakır maçında formayı kapan Mustafa Doğan ilginç açıklamalar yaptı. Tecrübeli oyuncu, "Her futbolcunun hedefi oynamaktır. Kimin sahaya çıkıp oynayacağına sonuçta hoca karar verir. Ben kendi işimi yaparım. İdmanlarda en iyi şekilde hazırlanırım, görev alırsam da giydiğim forma için tüm gücümü harcarım" diye konuştu. 

Demiray ile 2.kez 

HAKEM Oktay Demiray ikinci kez bir Beşiktaş maçında düdük çalacak. Demiray daha önce Siyah - Beyazlı takımın deplasmanda Denizlispor ile oynadığı karşılaşmayı yönetmiş, Kartal sahadan 3-1 yenik ayrılmıştı. Oktay Demiray'ın bugüne kadar görev yaptığı 15 maçta ev sahibi takımlar 8, konuk ekipler ise 4 galibiyet elde etti, üç maç berabere tamamlandı. 


</TEXT>
</DOC>
