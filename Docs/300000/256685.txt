<DOC>
<DOCNO> 256685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/siyaset/axsiy01.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'ye yurtdışı yasak 
</HEADLINE>
<TEXT>


Kayınbiraderi bankaya kredi borcunu geri ödeyemeyince İnönü çiftine 16 Temmuz 2004 tarihinden geçerli olmak üzere yasak getirildi. İnönü soru üzerine, "Haberim yok" dedi 

Erdal Kılınç İstanbul 


Erdal İnönü'nün kayınbiraderi Selim Sohtorik, Vakıflar Bankası'na olan kredi borcunu geri ödeyemeyince, İnönü çiftine yurtdışına çıkış yasağı getirildi. Geçmiş yıllarda şirketin yönetiminde yer alan Sevinç İnönü, alınan kredilerin ödenmemesi nedeniyle daha önce de Erdal İnönü'ye ait Anadoluhisarı'ndaki yalıyı kaybetme tehlikesiyle karşı karşıya kalmıştı. Ancak yalı, İnönü Vakfı'na ait olduğu gerekçesiyle haczedilememişti. 

25 kişilik liste 
Sohtorik Denizcilik İşletmeleri Anonim Şirketi'nin Vakıflar Bankası'ndan aldığı 1 milyon 600 bin dolarlık krediyi geri ödemedikleri gerekçesiyle şirketin yönetiminde bulundukları belirtilen Erdal İnönü ve eşi Sevinç İnönü'ye 16 Temmuz 2004 tarihinden geçerli olmak üzere yurtdışına çıkış yasağı konuldu. 
Vakıflar Bankası Genel Müdürlüğü'nün BDDK aracılığıyla Ankara Emniyet Müdürlüğü'ne yaptığı başvuru sonrası işleme konulan yurtdışı yasağı, Hasan, Selim, Ali, Cem ve Zeynep Sohtorik Hasan, Mete, Osman, Ali ve Oğuz Karael Ali, Mustafa ve Cevdet Polat Talat, Mithat, Yavuz Papila'nın da aralarında bulunduğu 25 kişilik bir listeyi kapsıyor. 
Bu konudaki tahdit tüm havayolları ile gümrük sınır kapılarına iletildi. 
Konuyla ilgili olarak görüşlerine başvurduğumuz Erdal İnönü, yurtdışına çıkış yasağından haberdar olmadığını söyledi. İnönü, şöyle konuştu 

'Konmuşsa konmuş' 
"Bana da yasak konulmuş öyle mi Benim haberim yok. Neyse, ikimize demek. Yapınca tümden yapmak daha iyidir Araştırmam gerekiyor. Kayınbiraderim şirketin sahibi. Şirketin yönetiminde değilim. Krediye ben değil, eşim kefil olmuştu. Şirketle ilgili sorun. Avukatlarımız da bilgi almaya çalışıyorlar ama bizimle ilgili olduğunu kimse söylemedi." 
Sevinç İnönü ise geçmişte şirketin yönetiminde olduğunu belirterek, yurtdışına çıkış yasağından haberi olmadığını söyledi. Sevinç İnönü, "Ne yapalım, konmuşsa, konmuş. Biz böyle şeylerle ilgilenmiyoruz. Bu işlere hiç karışmıyorum. Kardeşimin kredi borcu varsa, bana da yasak konmuş. Çok önemli bir şey değil. Bu çok eski, altı yıllık bir hikaye. Borç, hem Emlak, hem Vakıflar Bankası'na var herhalde. Tam olarak bilmiyorum" diye konuştu. 

Yasak mı konmuş 

Erdal İnönü, yurtdışı yasağı getirildiği haberini duyunca, 'Bana da yasak konulmuş öyle mi Neyse, ikimize demek. Yapınca tümden yapmak iyidir' dedi. Sevinç İnönü ise 'Böyle şeylerle ilgilenmiyoruz' diye konuştu. 


</TEXT>
</DOC>
