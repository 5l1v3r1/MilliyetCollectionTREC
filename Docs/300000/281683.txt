<DOC>
<DOCNO> 281683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/dunya/axdun02.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arnavut'sun' dediler bayrak taşıtmadılar 
</HEADLINE>
<TEXT>


15 yaşındaki Arnavut Sonela'nın törende Yunan bayrağını taşımasına öğrenci ve veliler engel oldu 

YORGO KIRBAKİ Atina 


Yunanistan'da, yabancılara karşı ırkçı tepkiler okul çağındaki çocuklara bile yöneldi. Mora Yarımadası'ndaki Patras şehrinin Lappa kasabasında bir okulun öğrencileri ve velileri, bir geçit töreninde Yunan bayrağını taşıyacak olan öğrencinin Arnavut olmasını gerekçe göstererek olay çıkardılar ve öğrencinin bayrağı taşımasını engellediler. 
Eğitim Bakanlığı'nın kararı gereğince, geçit törenlerinde Yunan bayrağını her okulun en başarılı öğrencisinin taşıdığı ülkede, 15 yaşındaki Arnavut kızı Sonela Metusi, okulunda en yüksek notları alarak bayrağı taşımaya hak kazanınca ortalık karıştı. Yunan öğrenciler, bayrağı bir Arnavut'un taşıyamayacağını söyleyerek okulu işgal etti, veliler de çocuklarına destek verdi. Okulda Arnavut karşıtı broşürler dağıtılırken, bölgedeki bir serada işçi olarak çalışan Sonela'nın babası, Yunan bayrağını taşımaktan kızını caydırması için baskılara maruz kaldı. 
Lappa'da gergin olayların yaşanması üzerine korkan Sonela, sonunda 28 Ekim'deki milli bayram töreninde Yunan bayrağını taşımayacağını açıkladı. Sonela Metusi, "Yunan yasaları bayrağı taşıma hakkını veriyor. Ne var ki yasalar başka, uygulama başka. Hıristiyanların tüm insanları sevdiği söylenir. Yunan toplumuna adapte olabilmek için hep baş eğmek mi gerekir " dedi. Katerini şehrinde de bir Rus kız öğrenci okul birincisi olmasına rağmen, gerginliğe yol açmamak için Yunan bayrağını taşımayacağını öğretmenlerine bildirdi. 2 yıl önce de Selanik'te bir Arnavut öğrencinin bayrağı taşımaması için öğrenciler ve velileri olay çıkarmışlardı. 


</TEXT>
</DOC>
