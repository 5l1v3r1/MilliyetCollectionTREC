<DOC>
<DOCNO> 285980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/zbirand.html </URL>
<DATE> 2004/11/04/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Osama Bin Laden, bu sonuçtan çok memnun 
</HEADLINE>
<TEXT>


Demek ki, Amerikan halkı Bush'tan memnunmuş. Irak'a savaş açmasından tutun da, ekonomisinin sıkışmasına, tüm muhafazakar değerlerin ön plana çıkmasından, milliyetçilik fırtınasının esmesine kadar, herşeye rağmen Bush tercih edildi. 
Bu noktaya gelinmesinin nedenleri tartışılıyor. Biz geçmişi bırakalım ve geleceğe bakalım. 
Ankara bu sonuçtan memnun. Tanıdığı Bush ile yola devam edilmesinde bir sakınca görmüyor. Başlangıçta, Tezkere nedeniyle çıkan kriz atlatılmış, İstanbul doruğuna gelmiş ve Türkiye dosyasını gayet iyi bilen bir duruma girmiş olan bir Bush, sıfırdan başlayacak bir Kerry'den daha fazla tercih ediliyor. Ayrıca, Ermeni konusunda da belirli oranda rahat edilecek. Ankara'yı düşündüren en önemli sorun, Irak'taki, özellikle de Kuzey Irak'taki gelişmeler ve Filistin olacaktır. 
Ben, Bush'un Irak konusunda yeni bir değerlendirme yapmasını ve farklı bir tutum izlemesini bekliyorum.Bu değişiklik, ABD'nin Irak'tan apar topar ayrılması noktasına kadar gitmiyor, ancak mutlaka tutumunu değiştirecek ve bu ülkede belirli bir istikrarın yerleşmesi için çalışacaktır. Zira başka bir seçeneği yok. 
Irak'ta bugüne kadarki hataların tekrarını, Amerika kaldıramaz. Bush yönetimi aynı yolda devam etmeye kalksa dahi, ülkedeki değişik güçler buna izin vermezler. Amerikan sistemi ,kendi içinde gereken ince ayarları yapar. 
Diğer bir beklentim de, Bush yönetiminin eskiye oranla, Birleşmiş Milletler ve Uluslararası kamu oyu ile daha fazla işbirliği yapması ve sürtüşmeleri yumuşatmaya çalışmasıdır. 
Tek kuşkum, Bush'un İran konusunda daha da sertleşmesi ve gerginliği arttırmasıdır. Askeri bir harekat söz konusu olmasa dahi, bu gerginlik bölgeyi de daha zorlayacaktır. 
Anlayacağınız, zorlu bir dört yıl daha yaşayacağız. 



ASKER'İN AB' YE MESAJLARI... Genelkurmay 2 inci Başkanı Org. İlker Başbuğ'un Salı günü basın toplantısı sürpriz yarattı. Genelkurmay 3 aydır bu tip basın toplantılarını yapmıyordu. Bu tutum da, AB Kopenhag Kriterlerine uyum konusunda Genelkurmay'ın gösterdiği duyarlığa bağlanmıştı. Zira, Askerin -konu ne kadar güvenlikle sınırlı olursa olsun- açıklama yapması Kopenhag Kriterlerinin en önemli kurallarından biriydi. Ardından, 29 Ekim resepsiyonunda bir soruyu yanıtlayan Genelkurmay Başkanı'nın "17 Aralık tarihine kadar hata yapmamaya dikkat etmeliyiz " demesi, bu duyarlığın diğer bir vurgulaması gibi algılanmıştı. 
Ancak ne olduysa oldu ve Genelkurmay aylık basın toplantılarını yeniden başlattı. Hemen çeşitli AB başkentlerinde telefonlar işledi ve bu yaklaşımın ne anlama geldiğini soranların sayısı artıverdi. 
Doğrusu bizde merak ettik. 
Org. Başbuğ'un söyledikleri, güvenlik, dış ve iç politika motifliydi. Ancak benim en çok dikkatimi çeken cümle, Genelkurmay Başkanlığının AB'ye yaklaşımını özetleyeniydi 
"...TSK, AB üyeliğini Atatürk' ün çağdaş uygarlık düzeyinin üzerine çıkma hedefinin bir aracı olarak görmektedir..." 
Bu cümle, TSK' nın AB' ye gidişi desteklediğini net biçimde gösteriyor. 



MAFYA TEMİZLİĞİ GERÇEKLEŞECEK Mİ Gazetelere baktığım zaman hayretler içinde kalıyorum. 
Biliyordum, ancak işin böylesine dal budak sarmış olabileceğini tahmin etmiyordum. 
Şu hale bakın... 
Sedat Peker, polisin en derinliklerine kadar girmiş. İstediğini istediği yere tayin ettirebiliyor, istediği kararları aldırabiliyor, Jitem'ci Albay'ları kullanabiliyor, savcı ve hakimlere istediğini yaptırabiliyor, bürokrasiyi etkileyebiliyor. 
Kırcı, kendi fotoğrafını kullanarak resmi yeşil pasaport alabiliyor ve elini kolunu sallıyarak yurt dışına çıkabiliyor. 
Çakıcı ise, bambaşka bir alem. Adalet, polis ve MİT ile iç içe olabiliyor, hatta MİT'te çalışan bir kişinin desteği ile kaçabiliyor. 
Bütün bu işler de, vatan millet adına yapılıyor. 
Biri, Ermeni terörüne karşı mücadele etmiş, diğeri PKK teröründe kahramanca mücadele vermiş. Hepsi Devlet için çalışmışlar veya çalıştırılmışlar. Bu işin içine hem polis, hem asker, hem de MİT çeşitli düzeylerde veya bu kurumlara ait kişiler aracılıklarıyla katılmışlar. 
Anlaşılan, Devlet kullandığı taşaronlara zaman içinde kolaylıklar sağlamış. 
Susurluk dosyası gerçekçi şekilde açılmadı ve nereye varacaksa, oraya kadar gidecek şekilde soruşturulmalı. Aksi halde biz sistemimizi mafya babalarından kolay kolay temizleyemeyeceğiz. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
