<DOC>
<DOCNO> 294311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/magazin/amag.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sete alkollü geliyordu ..' 
</HEADLINE>
<TEXT>


Birol Ünel, 'Hırsız Var' filmini beğenmediğini açıklayınca, yapımcı Karaca bu yanıtı verdi 

Birsen Altuntaş 

'Duvara Karşı' filmiyle Almanya'da pek çok büyük ödülü topladıktan sonra Türk yapımcıların da dikkatini çeken Birol Ünel, 'Kalbin Zamanı' ve ardından da Mehmet Ali Erbil ve Haluk Bilginer'le 'Hırsız Var' filminde oynadı. Ancak Ünel, bu hafta Tempo dergisinde yayımlanan röportajında 'Hırsız Var' için, "Bir komedi filminde çok daha fazla hareket, emek bekliyorsunuz, bunlar olmadı. Bu bazı oyuncu arkadaşların başka işlerde çalışmalarından ve planın sürekli altüst olmasından kaynaklanıyordu. Bir de bu sinema filmi mi, televizyon filmi mi ayrımına varamıyorsunuz" deyince, hemen yanıt geldi. 

'Ayılmasını bekledik' 
Filmin yapımcılarından Medyapım Yönetim Kurulu Başkan Yardımcısı Mehmet N. Karaca da, Ünel'den memnun kalmadığını açıklayarak şunları söyledi "Ünel çok iyi oyuncu, ama onunla çalışmak çok zor. Türkçe problemi olduğu için diyalog hocası tutuldu, ama hiç çalışmadı. Maalesef alkole karşı bir zaafı var ve bu performansını, setteki herkesi etkiledi. Örneğin, filmde Gamze Özçelik ile Ünel'in oynadığı karakterler arasında bir aşk gelişiyor. Ama önlem almamıza rağmen Birol sete yine alkollü geldi. Yönetmen Oğuzhan Tercan, Birol'dan performans elde edebilmek için saatlerce kendine gelmesini bekledi." 


</TEXT>
</DOC>
