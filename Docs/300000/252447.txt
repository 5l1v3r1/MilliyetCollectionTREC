<DOC>
<DOCNO> 252447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy03.html </URL>
<DATE> 2004/07/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bayar sessizliğini bozdu... 
</HEADLINE>
<TEXT>

     Başkanlık Divanı ve GİK üyeliğinden istifa etmesi sonrasında uzun süre sessizliğe bürünen DYP'li Mehmet Ali Bayar Bayar ilk kez konuştu. 
     Bayar, ANKA'nın sorularını yanıtlarken DYP'nin mutlaka canlanması, kendisini eleştirmesi, yenilemesi gerektiğini, partinin "tabanından tavanına doğru bir hareketlenme" başlatması gerektiğini bildirdi. 
     Bayar, DYP'nin hiçbir kanalının hiç kimseye kapalı olmaması gerektiğini söylerken, "Ya DYP bunu anlayacak ya da marjinalize olacak" dedi. 
     Parti tabanının "kapıkulu" olmadığını bildiren Bayar, "Partiyi 3 Kasım 2002'ye getiren örgütü kullanma anlayışının değişmediğini gördüm. Taban kaderine sahip çıkmalıdır. 
     Tabanın konuşturulmadığı yerlerde ve hallerde parti milletten kopuyor" diye konuştu. 
     
     AĞAR YENİLİKLER İÇİN ÇABALIYOR 
     Genel Başkan Mehmet Ağar'ın bu konuda birtakım yenilikleri yapmaya çabaladığını bildiğini aktaran Bayar, "Sayın Genel Başkan'ın bu çabalarının ne kadar başarılı olacağını önümüzdeki dönem gösterecek" dedi. 
     Bayar, DYP'nin "küçük olsun benim olsun" anlayışı ile son 10 yılı kaybettiğini vurgularken, gelecek 10 yılı da kaybetmeye Türkiye'nin tahammülü olmadığını söyledi. Bayar, dünyanın, Türkiye'nin ve halkın taleplerinin değiştiğine işaret ederken, DYP'nin bunlara cevap bulabilmesi gerektiğini belirtti. 
     Bayar, "Bu partinin en tabanından tavanına doğru çok ciddi bir hareketlenme başlaması lazım. Statik yapılar partinin canlanmasına imkan vermiyor. Parti kendi kuralları ve normal hukuku içerisinde tabanın sesini duyuracak ve kendisini yenileyecek mekanizmaları işletecektir" dedi. 
     
     TUTUMUM GEÇERLİLİĞİNİ KORUYOR 
     DYP içindeki "Bayar dönebilir" iddiaları konusunda ise Bayar, "Zaten parti üyesiyim. Partiyi hiçbir zaman terk etmedim. Makam mevki uğruna kabul edemeyeceğim bazı uygulamalara tutum aldım. Bu tutum geçerliğini koruyor. 
     Partinin olağan kurum ve kuralları yolu ile meydana gelecek gelişmeleri takip ediyorum" demekle yetindi. Bayar, "Hiç kimseyle bir iletişim sorunu" bulunmadığını da belirtti. 
     
     YÖNETİME MESAJ 
     Bir soru üzerine 28 Mart yerel seçimleri ile 6 Haziran ara seçim sonuçlarına gönderme yapan Bayar, "Partide bir değişim gözlenmediği müddetçe seçmenin oylarında da bir değişim gözlenmiyor. Salt 'iktidar başarısız olsun ibre bize döner' diye bir beklenti hem gerçekçi değil hem de siyaseten doğru değil" dedi. 
     
</TEXT>
</DOC>
