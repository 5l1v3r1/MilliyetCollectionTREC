<DOC>
<DOCNO> 272762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonyas04.html </URL>
<DATE> 2004/09/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fasulye çubukları telefon direği oldu 
</HEADLINE>
<TEXT>

     ZONGULDAK'ın Ereğli İlçesi'ne bağlı Ormanlı Beldesi'nin Akköy Köyü'nde, telefon direkleri yetersiz kalınca telefon telleri bahçelerdeki fasulye çubuklarına bağlandı. 
     Ereğli Türk Telekom Müdürlüğü, geçen Temmuz ayında Akköy Köyü'nün telefon hatlarını yeniledi. Ancak, yeterli miktarda sağlam telefon direği olmadığı için, köylüler telefon tellerini fasulye çubuklarına astı. 
     Şehir merkezine 50 kilometre uzaklıktaki Akköy'de 49 yaşındaki Bayram Tomakin, "Yeni çekilen telefon hatları fındık ve mısır tarlalarında yerlerde sürünüyor. Telefon direklerinin çoğu çürüdüğü için devrildi. Biz de telefon hatları zarar görmesin diye fasülye çubuklarını telefon dierği gibi kullanıyoruz. Yetkililer, kısa zamanda telefon tellerine çözüm bulsun'' dedi. 
     
</TEXT>
</DOC>
