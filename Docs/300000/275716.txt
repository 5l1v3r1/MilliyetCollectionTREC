<DOC>
<DOCNO> 275716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur23.html </URL>
<DATE> 2004/09/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
'İkili' aşk ölümle bitti 
</HEADLINE>
<TEXT>

     Kaplan, iddiaya göre aynı anda iki gençle arkadaşlık ediyordu. İki genç, kızın evinde karşılaşınca kan döküldü... 
     SAMSUN Ondokuz Mayıs Üniversitesi Meslek Yüksekokulu Tekstil Bölümü 2'inci sınıf öğrencisi olan 22 yaşındaki Göknur Kaplan'la arkadaşlık eden Emrah Bayar ile Serkan Erdoğan, kızın evinde karşılaşınca kan döküldü. Erdoğan, Bayar'ı bıçaklayarak öldürdü. 
     Ondokuz Mayıs Üniversitesi Meslek Yüksekokulu Tekstil bölümü 2'inci sınıf öğrencisi Göknur Kaplan, 1 yıl önce tanıştığı 22 yaşındaki balıkçı Serkan Erdoğan ile arkadaş oldu. İstasyon mahallesinde tek başına oturan genç kız, 4 ay önce de iddiaya göre 23 yaşındaki Emrah Bayar'la arkadaş oldu. 
     Bir süredir görmediği Kaplan'ı özleyen işsiz Bayar, önceki Cuma günü saat 02.30 sıralarında genç kızın evine gitti. Kapıyı Serkan Erdoğan açınca, iki genç arasında tartışma çıktı. Konuşmak üzere sokağa çıkan gençlerin tartışması bir süre sonra kavgaya dönüştü. 
     Serkan Erdoğan yanında taşıdığı bıçakla Emrah Bayar'ı üç yerinden bıçaklayarak öldürdü. Sevgilisi Göknur Kaplan'ı da yanına alan Serkan Erdoğan kayıplara karıştı. Araştırma başlatan cinayet bürosu ekipleri, Ordu'nun Fatsa İlçesi'ndeki ailesinin yanında kaldığını belirledikleri Göknur Kaplan'ı yakalayarak gözaltına aldı. 
     Kaplan'ın verdiği bilgiler ışığında çalışma yapan polis, Serkan Erdoğan'ı da kısa sürede yakaladı. Sorguları devam eden zanlılardan Serkan Erdoğan, cinayeti kabul ettiği ifadesinde, "Göknur bana Emrah'ın kendisini rahatsız ettiğini söyledi. Olay akşamı da telefonla arıyordu. Bir süre sonra eve geldi. Konuşmak için aşağıya inince, bana küfür ederek vurmak istedi. Bende onu bıçakladım. böyle olsun istemezdim'' dedi. 
     Kendisi yüzünden cinayet işlenen Göknur Kaplan ise, kavga eden iki genci ayırmaya çalıştığını söylediği ifadesinde, "Emrah ile bir kaç kez sohbet ettik. İyi bir arkadaşlığımız vardı. Ancak erkek arkadaşım Emrah ile görüşmemi istemediği için ondan kaçıyordum. Olay akşamı da alkollü bir şekilde evime geldi. Ben ikisini de ayırmak istedim. Yapmayın diye bağırdım ama beni dinlemediler. Korkumdan ailemin yanına kaçtım'' dedi. 

     
</TEXT>
</DOC>
