<DOC>
<DOCNO> 273263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/ydemirkol.html </URL>
<DATE> 2004/09/20/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Maksimum Beşiktaş 
</HEADLINE>
<TEXT>



Dün Beşiktaş'ın sahaya çıkan 11'indeki 9 Türk'ten 6'sı diğer büyüklerin formasını giymiş futbolculardı. Ahmet Yıldırım Fenerbahçe ve Galatasaray ve Sergen'in artı Trabzonspor çoklu deneyimlerini hesaba kattığımızda bu sayı kümülatif olarak 9'a yükseliyor. Bunu bir Beşiktaşlılık ruhu sınaması olarak değerlendirmeyin. Konu oyuncu ve dolayısıyla onların oluşturduğu takımın kalitesiyle ilgisi yok. Bahis konusu oyunculardan sadece Sergen'in Trabzon ve Galatasaray'dan ve Okan'ın Galatasaray'dan ayrılışı dışında bütün sözleşme sonlandırmalarının kulüplerin isteğiyle yapılmış olması önemli. Yani Beşiktaş'ta çok az kariyerinin ilk çıkış ya da yükselme noktasında olan oyuncu var. Beşiktaş'ın oyun kalitesi de bunu gösteriyor. Dün, orta alanı savunma ve hücum yönünde asla efektif kullanamadılar. Oyuncuların kendilerini yırtarcasına oynamalarına rağmen hat olarak çok yumuşak, "light" kaldılar. Bu topu kullanamama, savunma yapamama durumu, savunma hattını da temelden etkiledi. Şu bir gerçek ki, Beşiktaş'ın dün olduğu gibi geneldeki sorunu da savunmanın kaç kişi dizildiği ya da kimlerin oynadığı değil. Sorun onların önünde oyunu iki yönlü oynayabilecek çıpa ön libero olmayışı. Del Bosque ve yönetim geçen yıl burada oynayan 4 futbolcuyu satarak büyük hata yaptıklarını anlamışlardır. Dün ilk 25 dakikada bu cehennemi stadda Galatasaray'dan yedikleri baskı çok önemli. Sarı - Kırmızılılar bunu bu sene kimseye yapamadı. 

Gerçekler değişmez 
Beşiktaş bu gerçeklerin çizdiği vahim kaderinden seyircinin müthiş desteğiyle, oyuncuların bireysel hırs ve isteğiyle, fizik olarak maksimumu ortaya koymalarıyla çıktı. Bir de Galatasaray'ın standardının çok üstünde savunma hatası yapısıyla. Oyunun hiçbir dakikasında iyi oyun ve herhangi bir organizasyon yapamadılar, ama direndiler. Potansiyellerinin maksimumunu vererek ayakta kalabildiler. Cansiperane son müdahaleler, rastgele kale önüne gelmiş toplara şık vuruşlar. Hepsi buydu. Direnç ve inanç. İkinci yarıda maçı koparmak için yaptıkları ileri atılım Beşiktaş'ı baskılı gibi gösterse de pozisyonları bulan Galatasaray oldu. Hakan'la kaçan penaltı bile ev sahibinin oyun zekasını artıracak bir ateşleme yapmadı. Sadece mutlu bir rahatlama oldu. 
Dün Beşiktaşlı oyuncular standardı kolay bozulmayan temel futbol gerçeklerine bağlı bir "takım"a karşı bireysel maksimumlarına çıkarak oynadılar. 87'de İbrahim Toraman o topa dokunabilse maçı da kazanabilirlerdi. Ama bu gerçekleri değiştirmeyecekti. Doğrusu, bugünün futbolunda bu yetmez. Biraz daha takım olup yarı performans gösterseler bu stadda bu maçı rahat kazanıp sezonu da sürükleyebilirlerdi. Del Bosque'den beklenen de bunu yapması. 



</TEXT>
</DOC>
