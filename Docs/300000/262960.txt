<DOC>
<DOCNO> 262960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/ekonomi/eko02.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Garipoğlu borcunu 12 yılda ödeyecek 
</HEADLINE>
<TEXT>


373.7 milyon dolarlık borcunu 12 yılda ödemek üzere TMSF ile anlaşan Garipoğlu Grubu'ndan bu yıl 5 milyon dolar tahsil edilecek 

EKONOMİ SERVİSİ 

Tasarruf Mevduatı Sigorta Fonu TMSF ile 21 Aralık 1999'da Fon'a devredilen Sümerbank'ın hakim ortağı Garipoğlu Grubu arasında 'Sümerbank ve diğer Fon bankalarına olan borçların yapılandırılmasına yönelik' süren müzakereler anlaşma ile sonuçlandı. TMSF ve Garipoğlu Grubu dün protokol imzaladı. 
TMSF'den yapılan açıklamaya göre, 31 Aralık 2003 itibariyle Fon'a 373.7 milyon dolar borcu bulunan Garipoğlu Grubu, dokuz yılı anapara, iki yılı faiz, bir yılı da dolaylı sorumluluklarından kaynaklanan borçları olmak üzere, toplam 12 yılda tüm borçlarını ödemeyi taahhüt etti. Protokol süresince borç tutarına yıllık Libor artı yüzde 1 faiz uygulanacak. Gruba ait gayrimenkul, fabrika ve diğer tesisler üzerindeki mevcut ipoteklere ek olarak 350 milyon dolarlık yeni ipotek tesis edilecek ve grup firmalarının hisseleri rehin alınacak. Protokole göre ödemeler bu yıl başlayacak ve yıl sonuna kadar 5 milyon dolar ödenecek. 

Optimum takvim 
Açıklamada, "Faaliyetleri süren şirketlerin nakit akım projeksiyonları ve elden çıkarılacak varlıkların satışından beklenen en yüksek değerler göz önünde bulundurularak en optimum ödeme takvimi hazırlandı" denildi. 


</TEXT>
</DOC>
