<DOC>
<DOCNO> 299180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy19.html </URL>
<DATE> 2004/12/20/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Güryel ve Demirörs'ün cezalarına itiraz reddedildi 
</HEADLINE>
<TEXT>

     Yargıtay Başkanlar Kurulu, Yargıtay üyeleri Ergül Güryel'e verilen ''görevden çekilmeye davet'' ve Hüseyin Demirörs'e verilen ''uyarma'' cezasına yapılan itirazı reddetti. 
     Yargıtay Başkanlar Kurulu, Başkan Osman Arslan başkanlığında yaklaşık 5.5 saat süren bir toplantı yaptı. 
     Toplantının ardından yapılan yazılı açıklamada, Yargıtay üyeleri Ergül Güryel ile Hüseyin Demirörs haklarında yapılan disiplin soruşturmaları sonunda Yargıtay Yüksek Disiplin Kurulu'nca Güryel'in ''görevden çekilmeye davet'', Demirörs'ün ise ''uyarma'' disiplin cezasıyla cezalandırılmalarına karar verildiği anımsatıldı. 
     Güryel ve Demirörs'ün bu karara itiraz ettiği belirtilen açıklamada, Başkanlar Kurulu'nun bugünkü oturumunda itirazların görüşüldüğü kaydedildi. Yapılan inceleme ve değerlendirme sonucunda her iki itirazın reddine karar verildiği bildirilen açıklamada, itiraz üzerine Başkanlar Kurulu tarafından verilen kararların kesin olduğu vurgulandı. 
     Açıklamada, bu kararlar aleyhine başka makam ve merciye başvurulmasının mümkün olmadığı belirtilerek, kararın kesinleşmiş olması nedeniyle 3. Ceza Dairesi Üyesi Ergül Güryel'in Yargıtay Kanunu uyarınca zorunlu olarak izne ayrıldığı bildirildi. 
     
</TEXT>
</DOC>
