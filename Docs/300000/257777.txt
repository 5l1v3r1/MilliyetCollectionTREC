<DOC>
<DOCNO> 257777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/guncel/gun05.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Utanç kaynağı bir kaza' 
</HEADLINE>
<TEXT>


Pamukova'daki kaza uluslararası haber kanalları ve ajanslarda geniş yer bulurken, dünya medyası olayın hükümeti zora sokacağı yorumunda bulundu 

DIŞ HABERLER SERVİSİ 

Sakarya'daki tren kazası dış basında da geniş yer buldu. Fransız haber ajansı AFP AFP, Pamukova'dan geçtiği haberinde, "ülkenin en kötü demiryolu facialarından biri" olarak tanımladığı kaza yüzünden Türk yetkililerin sert eleştirilerle karşı karşıya kaldığını yazdı. Ajans, "Kaza, Türkiye'nin devlet kontrolündeki eskimiş demiryolları ile ilgili endişeleri alevlendirdi ve 4 Haziran'da hızlı tren servisinin açılışını yapan Başbakan Recep Tayyip Erdoğan hükümetini utandırdı" ifadesini kullandı. 

'Uzmanlar hükümeti uyardı' 
Associated Press AP haber ajansı da, kazanın, "hızlı treni en büyük projelerinden biri olarak gösteren hükümet için büyük bir utanç kaynağı olduğunu" belirtti. Ulaştırma Bakanı Binali Yıldırım'ın istifasının istendiğini yazan AP, "Kaza, Türkiye'nin tarihi geçmiş demiryolu servislerini modernize etme çabaları ve hızlı tren hattını kutlamalarla açan Başbakan Recep Tayyip Erdoğan hükümeti için aksilik oldu" dedi. 
Daily Telegraph İngiltere'de yayımlanan gazete, tren kazasının Adalet ve Kalkınma Partisi iktidarı için sorun yaratacağını yazdı. Gazete, "Uzmanlar hükümeti proje konusunda uyarmış, hızlı tren seferlerinin başlamasından önce rayların onarımının yapılması gerektiğini söylemişti" dedi. 
BBC İngiliz yayın kuruluşu BBC de, trenin sefere başladığı zaman eleştiri aldığını hatırlattı. BBC, "modern ekspres, mühendislerin eleştirilerine rağmen, geçtiğimiz günlerde işlek rotadaki seferlerine başlamıştı" dedi. BBC İstanbul muhabiri Jonny Dymond, Türkiye'de demiryolu fazla tercih edilmeyen bir ulaşım şekli olduğu için bu tür kazaların nadiren yaşandığını belirtti. 
Reuters "Ülkenin en kötü tren kazalarından biri" ifadesini kullanan Reuters, hızlı tren projesinin Türkiye'nin eski demiryolu ağını modernleştirme çabasının bir parçası olduğunu belirtti. 


</TEXT>
</DOC>
