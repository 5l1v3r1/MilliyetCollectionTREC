<DOC>
<DOCNO> 275738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur45.html </URL>
<DATE> 2004/09/28/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Eski Belediye başkanının eşine ait düğün salonu mühürlendi... 
</HEADLINE>
<TEXT>

     Edirne Belediye Başkanı Hamdi Sedefçi, 2.5 ay önce mühürlenen, eski Belediye Başkanı Cengiz Varnatopu'nun eşi Aynur Varnatopu'na ait düğün salonunda, mühür koparılıp yasa çiğnenerek düğün yapıldığını söyledi. 
     Sedefçi, yeniden mühürlenen salonun önünde, zabıtanın, 24 saat süreyle nöbet tutmaya başladığını bildirdi. 
     Sedefçi, Edirne Belediyesi Meclis Toplantı Salonu'nda düzenlediği toplantıda, Varnatopu'na ait Konak Düğün Salonu'nun yeniden mühürlendiğini ve salonun önünde zabıtanın 24 saat süreyle, mührün sökülerek salonun kullanılmasını önlemek amacıyla bekletildiğini söyledi. 
     İdari Mahkeme'den salon için yıkım kararı çıktığını, ancak Sulh Hukuk Mahkemesi'ne Varnatopu'nca yapılan itiraz sonucunda kararın durdurulduğunu belirten Sedefçi, şunları kaydetti 
     ''Benim bildiğim, İdari Mahkeme'nin kararını bir üst mahkeme bozabilir. Sulh Hukuk Mahkemesi kararı ile bozulmaması lazım. Bunda bir yanlışlık var. Bu karara elimizdeki belgeleri teslim ederek itirazda bulunacağız. 2.5 aydır mühürlü olması gereken düğün salonunda, mühür koparılıp yasa çiğnenerek yine düğün yapılıyor. Kaçak inşaatta düğün yapılarak masum insanların canı hiçe sayılıyor.'' Sedefçi, yasa gereği kaçak inşaatları yıktıklarını, düğün salonunun da kaçak inşaat olduğunu ve karar çıkması halinde bu salonu en kısa zamanda yıkacaklarını söyledi. 
     Aynur Varnatopu da salonu yeniden yapılandıracaklarını belirterek, ''Bunu yapmamıza karşılık bize yine başka sorun çıkaracaklardır. Eşim dürüst bir insandır. Sedefçi, bize kin güdüyor. İstiyorsa tapusunu üzerine yaptırayım, biz de kurtulalım. Biz de kendi yasal hakkımızı kullanıyoruz'' dedi. 
     
</TEXT>
</DOC>
