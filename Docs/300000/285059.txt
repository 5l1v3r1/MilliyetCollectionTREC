<DOC>
<DOCNO> 285059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun38.html </URL>
<DATE> 2004/11/01/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
El Arabiya televizyonu "Tarafsızlığımızın kurbanı olduk" 
</HEADLINE>
<TEXT>

     Bağdat'taki merkezine bomba yüklü araçla saldırı düzenlenen El Arabiya televizyonu tarafsızlıklarının kurbanı olduklarını bildirdi. 
     El Arabiya Müdürü Abdülrahman el Raşid, Reuters'a yaptığı açıklamada, ''Tarafsızlığımızın kurbanıyız. Eğer tek yanlı bir televizyon kanalı iseniz, bir taraf sizi koruyacağı için daha fazla yaşarsınız'' dedi. 
     El Arabiya'nın Bağdat bürosu önünde bir araçtaki bombanın patlaması sonucu 7 kişi ölmüştü. Raşid, ''Biz ortadayız, hem Felluce'de hem Yeşil Bölge'deyiz. Her ikisini de Hem Şii din adamı Mukteda Sadr, hem de Irak devlet başkanı İyad Allavi'yi gösteriyoruz. El Arabiya'da herkesi görebilirsiniz. Militanlar, El Kaide'nin adamları, Amerikalılar, Irak hükümet yetkilileri ve rehin alanlar'' diye konuştu. 
     Londra'da yayınlanan El Şark el Avsat Orta Doğu gazetesinin eski genel yayın yönetmeni olan Raşid, kendilerine militanlardan çok Irak hükümetinden baskı geldiğini de belirtti. 
     Arap dünyasındaki radikaller, El Cezire televizyonunun aksine, El Arabiya'yı Irak hükümetine destek vermekle suçluyor. Televizyonun sahibinin Suudi Arabistan olmasının, tarafsızlık iddialarını zayıflattığı eleştirilerine karşı ise Raşid, kendi kanalı ve kanalın sahibi olan Middle East Broadcasting MBC şirketinin rakiplerinden daha fazla mali bağımsızlığı olduğunu ileri sürdü. 
     Raşid kendi kanalının diğer kanallara göre daha fazla reklam aldığını, bunun da bağımsızlıklarını artırdığını savunarak, ''Ötekiler hükümetlerine bağımlı değil mi En azından biz mali olarak bağımsızız'' dedi. 
     El Arabiya'nın Orta Doğu ve Arap dünyasındaki en büyük rakibi El Cezire ise Katar Emirliği tarafından finanse ediliyor. 
     El Arabiya'nın haberlerinde ''Şehit'' sözcüğünü kullanmaması da militanların tepkisine yol açıyor. 
     Raşid, olay yerindeki muhabirlerinin ''şehit'' sözcüğünü kullanıp kullanmamasına karışmadıklarını, ancak kendilerinin haber merkezinde bu sözcüğü kullanmadıklarını belirterek, ''Bir haber örgütü olarak kimin şehit olduğunu, kimin olmadığını söylemek bize düşmez. Suudi Arabistan'da, bombalama olaylarının kurbanlarına şehit deniyor. Ama biz Suudi olmamıza rağmen haberlerimizde bu sözcüğü kullanmıyoruz'' dedi. 
     
</TEXT>
</DOC>
