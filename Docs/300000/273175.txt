<DOC>
<DOCNO> 273175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur21.html </URL>
<DATE> 2004/09/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
"Türkiye'de 25 binden fazla kişi organ nakli için bekliyor" 
</HEADLINE>
<TEXT>

     Organ Nakli Kuruluşları Koordinasyon Derneği 2. Başkanı ve Yüksek İhtisas Hastanesi Üroloji Kliniği Direktörü Doç. Dr. Faruk Gönenç, Türkiye'de halen 25 bini aşkın kişinin organ nakli için sırada beklediğini belirtti. 
     Gönenç, Nevşehir Kapadokya Dedeman Otel'deki Organ Nakli Kuruluşları Koordinasyon Derneği'nin 4. kongresinde yaptığı konuşmada, Türkiye'de 27 merkezde organ nakillerinin, Avrupa ülkeleri ölçeğinde modern yöntemlerle başarılı bir şekilde gerçekleştirildiğini söyledi. 
     Türkiye'de halen 25 bini aşkın kişinin organ nakli için sırada beklediğini kaydeden Gönenç, şöyle konuştu 
     ''Türkiye'de yılda 300-400 hastaya ancak organ nakli yapılabiliyor. Bu sayıyı artırmak için öncelikli olarak kadavra ve organ teminini ve naklini özendirmemiz gerekiyor. Bunun için de öncelikli olarak yoğun bakım ünitelerinin her türlü altyapı donanımlarının yeterli hale getirilmesi lazım. Sağlık personeli ve kamuoyu organ bağışı noktasında bilinçli hale getirilmeli. Türkiye'deki organ dağıtım sistemini de yeniden gözden geçirmek, daha doğrusu revize etmek gerekiyor. Tüm organ bekleyen hastalar için tek bir merkez oluşturmak, bu çerçevede oldukça akılcı bir yöntem olarak değerlendirilmeli. Organ dağıtımını da Avrupa Transplantasyon Birliği kurallarına uygun düzeyde dağıtmamız gerekiyor.'' Gönenç, bazı yayın organlarında, zaman zaman organ kaçakçılığıyla ilgili ''yanlış'' haberler yayınlandığını ileri sürerek, bu haberlerin organ bağışıyla ilgili çalışmaları olumsuz etkilediğini bildirdi. 
     
</TEXT>
</DOC>
