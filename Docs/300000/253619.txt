<DOC>
<DOCNO> 253619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo05.html </URL>
<DATE> 2004/07/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bulak Bolu kampında kadroyu belirleyip gönderilecekleri tespit edeceğiz 
</HEADLINE>
<TEXT>

     Denizlispor Teknik Direktörü Giray Bulak, ''Bolu kampında kadromuzu belirleyip, kiralık olarak göndereceğimiz isimleri tespit edeceğiz'' dedi. 
     Giray Bulak, yeni sezonda herkesin kendi gücü ve isteğine göre mücadele edeceğini belirterek, ''Biz bu sezondan, önceki sezonda olduğu gibi ümitliyiz. Ligde ilk 10 takım arasında olabilecek bir Denizlispor'un peşindeyiz. Bunu yapabilecek, ilk 10 takım arasında yer alabilecek ve kendisine hedef koyan bir takım kurmanın peşindeyiz. Bunu yapabilmek için herkesin sabırlı olması gerekiyor. Bazı şeyleri marjinal düşünmüyoruz. Ama şu anda herkesin sorduğu bir soru yeşil-siyahlı takım, ligi kaçıncı sırada bitirecek, sorusu'' dedi. 
     Bulak, lig öncesi son kampı Kızılcahamam'da yapacaklarını da ifade ederek, ''Bolu'da hazırlık maçları oynayacağız. Hazırlık maçları sonunda yapacağımız değerlendirme ile mevcut 32 kişilik kadroyu 24'e indireceğiz'' diye konuştu. 
     Günde çift idman yapan yeşil-siyahlı takımın sabah antrenmanının ilk bölümünde düz koşu, kros ve taktik ağırlıklı çalışma yapıldı. 
     
</TEXT>
</DOC>
