<DOC>
<DOCNO> 275901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko13.html </URL>
<DATE> 2004/09/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Irak'a mal götüren şoförler Can güvenliğimiz yok 
</HEADLINE>
<TEXT>

     Nail Kadırhan AA 

Türkiye'nin çeşitli illerinden Irak'a mal götüren Türk şoförleri, Irak'ın Zaho kenti yakınlarında yaklaşık 15 günden beri Türkiye'ye giriş yapmayı bekliyor. 
     A.A muhabirinin Habur Sınır Kapısı ve Zaho'da görüştüğü Türk şoförleri, can güvenliklerinin olmadığını söylerken, kendileriyle ilgili hergün yeni bir uygulamanın başlatıldığından yakındılar. 
     Irak'a gidiş-gelişlerinin artık çekilmez bir hal aldığını ve günlerce eziyet çektiklerini anlatan şoförler, şöyle konuştular 
     ''Mazot almak için 15 gün beklemek zorunda kalıyoruz. Çünkü, KDP'liler kendi şirketleri dışında hiçbir yerden mazot almamıza izin vermiyor. Aldığımız zaman da çeşitli cezalar adı altında bizden para alıyorlar ve yine bekletiyorlar. Bu kadar beklememize rağmen, ancak 400 litre mazot veriyorlar. Oysa biz Mersin ya da İskenderun'a gidip gelebilmek için 600-650 litre mazot yakıyoruz. Mazotu alıp geldikten sonra da, Irak gümrüğünde keyfi olarak bizden çeşitli adlar altında hiç bir belge verilmeden 100'er dolar alınıyor. Burada perişan olduk, yemek, su ve yıkanma gibi zorunlu ihtiyaçlarımızı çok zor şartlarda temin edebiliyoruz.'' 
     
     IRAK'TAKİ SALDIRILAR 
     Şoförler, Irak'a giden araçların neredeyse tamamının Türkiye'den şirketler aracılığıyla ABD'lilere akaryakıt, LPG başta olmak üzere çeşitli maddeler götürdüklerini belirttiler. 
     Geri kalan az sayıda aracın özel şirketlere eşya götürdüklerini ifade eden şoförler, şunları söylediler 
     ''Her gün en az 3-4 arkadaşımız saldırıya uğruyor. Saldırılarda, sağ yakalananlar da, fidye veya şirketinin Irak'tan ayrılması karşılığında rehin alınıyor. Can güvenliğimiz yok. Eğer can güvenliğimiz sağlanmazsa, yüklemelerin durdurulmasını istiyoruz. ABD'liler bizleri korumuyor, saldırıya uğradığımızda ya da aracımız arıza yaptığında bizi bırakıp gidiyorlar.'' Şoförler, ekonomik şartlardan dolayı Irak'a gitmekten başka çareleri olmadığını, herşeye rağmen 'çocuklarının nafakasını kazanmak için'' Irak'a geldiklerini anlatırken, kendilerine yardımcı olunması ve sorunlarının çözümü için daha fazla gayret gösterilmesini istediler. 
     
</TEXT>
</DOC>
