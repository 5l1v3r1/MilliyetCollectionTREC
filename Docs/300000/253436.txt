<DOC>
<DOCNO> 253436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/ekonomi/eko03.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor kulüplerine vergi affı 
</HEADLINE>
<TEXT>


Vergi paketine Plan Bütçe Komisyonu'nda eklenen bir önerge ile spor kulüplerinin vergi cezaları ile gecikme faizleri beş yıla yayılacak 

ANKARA Milliyet 

TBMM Plan ve Bütçe komisyonu, spor kulüplerine vergi kolaylığı sağlayan yasa tasarısını kabul etti. Vergi yasalarında yeni düzenlemeleri içeren tasarıya eklenen bir önerge ile spor kulüplerinin vergi, harç, fon payları ile bunlara bağlı vergi cezaları ile gecikme faizleri beş yıla yayılacak ve uygulanmakta olan tecil faiz oranının altıda biri dikkate alınarak tecil edilecek. Tasarı araç muayenelerinin özelleştirilmesinin yolunu açtı. İşletme belgesi, Ulaştırma Bakanlığı'ndan alacak istasyonlarda otobüs, kamyon, çekici ve tanker için 100 milyon lira, otomobil, minibüs, kamyonet, özel amaçlı taşıt, arazi taşıtı, romörk ve yarı romörk için 75 milyon, traktör, motosiklet, motorlu bisiklet için 40 milyon muayene ücreti alınacak. İşleticiler, muayene süresi geçirilen araçlara her ay için ücreti yüzde 5 fazlası ile tahsil edecek. 
Bir ay içinde ödenmeyen trafik cezalarına her ay yüzde 5 gecikme faizi uygulanacak ama faizle birlikte oluşan miktar cezanın iki katını geçemeyecek. 

Priştina'nın son isteği 
Hazine'ye ait taşınmazların değerlendirilmesinde Emek İnşaat'a yetki veren madde tasarıdan çıkarıldı. Tasarıyla bir süre önce yaşamını yitiren İzmir Belediye Başkanı Ahmet Priştina'nın 23. Üniversiteler Arası Olimpiyat Oyunları'nın İzmir'de yapılmasına ilişkin son isteği kabul edildi. Olimpiyat oyunlarındaki harcamalar vergiden muaf olacak. 


</TEXT>
</DOC>
