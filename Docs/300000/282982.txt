<DOC>
<DOCNO> 282982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur19.html </URL>
<DATE> 2004/10/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Işıkara Depremin 6.3 ile 6.5 arasında olacağını tahmin ediyorum 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü eski Müdürü Prof. Dr. Ahmet Mete Işıkara, olası İstanbul depremine ilişkin, ''6.3 ile 6.5 büyüklükleri arasında bir deprem tahmin ediyorum. Ancak bu büyüklükte bir deprem bile İstanbul'da çok ağır hasara, can kaybına neden olabilir'' dedi. 
     Beylikdüzü'ndeki TÜYAP Kongre ve Fuar Merkezi'nde gerçekleştirilen ''23. İstanbul Kitap Fuarı''nda, BÜ Yayınevi'nden çıkan ''Depremden Kalan Anılar'' adlı kitabını tanıtan Prof. Dr. Işıkara, 17 Ağustos 1999 depremi ve sonrasında yaşadığı ilginç anılarına yer verdiği kitapta, olası İstanbul depreminin büyüklüğü ve yaratabileceği hasarla ilgili olarak şunları kaydetti 
     ''6.3 ile 6.5 arasında bir deprem tahmin ediyorum. Ancak bu büyüklükte bir deprem bile İstanbul'da çok ağır hasara, can kaybına neden olabilir. 
     Bu depremden sonra en önemli yapılar, hastaneler ve okullar olacaktır. Bu binaların güçlendirilmesi, muhtemel kayıpların azalmasında çok önemli rol oynayacaktır. Ayakta kalan hastaneler fonksiyonlarını yerine getirecek, okullar geçici iskan yerleri olarak kullanılabilecek. 
     Bundan sonra önümüzdeki dönemde en önemli konu yapılaşmadır. Onda da tabii ki belediyelere çok önemli görevler düşüyor.'' 
     
</TEXT>
</DOC>
