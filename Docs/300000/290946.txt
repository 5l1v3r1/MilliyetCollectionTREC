<DOC>
<DOCNO> 290946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/ekonomi/aeko.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonera Çukurova için aralıkta BDDK'ya geliyor 
</HEADLINE>
<TEXT>


Çukurova Grubu'nun borcunu ödemesinde yardımcı olabileceğini açıklayan TeliaSonera'nın CEO'su Andres Igel, aralıkta BDDK ile görüşmeye geliyor 

GÜNÜN KULİSİ Kadife Şahin 

Çukurova Grubu'nun Bankacılık Düzenleme ve Denetleme Kurumu BDDK ve Tasarruf Mevduatı Sigorta Fonu'na TMSF olan borçlarını ödemesinde yardımcı olabileceğini açıklayan Turkcell'deki ortağı TeliaSonera'nın CEO'su Anders Igel, BDDK ile görüşmek için Türkiye'ye geliyor. 
Aralık ayı başında Türkiye'ye gelmesi beklenen Igel, BDDK yetkilileri ile Çukurova Grubu'nun borcuna karşılık olarak rehin tutulan Turkcell hisselerinin satın alınması konusunda görüşmede bulunacak. 

Turkcell payı 13 
TeliaSonera, Turkcell'in yüzde 37.7'sine sahip. Çukurova Grubu'nun Turkcell'deki payı yüzde 43.3. Çukurova Grubu'nun Yapı Kredi Bankası'daki Turkcell hisselerinin oranı ise yüzde 13. Ayrıca bankada gruba açılan ancak tahsil edilmeyen kredilerden dolayı teminat alınan yüzde 16.5 oranında başka Turkcell hisseleri de bulunuyor. 
Çukurova'nın elinde bulunan yüzde 12.5 civarındaki Turkcell hisselerinin büyük bir bölümü de TMSF'ye olan borçlar nedeniyle Fon'a rehinli. 
Çukurova Grubu'nun eylül ve ekim aylarında yapması gereken 115 milyon dolarlık ödemelerini gerçekleştirmemesi üzerine ağustosta yapılan ek sözleşmeyi fesheden BDDK, grubun Yapı Kredi Bankası'ndaki yüzde 45 oranındaki hisselerinin büyük bölümünü elinden çıkararak bankadaki payını yüzde 10'a düşürmesini bekliyor. BDDK satışın yıl sonuna kadar yapılmasını istiyor. Yapı Kredi'nin elinde grubun şirketleri olan Turkcell'in yüzde 13, Digitürk'ün yüzde 73, Fintur'un yüzde 72 ve Superonline'nın da yüzde 80 hissesi bulunuyor. 

Murakıp için orta yol bulundu Bu arada BDDK'nın 'bağımsızlığıma karıştırmam' tavrı ile IMF'yle karşı karşıya geldiği bankalar yeminli murakıpları sorununda orta yol bulundu. 
Hafta ortasında Devlet Bakanı Abdüllatif Şener'e sunulacak olan yeni bankacılık yasa tasarısında Finansal Hizmetler Kanunu Yasa Tasarısı bankaların denetiminin ağırlığı büyük ölçüde BDDK başkanına kaydırılıyor. 
Bankaların denetiminde hem IMF'nin görev almalarını istemediği bankalar yeminli murakıpları hem de bankacılık uzmanları görev yapacaklar. Bankaları öncelikli olarak BDDK başkanına bağlı çalışacak olan murakıplar denetleyecek. BDDK başkanı, gerekli gördüğü hallerde murakıpla bankacılık uzmanını birlikte veya ayrı ayrı görevlendirebilecek. BDDK başkanı, bankaların denetiminde gerekli gördüğü durumlarda murakıp ve bankacılık uzmanı dışında bağımsız denetim şirketlerini de görevlendirebilecek. 


</TEXT>
</DOC>
