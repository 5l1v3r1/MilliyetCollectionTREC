<DOC>
<DOCNO> 251815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/siyaset/siy01.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'ın tek korkusu Fransa'daki dengeler 
</HEADLINE>
<TEXT>


Cumhurbaşkanı Chirac, Türkiye'nin AB üyeliğine destek vereceğini belirtti. Chirac'ın tek sıkıntısı ise, Ankara'yı seçim malzemesi yapan Fransa'daki iç dengeler... 

Güven Özalp 


ABD Başkanı George Bush'un "AB hemen Türkiye ile müzakerelere başlamalı" sözlerini eleştiren Fransa Cumhurbaşkanı Jacques Chirac'ın olumsuz açıklamalarının ardında gerek ABD'ye, gerek Türkiye'ye karşı tavrın oldukça güçlü olduğu "iç dengeler" yatıyor. 
Chirac bu durumu, önceki gece gerçekleşen Almanya - Fransa - Türkiye buluşmasında net bir şekilde dile getirdi. Topkapı Sarayı'nda verilen yemek öncesinde gerçekleştirilen toplantıda, Türkiye - AB ilişkileri ele alındı. Almanya Başbakanı Gerhard Schröder, son dönemde "gelenek" haline gelen güçlü desteğini yinelerken, Chirac da olumlu tavır takındı. Ekim ayında AB Komisyonu tarafından yayımlanacak İlerleme Raporu'nun olumlu olması şartıyla Türkiye'nin müzakerelere başlamasından yana olacağı mesajını veren Chirac, en önemli sorun olarak Fransa'daki iç dengeleri gösterdi. 
Fransız politikacılar, Türkiye'nin AB ile üyelik müzakerelerine başlaması konusunu bir süredir politik malzeme olarak kullanıyor. 
Türkiye ise Fransa'daki bu eğilim karşısında soğukkanlı bir politika izliyor. 

Berlin hattında sorun yok 
Berlin - Ankara hattında aralık öncesinde herhangi bir sorun görünmüyor. Pürüzlerin Başbakan Recep Tayyip Erdoğan'ın temmuz ayında Fransa'ya yapacağı gezide büyük ölçüde aşılması bekleniyor. Ziyaret sırasında, kapsamlı bir ekonomik açılımın da gündeme gelebileceği belirtiliyor. 

'Türkiye, artık geri dönülmez yolda' 

Fransa Cumhurbaşkanı Jacques Chirac, Türkiye'nin Avrupa Birliği üyeliğine ilişkin açıklamalarının net olmadığı yönündeki tartışmalara, "Ben görüşlerimi açık biçimde dile getirdim. Benim şahsi görüşüm ise geri dönülmez bir sürecin başlamış olduğu yönünde" karşılığını verdi. Cumhurbaşkanı Chirac, hükümet ve devlet başkanlarının katıldığı İstanbul'daki NATO Zirvesi'nin ikinci gününde yaptığı açıklamada da Türkiye'nin Avrupa Birliği üyeliğine değindi. "Burada bir önkoşul var" diyen Chirac, Türkiye raporunun beklendiğini belirterek, "Kopenhag kriterleri, insan hakları, serbest piyasa koşullarında neler olduğunu öğreneceğiz" diye konuştu. 

Schröder AB sözünü tutmalı 

Almanya Başbakanı Gerhard Schröder, Avrupa Birliği'nin AB , 41 yıl önce verdiği sözü tutmasını ve yıl sonunda, Türkiye ile üyelik müzakerelerine başlanması kararı vermesi gerektiğini söyledi. Türkiye'nin NATO Zirvesi organizasyonunu öven Schröder, Türkiye'nin iyi yolda ilerlediğini, birkaç yıl önce kimsenin inanamayacağı gelişmeler kaydettiği belirtti. Almanya Başbakanı Schröder, 2 gün süren NATO Zirvesi'ne katılanların da bu gelişmeleri bizzat görme imk nı elde ettiklerini vurguladı. 


</TEXT>
</DOC>
