<DOC>
<DOCNO> 285835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur15.html </URL>
<DATE> 2004/11/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Cep hırsızı kameraya yakalandı 
</HEADLINE>
<TEXT>

     Ersin ERCAN BOLU, DHA 

BOLU'da bir cep telefonu bayiine müşteri gibi girerek vitrindeki cep telefonunu çalan hırsızı, iş yerinin güvenlik kamerası saniye saniye görüntüledi. Çaldığı cep telefonunu elindeki gazeteye sarıp işyerinde dolaşmaya devam eden hırsızın yakalanması için polis çalışma başlattı. 
     Olay, önceki akşam saatlerinde İzzet Baysal Caddesi'ndeki telefon satış ve abone merkezinde meydana geldi. Akşam saatlerinde cep telefonu satın alma bahanesiyle işyerine giren kimliği belirsiz kişi, işyeri çalışanlarına alacağı telefonla ilgili bilgiler sordu. Daha sonra vitrindeki telefonlara bakıp, broşürleri inceleyen kişi, bir ara üst kata çıktı. Fatura tahsilatının yapıldığı üst kattan tekrar alt kata inen hırsız, vitrine yaklaşarak telefonları incelemeye devam etti. Bu sırada işyeri çalışanlarının diğer müşterilerle ilgilenmesini fırsat bilen kişi, önce elini uzatarak vitrinin kapağının nasıl açılacağını kontrol etti. Çevresini bir kez daha kontrol eden hırsız, vitrinden bir cep telefonunu alarak elindeki gazetenin arasına koydu. Çaldığı telefonla birlikte işyerinde bir süre daha dolaşan hırsız daha sonra işyerinden çıktı. 
     Akşam telefonların sayımı yapılırken bir telefonun eksik çıkması üzerine güvenlik kamerasını kontrol eden işyeri yetkilileri, hırsızlık olayını tespit etti. Olayın 155'e bildirilmesi üzerine, polis güvenlik kamerasındaki görüntülerden cep telefonu çalan hırsızının yakalanması için çalışma başlattı. 
     
</TEXT>
</DOC>
