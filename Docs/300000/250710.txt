<DOC>
<DOCNO> 250710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/ekonomi/aeko.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Emeklilik'in gözü Anadolu'da... 
</HEADLINE>
<TEXT>


Bireysele Anadolu'dan da yoğun ilgi geliyor. Garanti Emeklilik'in toplam satışları içinde Anadolu'nun payı yüzde 40'larda bulunuyor 

Ayfer Yıldız 

Bireysel emeklilik sisteminde sözleşme sayısı 170 bine ulaştı. 22 bin 581 sözleşme ile sektörde ilk üç içinde yeralan Garanti Emeklilik'in Genel Müdürü Erhan Tunçay, Anadolu'dan bireysel emeklilik sistemine yoğun ilgi geldiğini söyledi. Şirketin toplam satışları içinde Anadolu'nun payı yüzde 40'larda bulunuyor. 
Geçen ay Diyarbakır, Batman, Urfa, Kahramanmaraş ve Antakya'daki bölge müdürlükleri ile Garanti Bankası şubelerini ziyaret ettiklerini ifade eden Tunçay, "Anadolu'daki müşteri profili İstanbul'dan daha farklı. İnternetten ya da call center'den bilgi almak yerine şubeye gelerek yüzyüze bilgi alıyorlar. Anadolu'daki müşteriye ulaşmak İstanbul'dan daha kolay" dedi. 

Günde 200 sözleşme 
Şu anda Garanti Emeklilik'in aracılarının günde 200 sözleşme satışı yaptığını anlatan Erhan Tunçay, bu sayıyı artırmayı hedeflediklerini belirtti. Garanti Emeklilik'in 22 bin 581 sözleşmeyi bireysel satışların oluşturduğuna dikkat çeken Tunçay, "Henüz büyük grup satışları başlamadı. Bireysel emeklilik sisteminin büyümesi işveren katkılı satışlarla olacak, bunun için de vergi teşvikleri artırılmalı" dedi. 

Kurum katkılı satış 
Şu ana kadar 450 firmada tanıtım yapan Garanti Emeklilik, önümüzdeki günlerde 1.736 kişilik kurum katkılı sözleşmeyi bir gıda şirketi ile imzalamak için Hazine'den onay bekliyor. Şirket ayrıca, 250 Garanti Emeklilik çalışanına da kurum katkılı satış yapacak. 
Şu anda yaklaşık 300 Garanti Bankası şubesi ve 140 direkt bireysel emeklilik aracısı ile satış yapan Garanti Emeklilik, iki yıllık anlaşma imzaladığı bir banka ile dağıtım kanalını genişletiyor. Şirket ayrıca, direkt bireysel emeklilik aracı sayısını da artırmayı planlıyor. 
Temmuz ayında Emeklilik Gözetim Merkezi'nin EGM düzenleyeceği aracılar sınavı için satış elemanlarına eğitimler verdiklerini belirten Tunçay, "Bireysel emeklilik bugünün değil, yarının ürünü. Bu nedenle satış kalitesi bizim için çok önemli. Ürünün iyi anlatılması için eğitime önem veriyoruz" şeklinde konuştu. 

Hayat da yeni ürünler sunacak Hayat sigortasında yüzde 3 pazar payı bulunan Garanti Emeklilik, bireysel emeklilik sistemiyle geri planda kalan hayat sigortası piyasasına yeni ürünler sunmayı planlıyor. 
Hayat sigortacılığı ile bireysel emekliliğin birbirini tamamlayan ürünler olduğunu hatırlatan Tunçay, "Bireysel emeklilik tasarruf ve yatırım sistemi, hayat sigortasının ise vefat ve maluliyet teminatı var. Bu iki ürün birbirinden farklı. Bireysel emeklilik ve hayat sigortacılığı birlikte gelişecek" dedi. 



</TEXT>
</DOC>
