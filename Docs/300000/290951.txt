<DOC>
<DOCNO> 290951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/ekonomi/eko05.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İki otel temeli attı hedefi 50'ye çıkardı 
</HEADLINE>
<TEXT>


Fransız otel zinciri Accor, İstanbul'da biri üç diğeri dört yıldızlı iki otelin temelini attı. Şirket, Türkiye çapında 50 otele ulaşmayı hedefliyor 

Dilek Taş 

Dünyanın en büyük zincir otel gruplarından Fransız Accor Hotels'in, İstanbul Zeytinburnu'nda Akfen ve Yüksel İnşaat'ın oluşturduğu Aksel Turizm Yatırımları ortaklığıyla yapacağı iki otelin tanıtım toplantısı dün yapıldı. 
Kültür ve Turizm Bakanı Erkan Mumcu, Accor Hotels Grubu kurucu ortağı Gerard Pelisson, Akfen Holding Yönetim Kurulu Başkanı Hamdi Akın ve Yüksel İnşaat Yönetim Kurulu Başkanı Mehmet Sert'in katıldığı toplantıda Accor Hotels'in İstanbul'da yatırıma başlayacağı iki otelin ardından Türkiye'deki otel sayısını 50'ye çıkarmak istediği öğrenildi. Turizm Bakanı Erkan Mumcu, Pelisson'la yediği öğle yemeğinde Pelisson'un 50 otellik hedefini söylediğini belirterek bu hedefin hiç zor olmadığını kaydetti. Mumcu, "Beş yıldır Accor Grubu'nun Türkiye'de otel yatırımı yapması için bir fırsat yaratılması gerektiğine inanıyordum. 
Bugüne kısmetmiş. Böyle bir başlangıç emin olun ki kendisinden ibaret kalmayacaktır" şeklinde konuştu. 

4 bin oteli var 
Accor Hotels kurucu ortağı Gerard Pelisson ise 40 yıl önce ilk olarak Fransa'nın Lille kentindeki otelin temel atma törenine katıldığını hatırlatarak 40 yılda 4 bin otele ulaştıklarını kaydetti. Tüm yatırımlarının temel atma törenlerine katılmadıklarını söyleyen Pelisson, "En çok gelecek vaadeden temel atma törenlerine katılırım" dedi. Accor zincirinin İstanbul ve ardından Türkiye'de büyümesini hedeflediklerini söyleyen Pelisson, otellerin yaklaşık 2 bin kişiye de iş olanağı sağlayacağını kaydetti. 
Accor Grubu'nun Zeytinburnu'nda başladığı ve zinciri Ibis ve Novotel markaları ile temsil edecek biri üç diğeri dört yıldıza sahip iki otel toplam 880 yatak kapasiteli olacak. Aksel Grubu Başkan Yardımcısı Hamdi Akın, inşaatını Aksel Grubu'nun üstlendiği ve işletmesini Accor Hotels'in yapacağı yatırımın maliyetini 25 milyon euro olarak açıkladı. 424 yatak kapasiteli ve 4 yıldızlı Novotel ile 456 yatak kapasiteli ve üç yıldızlı olan Ibis Otelleri'nin 2006 yılı eylül ayında tamamlanarak turizme açılması hedefleniyor. 

Ortak kampanya önerisi 
Mumcu, yabancı turizm gruplarının Türkiye'ye olan ilgilerinin arttığından da bahsetti. Londra'da katıldığı turizm fuarından da üç-dört tur operatöründen yüzde 50'si bu şirketlerce karşılanmak üzere ortak Türkiye kampanyaları başlatma teklifi aldığını belirtti. 
Mumcu, bakanlığa ilk atandığında, Türkiye'nin sağlayacağı bütçelerle yapılacak ortak kampanyalar önerdiğinde hiçbir grubun yanaşmadığını belirtti. Mumcu, "Bu da gösteriyor ki yabancı turizm yatırımları Türkiye'de kendilerine doğru bir gelecek görüyorlar" dedi. Mumcu ayrıca, "Türkiye çok uluslu şirketlerin borsaya sundukları bilançolarında k r hanelerinde negatif olan rakamları pozitife doğru taşıyan bir lokomotif destinasyon durumuna gelmiştir" şeklinde konuştu. 

Accor Hotels dünyanın üçüncü büyük turizm zinciri Fransız Accor Hotels grubunun 90 ülkede 12 farklı otel markası altında toplam 455 bin odalı 4 bin oteli bulunuyor. 
7 milyar euroluk cirosu ile dünyanın üçüncü büyük turizm zinciri olan Accor, otel dışında seyahat acentası, casino ve restoranlara da sahip. Fransız Accor'un 158 bin çalışanı var. 
Türkiye'de de yatırımını yapacağı iki otel markasından dünya genelinde 373 Novotel ve 670 Ibis Otel bulunuyor. 



</TEXT>
</DOC>
