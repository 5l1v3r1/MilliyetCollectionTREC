<DOC>
<DOCNO> 253717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/guncel/gun02.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya 'out', Türkiye 'in' 
</HEADLINE>
<TEXT>


İngiliz turizm şirketleri, İspanya rezervasyonlarında yüzde 20'ye varan düşüşler gözlendiğini, turistlerin Türkiye ve Doğu Avrupa ülkelerine yönelik talebinde ise artış olduğunu açıkladı 

DIŞ HABERLER SERVİSİ 

Dünyanın önde gelen turizm merkezlerinden İspanya, Avrupalı turistlerin gözünden düştü. Başta İngilizler olmak üzere, Avrupalılar tatil için şimdi Türkiye, Hırvatistan ve Bulgaristan'ı tercih ediyor. 
İngiliz "Daily Mirror" gazetesinin haberine göre, paket turların icat edildiği 40 yıl öncesinden bu yana bir numaralı tatil beldesi olan İspanya'nın saltanatı bitti. Artık Türkiye, Fas, Slovenya, Hırvatistan, Bulgaristan, hatta ABD gibi yeni yıldızlar var. İngiliz tatil turlarını organize eden şirketler, İspanya rezervasyonlarında yüzde 20'lere varan düşüş olduğunu, Türkiye ve Doğu Avrupa ülkelerine yönelik taleplerin ise çok büyük artış gösterdiğini açıkladı. 

Fiyat farkı önemli 
Örneğin "First Choice" şirketi, İspanya'nın Costa Brava beldesini tur programının dışına itti. "Thomas Cook", şimdiye kadar İspanya'ya götürdüğü 20 bin kişiyi Türkiye'ye yönlendirirken, "Cosmos" şirketi de İbiza'yı 2005 broşürlerinden çıkardı. Thomas Cook'un sözcüsü "Türkiye, Bulgaristan ve Hırvatistan bu sene çok popüler" dedi. Gazeteye göre, İspanya'nın gözden düşüşünde, fiyat farkı da önemli bir rol oynuyor. Tipik bir İngiliz aile İspanya'da 1290 pound yaklaşık 33 milyar lira harcarken, bu rakam Bulgaristan'da 800 paunda 2 milyar lira düşüyor. İspanya'nın da fiyat indirimine gittiği kaydedildi. 


</TEXT>
</DOC>
