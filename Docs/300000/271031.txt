<DOC>
<DOCNO> 271031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonyas10.html </URL>
<DATE> 2004/09/11/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Altın Portakal'a doğru... Film başvuruları için son 7 gün... 
</HEADLINE>
<TEXT>

     41. Antalya Altın Portakal Film Festivali için geri sayım sürerken, Ulusal Uzun Metrajlı Film Yarışması'na başvuru için 7 gün kaldı. 
     Altın Portakal Film Festivali Basın Sözcüsü Göksel Kumsal yaptığı yazılı açıklamada, şu ana kadar yarışmaya 7 film için başvuru yapıldığını bildirdi. 
     Kumsal, parasal ödüllerin bu yıl rekor düzeye çıkarılmasının etkisiyle, Ulusal Uzun Metraj Film Yarışması'na 10 filmin üzerinde katılım beklediklerini dile getirdi. Kumsal, geçen yıl 120 milyar lira olan ödül toplamının bu yıl üç katına çıkarak tam 355 milyar liraya yükseltildiğini belirtti. Kumsal, İstanbul Film Festivali'nin 45 milyar, Selanik Film Festivali'nin de 37 bin Euro ödül dağıttığına dikkat çekerek, Altın Portakal Ödüllerinin gerçek bir rekor olduğunu vurguladı. 
     En İyi Film ödülünün 150 milyar lira olduğunu belirten Kumsal, bu yıl yeni bir yapıya kavuşan parasal ödüllerin Türk sinemasında üretim döngüsü yaratacağının da altını çizdi. 
     Altın Portakal Ulusal Uzun Metraj Film Yarışmasına şu ana kadar başvuran filmler şunlar 
     Yönetmenliğini Ümit Elçi'nin yaptığı ''Hoş Geldin Hayat'', Semih Kaplanoğlu'nun ''Meleğin Düşüşü'', Çağan Irmak'ın ''Mustafa Hakkında Herşey'', Eriş Akman'ın ''Ne De Olsa Çocuk'', Yavuz Özkan'ın ''Hayal Kurma Oyunları'', Ercan Durmuş'un ''Gece 11 45'' ve Olgun Arun'un ''Tramvay''. 
     
</TEXT>
</DOC>
