<DOC>
<DOCNO> 299687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/dunya/dun02.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yuşçenko'ya yeni yüz 
</HEADLINE>
<TEXT>



Ukrayna'da dioksinle zehirlendiği kesinlik kazanan muhalefet lideri Viktor Yuşçenko'nun bir daha asla eski görünümüne kavuşamayacağı hatta durumunun daha da kötüleşebileceği bildirildi. Pazar günü düzenlenecek seçimde bir kez daha yarışacak olan Yuşçenko ise İsrail'de plastik ameliyat olacak. Londra'daki St. Mary's Hastanesi'nde görevli Profesör John Henry, "Durumu daha da kötüleşiyor. Yuşçenko, her yeni fotoğrafında daha da kötü bir yüzle görünüyor" dedi. Prof. Henry, "İyileşmekten ziyade daha da kötüleşebilir. Bir daha eski görünümüne ve temiz cildine kavuşamayabilir" diye konuştu. Ukrayna'da hafta sonunda yapılacak başkanlık seçimlerinin "bir kez daha" güçlü adayı olan Yuşçenko'nun ise plastik ameliyat olmaya karar verdiği bildirildi. 
Rus İnterfaks Ajansı'nın haberine göre, Yuşçenko seçimlerin hemen ardından İsrail'deki özel bir klinikte operasyon geçirecek. 
Sonbahar aylarında zehirlenmesinin ardından cildi bozulan Ukrayna muhalefet lideri, 10 - 15 yıl daha yaşlı görünmeye başlamıştı. 


</TEXT>
</DOC>
