<DOC>
<DOCNO> 291866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/dunya/axdun01.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Buz kestiler, hız kesmediler 
</HEADLINE>
<TEXT>


CENK BAŞLAMIŞ Moskova 


Ukrayna'da seçimlere hile karıştırıldığını savunan Batı yanlısı muhalefet lideri Viktor Yuşçenko yanlıları, 3 gündür gösteri yaptıkları Kiev'deki Bağımsızlık Meydanı'nı dondurucu soğuk ve yağan kara rağmen gece de terk etmeyerek eylemlerini sürdürdü. Protestocular, iktidarın "sandıktan gerçek galip olarak çıkan" Yuşçenko'ya devredilmesini sağlayıncaya kadar eylemlerine devam edeceklerini belirttiler. Muhalefetin çağrısıyla başlayan grevler de giderek yayılıyor. Son olarak Ukrayna televizyonu birinci kanalındaki gazeteciler, greve gitme kararı aldı. 
Yuşçenko, merkez seçim komisyonu üyelerinin değiştirilmesi koşuluyla oyların yeniden sayılmasını kabul edebileceğini açıkladı. Yuşçenko, bu koşul yerine getirildiği takdirde seçimin yenilenmesine de razı olabileceğini söyledi. Yuşçenko'nun temsilcileri, dün krizi aşmak için seçimi kazandığı açıklanan Başbakan Viktor Yanukoviç'in temsilcileri ile masaya oturdu. 
Öte yandan Devlet Başkanı Leonid Kuçma, muhalefetin "darbe hazırlığında" olduğunu ileri sürerek, ülkenin "iç savaş" tehdidiyle karşı karşıya kaldığını belirtti. Siyasi partileri diyaloğa davet eden Kuçma, uluslararası topluma da içişlerine karışmama çağrısında bulundu. 



</TEXT>
</DOC>
