<DOC>
<DOCNO> 253629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo15.html </URL>
<DATE> 2004/07/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Schumacher, Toyota ile 3 yıllık sözleşme imzaladı... 
</HEADLINE>
<TEXT>

     Formula 1 takımlarından Williams BMW pilotu Ralf Schumacher, Toyota takımı ile 3 yıllık sözleşme imzaladı. 
     Toyota Direktörü Tsumato Tomita, Ralf Schumacher'in 2005 sezonundan itibaren kendileriyle birlikte çalışacağını belirterek, ''O, kariyeri boyunca çok hızlı bir pilot olduğunu kanıtladı. Eminim ki büyük deneyimi ekibimize önemli katkı sağlayacaktır'' diye konuştu. 
     6 kez dünya şampiyonu olan efsanevi pilot Michael Schumacher'in kardeşi olan 29 yaşındaki Alman pilotun Toyota'ya transferi, uzun süredir Formula 1 çevrelerinde konuşuluyordu. Schumacher, gelecek sezondan itibaren Toyota için yarışacağını, dün Alman Bunte dergisine verdiği mülakatta da dolaylı olarak açıklamıştı. 
     Williams BMW takımı, ünlü pilota yıllık 15 milyon dolar yerine 9 milyon dolar önermiş, Schumacher ise bunu kabul etmeyerek menajeri Willi Weber aracılığıyla yeni takım arayışlarına girmişti. 
     
     PARTNERİ HENÜZ BELLİ DEĞİL 

     Toyota'nın yeni transferi Ralf Schumacher'in partnerinin kim olacağı henüz netlik kazanmadı. 
     Takım yöneticileri, Toyota için mücadele eden Fransız pilot Olivier Panis ve Brezilyalı pilot Christiano Di Matta'dan memnun olduklarını, konunun daha sonra açıklığa kavuşacağını açıkladılar. 
     Ralf Schumacher, 20 Haziran Pazar günü yapılan ABD Grand Prix'sinde, saatte 300 kilometre hızla giderken, start-finiş düzlüğünde otomobilinin kontrolünü kaybederek bariyerlere çarpmıştı. 
     Uzun süre otomobilinin içinde hareketsiz kalan Alman pilot, tıbbi yardım ekibi tarafından büyük bir özenle hastaneye kaldırılmış, yapılan tetkikler sonucu hayati tehlikesinin bulunmadığı, ancak omurgasında iki kırık olduğu tespit edilmişti. 
     Formula 1'de sezonun 13. yarışı olan ve 15 Ağustos Pazar günü yapılacak Macaristan Grand Prix'sine kadar dinlenmesi gereken Ralf Schumacher'in yerine, Williams BMW takımının test pilotu İspanyol Marc Gene mücadele edecek. 
     
</TEXT>
</DOC>
