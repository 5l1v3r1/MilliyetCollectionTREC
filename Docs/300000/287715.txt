<DOC>
<DOCNO> 287715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko07.html </URL>
<DATE> 2004/11/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Gül'e Hazine vetosu... 
</HEADLINE>
<TEXT>

     ANKARA Milliyet 

Dışişleri Bakanı Abdullah Gül'ün, İslam Kalkınma Bankası fonlarını kullanan Türk şirketlerinin isimlerini açıklamasını Hazine Müsteşarlığı son dakikada engelledi. 
     TBMM Plan-Bütçe Komisyonu'nda Dışişleri Bakanlığı'nın bütçesi üzerinde yapılan görüşmeler sırasında CHP'li milletvekillerinin İslam Özel Sektörünün Geliştirilmesi Kurumu kurulmasına ilişkin tasarıya yönelik eleştirilerine yanıt veren Gül, başta kuruluşunda CHP lideri Deniz Baykal'ın imzası olan İslam Kalkınma Bankası olmak üzere birçok İslami fonun kullanımında "şeriat ilkelerinin geçerliliğinin" vurgulandığını belirterek şöyle devam etti 
     "Hepsi İslami kurallara göre çalışıyor. Yani faizsiz çalışıyor. İslam'ın haram dediği ticareti yapamıyor. Ama öyle sen İslami değilsin, ya da kurumunun amacı İslami değil' gibi bir amaç olsa ben de sizin gibi karşı çıkarım. Öyle değil. Tamamen serbest piyasa kuralları geçerli. Hatta Hazine'den itiraz gelmeseydi size bu fonlardan faydalanan Türk şirketlerinin listesini açıklayacaktım. Türkiye'nin en tanınmış şirketleri bu listede. Ancak bunun ticari sır niteliğinde olduğunu ve açıklanamayacağını söylediler. Ancak şunu söyleyebilirim Türk firmaları bu fonlardan 3 milyar doları dış ticarette, 756 milyon doları ise proje kaynağı olarak kullandılar" diye konuştu. 
     
</TEXT>
</DOC>
