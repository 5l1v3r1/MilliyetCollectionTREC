<DOC>
<DOCNO> 250652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur52.html </URL>
<DATE> 2004/06/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
ÖSS sonrası gasp... 4 genç yakalandı... 
</HEADLINE>
<TEXT>

     Antalya'da, 13 lise öğrencisinin bıçak tehdidiyle cep telefonları ve paralarının gasp edilmesi olayıyla ilgili 4 genç yakalandı. 
     Asayiş Şube Müdürlüğü'nden yapılan açıklamada, 20 Haziran Pazar günü Öğrenci Seçme Sınavı'nın ÖSS ardından eğlenmek için Konyaaltı sahiline giden 13 öğrencinin para ve cep telefonlarının bıçak tehdidiyle gasp edilmesinin ardından sürdürülen yoğun çalışma sonucu, olaya karıştığı belirlenen S.Y. 19 adlı gencin yakalandığı bildirildi. 
     Araştırma ve sorgulama sonucu S.Y'nin öğrencilerin gasp edilmesi olayını, arkadaşları E.D 17 , F.B 19 ve E.Y 16 ile birlikte gerçekleştirdiği tespit edildi. Polisin iki gün süren çalışması sonucu diğer gençler de şehir merkezinde yakalandı. 
     Aramalarda, ÖSS'ye giren öğrencilere ait gasp edilen 13 cep telefonu ele geçirildi. Olayda öğrencilerin 65 milyon lirasının çalındığı da bildirildi. 
     Gözaltına alınan 4 gencin, lise ve ilköğretim okulunda okudukları ve olaydan kısa süre önce Diyarbakır ve Bitlis'ten Antalya'ya geldikleri öğrenildi. 
     Yetkililer, gasp olayına karıştığı belirlenen 2 gencin yakalanmasına çalışıldığını kaydettiler. 
     Emniyette sorguları tamamlanan zanlı gençler, adliyeye sevk edildi. 
     
</TEXT>
</DOC>
