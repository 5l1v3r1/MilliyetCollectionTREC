<DOC>
<DOCNO> 296020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur49.html </URL>
<DATE> 2004/12/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tramvay yolunda sabotaj iddiası .. 
</HEADLINE>
<TEXT>

     Eskişehir Büyükşehir Belediye Başkanı Yılmaz Büyükerşen, deneme seferleri yaptırılan tramvayların demiryoluna, bugün henüz kimliği belirlenemeyen kişilerce sabotaj girişiminde bulunulduğunu iddia etti. 
     Büyükerşen, düzenlediği basın toplantısında, Borsa Caddesi'nde tramvayın geçiş güzergahına, deneme sürüşleri sırasında, tornada özel olarak rayın oyuğuna göre yapılmış bir parça bulduklarını söyledi. 
     Üçüncü kez böyle bir olayla karşılaştıklarını belirten Büyükerşen, daha önce de makasların olduğu bir yere boru ve demir parçası konulduğunu tespit ettiklerini ifade etti. Büyükerşen, şöyle konuştu 
     ''Parçalar, özellikle makasların çalışmasını engelleyecek şekilde yerleştiriliyor. Bugün Borsa Caddesi'nde bulunan parça, önceden ölçüleri alınıp, özel olarak yapılmış. Tramvay orada yavaş gittiği için tramvayı kullanan vatman bir gürültü hissediyor ve duruyor. Hızlı gitmiş olsa tramvay raydan çıkardı. Bunu ancak Eskişehirli olmayan bir ruh hastası ya da tramvayın hizmete girmesini istemeyenler yapmış olabilir. Bu olayda, Tramvay bir faciaya sebep olsa da tramvayın gereksizliği konusunda söylediklerimizi ispatlamış olsak düşüncesinde olanların davranışlarını seziyoruz.'' Büyükerşen, vatandaşların uyanık olması gerektiğini belirterek, tramvay hattı boyunca, özellikle makasların olduğu kavşaklarda gizli kamera kaydı yaparak, sabotaj girişimi yapanları yakalayacaklarını bildirdi. 
     Tramvayı 10 Aralık'ta hizmete sunmayı planladıklarını, ancak bu olay nedeniyle ertelendiğini ifade eden Büyükerşen, sistemi kurmanın 1 hafta süreceğini sözlerine ekledi. 
     
</TEXT>
</DOC>
