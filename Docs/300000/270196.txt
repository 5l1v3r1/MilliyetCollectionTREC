<DOC>
<DOCNO> 270196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas02.html </URL>
<DATE> 2004/09/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Dünyaca ünlü plajlar internette satışta 
</HEADLINE>
<TEXT>

     Kosta Rika'nın dünyaca ünlü cennet sahillerinin internette satışa çıkarılması çevrecileri kızdırdı. 
     Kosta Rika Çevre Koruma Federasyonu, ülkenin Büyük Okyanus kıyısındaki 11 sahilinin devlet kademelerinde görevli üst düzey bir memur ve yakınları tarafından kurulan şirketler aracılığıyla satışına hazırlanıldığını bildirdi. 
     Dünyaca ünlü Pelikan Kumsalı'nın 25 milyon dolara satışa çıkarıldığını belirten çevre koruma örgütü, üst düzey memur ile Çevre Bakanı'nın istifasını istedi. 
     Kosta Rika'nın başkenti San Jose'nin 300 kilometre kuzeydoğusundaki Santa Cruz de Guanacaste bölgesinde 11 kumsalın satışı için üst düzey devlet memuru, kız kardeşi ve diğer kişilerin 11 ayrı şirket kurdukları belirtiliyor. 
     Kosta Rika'da, Atlas ve Büyük Okyanus kıyılarındaki cennet sahilleri 200 metre boyunca koruyan bir yasa da bulunuyor. 
     
</TEXT>
</DOC>
