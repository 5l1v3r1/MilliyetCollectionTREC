<DOC>
<DOCNO> 295186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko44.html </URL>
<DATE> 2004/12/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Vakıfbank'a 500 milyon dolarlık sendikasyon kredisi... 
</HEADLINE>
<TEXT>

     Vakıfbank, 500 milyon dolarlık sendikasyon kredisini, Birleşik Arap Emirlikleri Merkez Bankası Başkanı Sultan Bin Nasser Al Suwadi'nin ev sahipliğinde bugün Dubai'de imzaladı. 
     İhracatın finansmanında kullanılacak bir yıl vadeli Libor artı 0.60 faiz oranlı sendikasyon kredisi, 25 uluslararası bankanın liderliğinde 28 ülkeden 56 bankanın katılımıyla düzenlenen kredi anlaşmasıyla yapıldı. 
     Böylece ilk defa bir Türk bankası, Avrupa dışında Avrupa ve Uzakdoğu arasındaki finans merkezi boşluğunu doldurmaya aday olarak gelişen Dubai'de, imza töreni düzenlemiş oldu. 
     Vakıfbank Yönetim Kurulu Başkanı Yusuf Beyazıt, imza töreninin ardından A.A muhabirine yaptığı açıklamada, söz konusu sendikasyon kredisi anlaşmasından son derece mutlu olduklarını belirtirken, ''500 milyon dolar gibi bir rakama şimdi imza attık. Anlaşmaya son derece büyük bir ilgi var. Buranın Merkez Bankası Başkanı Suwadi de toplantımıza iştirak ediyor'' dedi. 
     Çok sayıda bankanın katıldığı bir sendikasyon görüşmesi olduğunu ve son derece başarılı geçtiğini belirten Beyazıt, ''Bunun anlamı şu, hergün daha da büyüyen Vakıfbank'a, dolayısıyla Türkiye'ye artık dünya finans çevrelerinin güveni artmış durumda. Bu anlamda da son derece iftihar ediyorum'' diye konuştu. 
     
     VAKIFBANK GENEL MÜDÜRÜ KACAR 
     Vakıfbank Genel Müdürü Ahmet Kacar ise Vakıfbank'ın her geçen gün ivmesini daha da artırdığını, finans çevrelerinin bunu olumlu değerlendirdiğini belirterek, şunları söyledi 
     ''500 milyon dolarlık bir sendikasyon oldukça iyi bir rakam. Türk piyasalarında Garanti Bankası'nın ardından ikinci büyük sendikasyon. Katılım da çok iyi oldu. 28 ülkeden 56 tane banka katıldı. Fiyat itibariyle de oldukça makul fiyat oldu. Bu bakımdan da ayrı bir mutluluk yaşıyoruz.'' Vakıfbank'ta olumlu gelişmelerin devam edeceğini dile getiren Kacar, ''Vakıflar Bankası'nı izlemeye devam edin'' diye konuştu. 
     
</TEXT>
</DOC>
