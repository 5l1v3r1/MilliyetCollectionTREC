<DOC>
<DOCNO> 252472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy28.html </URL>
<DATE> 2004/07/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik'ten "dayak görüntüleri"ne tepki .. 
</HEADLINE>
<TEXT>

     Milli Eğitim Bakanı Hüseyin Çelik, milli eğitimin sorunlarını tespit ettiklerini, ancak bunların ''bugünden yarına'' çözülmesinin mümkün olmadığını belirterek, ''Eğitimin çehresi bir kaç yılda değişecek, Cumhuriyete yakışır bir hal alacak'' dedi. 
     Çelik, Anadolu Otelcilik ve Turizm Meslek Lisesi'nde düzenlenen Açık İlköğretim Okulu ve Açık Lise Şiir, Öykü ve Resim Yarışmaları Ödül Töreni'ne katıldı. 
     Çelik konuşmasına, Van Valisi Hikmet Tan'ın konvoyuna düzenlenen bombalı saldırı ve Doğubeyazıt'taki deprem olaylarından duyduğu üzüntüyü dile getirerek başladı. 
     Olaylarda yaşamlarını yitirenlere Allah'tan rahmet, yakınlarına da başsağlığı ve sabır dileyen Çelik, doğal afetlere karşı tedbir alınmasının önemini vurguladı. ''Ancak terör dediğimiz şey, çok kalleştir'' diyen Çelik, bu konuda ne kadar tedbir alınırsa alınsın, bilinmeyen bir yerden ortaya çıkabildiğini söyledi. Bombanın, ''bölgenin ve Türkiye'nin huzuruna atıldığını'' ifade eden Çelik, halkın bu olayı iyi değerlendireceğine inandığını kaydetti. 
     Terör olaylarının, insanları korkutarak sindirmeyi amaçladığını anlatan Çelik, bu dönemde dayanışmanın, birlik ve beraberliğin büyük önem taşıdığını belirtti. 
     Çalışmalarında ''her yerde, her zaman, herkes için eğitim'' sloganını benimsediklerini ifade eden Çelik, ''İstiklal Savaşı vererek bu toprağı vatan yaptık, şimdi sırada İstikbal Savaşı var. Bu da eğitimle kazanılır'' diye konuştu. Çelik, Türk Milleti'nin bu savaştan da ''yüzünün akıyla'' çıkacağına inandığını kaydetti. 
     Eğitim sorunlarını, ''okullaştırma, müfredat, derslik açığı, öğretmenlik mesleğine itibar kazandırma ve teknolojik altyapı'' olmak üzere 6 başlıkta topladıklarını belirten Çelik, bu konularda yürüttükleri çalışmalar hakkında bilgi verdi. 
     Çelik, yıllardır kronikleşen bu sorunların ''bugünden yarına'' çözülmesinin mümkün olmadığını ifade ederek, ''Eğitimin çehresi, bir kaç yılda değişecek, cumhuriyete yakışır bir hal alacak'' dedi. 
     
     DAYAK ORTADAN KALDIRILMALI 
     Çelik, bugün düzenlenen ödül töreni ile eğitimde cezalandırmanın değil, ödüllendirmenin esas alınması gerektiğini bir kez daha ortaya koyduklarını belirterek, NATO Zirvesi'ni protesto gösterileri sırasında meydana gelen ''dayak görüntülerine'' değindi. 
     Çelik, Türkiye'de dayak meselesinin çok ciddi sorgulanması gerektiğini ifade ederek, ''Biz dayak atan ve dayak yiyen bir toplum olmaktan ne zaman vazgeçeceğiz'' diye sordu. 
     Öğretmenlere de seslenen Çelik, eğitimde, nizam, intizam ve disiplin sağlamanın şart olduğunu, ancak bunu otorite ile karıştırmamak gerektiğini vurguladı. Çelik, dayağın az ya da çok gündemden çıkarılmasını ve öğretmenlerin anne-baba şefkati ile çocuklara yaklaşmasını istedi. 
     -YETKİLİLERE ÇAĞRI...- Daha sonra Açık ilköğretim okulları ve açık liseler arasında düzenlenen şiir, öykü ve resim yarışmalarının ödül törenine geçildi. ''Aydınlık Dünya'' şiiri ile bu alandaki birinciliği elde eden fiziksel engelli Nevruz Özcan, konuşmasında, yaşadığı Mersin'in Mut ilçesine ilişkin sorunları aktardı. Bölgede okul ve öğretmen açığı bulunduğunu, bilgi-iletişim teknolojilerine ulaşmakta sıkıntı yaşandığını anlatan Özcan, fiziksel engeli nedeniyle yazı yazmakta zorlandığını bu yüzden bilgisayar istediğini söyledi. 
     Bir şiir kitabı hazırladığını belirten Özcan, yetkililere, ''Bizim elimizden tutun'' çağrısında bulundu. 
     Milli Eğitim Bakanı Çelik de Nevruz Özcan'a ödülünü sunarken, bir bilgisayar sözü verdi. 
     Daha sonra yarışmalarda dereceye giren diğer öğrencilere plaketleri verildi. 
     Hüseyin Çelik ve beraberindekiler, törenin ardından dereceye giren eserlerden oluşan sergiyi gezdiler. 
     
</TEXT>
</DOC>
