<DOC>
<DOCNO> 286883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy05.html </URL>
<DATE> 2004/11/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP, ''Nöbetleşe Daire Başkanlığı'' iddialarını Meclis'e taşıdı... 
</HEADLINE>
<TEXT>

     CHP Genel Başkan Yardımcısı ve Ankara Milletvekili Eşref Erdem, Enerji ve Tabii Kaynaklar Bakanlığı'ndaki kadrolaşma ve "nöbetleşe daire başkanlığı" uygulamasına ilişkin iddiaları bir soru önergesiyle TBMM gündemine taşıdı. 
     Eşref Erdem, Enerji ve Tabii Kaynakları Bakanlığı'nda atama kararnameleri Cumhurbaşkanı Ahmet Necdet Sezer tarafından imzalanmayan bürokratların görev yaptığını öne sürdü. Bakanlıkta hükümetin çok yoğun bir şekilde kadrolaşmaya gittiğini savunan Erdem, TBMM Başkanlığı'na Enerji ve Tabii Kaynaklar Bakanı Hilmi Güler'in yanıtlaması istemiyle bir soru önergesi verdi. Erdem, Bakanlıkta her altı ayda bir, fiilen görev yapmamalarına karşın daire başkanlarının değiştiğine dikkat çekerek, "Bu uygulamayla AKP yandaşlarının daire başkanlığının sahip olduğu ek göstergelerden 'nöbetleşe' yararlandırılması mı amaçlanmaktadır " sorusunu yöneltti. 
     Erdem, Bakan Güler'den göreve geldikten sonra, Bakanlığın merkez teşkilatında ve bağlı veya ilgili kuruluşlarda toplam kaç Genel Müdür, Genel Müdür Yardımcısı ve Bölge veya Müessese ya da İl Müdürünü görevden aldığını sordu. Erdem, soru önergesinde, Bakanlık ve bağlı kuruluşlarında atama kararnameleri Cumhurbaşkanlığı makamı tarafından imzalanmayan kaç bürokratın bulunduğu, vekaleten, görevlendirmeyle veya kurumun özelleştirme kapsamına alınmasından sonra, Maliye Bakanlığınca ataması yapılan toplam kaç personel bulunduğu konularında bilgi istedi. 
     Erdem, soru önergesinde, TEDAŞ'ın finansman açığının arttığını belirterek, bu artışın nedenleri ve kayıtlardaki tutarsızlıklarla ilgili de sorular yöneltti. Erdem, Bakanlığa bağlı KİT'lerde deneyimli ve tecrübeli kadroların görevden kalındığı görüşünü de savunurken, Bakan Güler'e, "Bugüne kadar, aktif görevden aldığınız kaç kamu görevlisini, görev adı altında ailelerinin yaşadığı ve çalıştıkları kentlerin çok uzağına 'geçici görev' adıyla sürgüne gönderdiniz " sorusunu yöneltti. 
     
</TEXT>
</DOC>
