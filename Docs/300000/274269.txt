<DOC>
<DOCNO> 274269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko26.html </URL>
<DATE> 2004/09/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Babacan Karanlığa dönüş özlemi çekenler, boşa kürek çekiyor 
</HEADLINE>
<TEXT>

     Devlet Bakanı Ali Babacan, ''Türkiye'nin zayıf noktalarını, hassasiyetlerini fırsat olarak görüp yağmaya kalkışanların, karşılarında hükümet ve halkın ''şevkat tokatını mutlaka bulacaklarını'' söyledi. 
     Babacan, ''karanlığa dönüş özlemi içinde olanlar varsa, hiç tereddütsüz söylüyorum, boşuna kürek çekiyorlar'' dedi. 
     Babacan, Merkez Bankası Başkanı Süreyya Serdengeçti'nin ''Yeni Türk Lirası YTL tanıtım kampanyasının'' ayrıntılarını açıkladığı basın toplantısında yaptığı konuşmada, Türkiye'nin yüksek enflasyon, belirsizlik, beceriksizlik, yolsuzluk ve usulsüzlük yoluyla geçmişte uzun zaman kaybettiğini söyledi. 
     En büyük hedeflerinin bu manzarayı tersine çevirmek olduğunu anlatan Babacan, bunun büyük oranda sağlandığını bildirdi. Babacan, şöyle devam etti 
     ''Bugün artık işverenimiz, sanayicimiz, esnafımız, tüccarımız, kazancını enflasyon yoluyla istikrarsızlığa kurban etmemektedir. İşçimiz, emeklimiz, dar gelirlimiz, memurumuz, enflasyon yoluyla alın terini, ekmeğine, sofrasına musallat olan karanlık dönemden kurtulmuştur.'' 
     
     ''BOŞUNA KÜREK ÇEKİYORLAR'' 
     Bu arada ''karanlık dönemden çıkar elde eden çevrelerin Türkiye'yi yeniden o günlere çekmeye çalıştıklarına'' şahit olunduğunu anlatan Babacan, ''Türkiye'nin zayıf noktalarını, hassasiyetlerini fırsat olarak görüp yağmaya kalkışanlar, karşılarında hükümetimiz ve halkımızın şevkat tokatını mutlaka bulacaktır. Halkımızın ekmeğine, alın terine göz dikenler, bunun hesabını vermektedirler ve vermeye devam edecekler. Karanlığa dönüş özlemi içinde olanlar varsa hiç tereddütsüz söylüyorum, boşuna kürek çekiyorlar'' şeklinde konuştu. 
     Babacan, Türkiye'nin yepyeni bir döneme başladığını, yediden yetmişe tüm kurum ve bireylerin artık yeni bir sayfa açtığını, Yeni Türk Lirası'nın da, bu yeni dönemin tarihi bir safhasını oluşturduğunu kaydetti. 
     
     İZLENİMLER 
     Merkez Bankası'ndaki basın toplantısına, Hazine Müsteşarı İbrahim Çanakçı, Merkez Bankası Başkan Yardımcısı Şükrü Binay da katıldı. 
     Toplantının yapıldığı salonun çeşitli yerlerine, YTL'nin tanıtıldığı afişler asılırken, bu afişlerde ''yaşasın Yeni Türk Lirası'' sloganının yanı sıra 1 rakamının çevresindeki sıfırları uçuran kuşlara yer verildi. 
     
</TEXT>
</DOC>
