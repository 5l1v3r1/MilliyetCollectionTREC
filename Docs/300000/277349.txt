<DOC>
<DOCNO> 277349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/ydemirkol.html </URL>
<DATE> 2004/10/05/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Sebep futbolsa Yanal gitmeli 
</HEADLINE>
<TEXT>



Ersun Yanal 9 Eylül'de "Hakan, milli takımımız için çok önemli bir oyuncudur" diyordu. Bundan 5 ay önce ise daha ileri gidiyordu "Hakan Şükür, profesyonelliği, kazanma hırsı - ve dikkat edin - oyun anlayışıyla örnek alınması gereken bir oyuncudur." Bu geçen zamanda, Hakan'ın futbolunda bir gerileme olduğu söylenebilir mi 
Herhangi bir teknik adama sorun, "Takımınızda olmasını istediğiniz 3 oyuncu " diye. Ben bunu rastladığım tüm hocalara sorarım. Ve bugüne kadar "Hakan" demeyene rastlamadım. Muhtemelen önümüzdeki en az 2 yıl boyunca da durum aynı olacak. 
Peki Ersun Yanal başka türlü mü düşünüyor Yeni açıklaması bu yönde, "Tamamen teknik bir tercih." Açarsak, "Hakan artık pres yapmıyor, rakip savunmanın oyunu kurmasını seyrediyor ve asıl önemlisi o oynayınca takım topu şişirmeye başlıyor". Hakan'ın yıllar içinde bazı özellikleri yıpranmış olabilir. Ama biliyoruz ki, eğer konu futbol performansı ise, istikrar denen kelimenin karşılığı Hakan'dır. Bu yüzden herkes onu istiyor. Hakan'ın asıl önemli özelliği ise her oyuna uyabilmesidir. İşte bu yüzden Yanal'ın 25 gün önce söylediği gibi, "O, milli takımımız için çok önemli bir oyuncudur". 

Çelişki 
Peki nasıl oluyor da Yanal, yoğun bir şekilde tartışılırken, böylesine tartışma büyütecek bir karar alıyor. Şu resme analitik olarak bakabilirsek, sebebin futbolla ilgili olmadığı ortaya çıkar. Çünkü eğer gerçekten futbolla ilgiliyse o zaman Yanal'ın bir ay önce söyledikleriyle, bugün yaptığını art arda koyduğumuzda ortaya çıkan çelişki, hocanın kafasının fazlasıyla karışık olduğunu gösterir. Dolayısıyla da bu kadar kafası karışık bir hocaya milli takım emanet edilemez. Ya da bu kararın sebebinin futbolla ilgili olmadığı kabul edilir. 
Hakan müthiş bir oyuncu. Ama şunu çok iyi biliyoruz ki Hakan kolay huzursuzlaşır. 2002 Dünya Kupası'nda milli takım kampında yaşananları bir gün bir oyuncu yazarsa, neyin ne olduğunu herkes çok iyi görecek. Yanal, Gürcistan ve Yunanistan maçları parantezinde bu Hakan'la tanıştı. Hayran olduğu bu futbolcunun diğer yüzünü gördü. Ve Yanal çabucak siler. Bu bir silme operasyonudur. 

Yanlış hamle 
Böyle bir karar ilk kez alınmıyor. Tanrı katındaki Cantona'nın, tüm zamanların en golcü 2. Brezilyalısı Romario'nun milli takımdan kesilişini unutmamalı. Yanal'ın kararı da anlaşılabilirdir. Ama anlaşılmaz olan iki tarafın da hiçbir şey söylemeden lafı yuvarlayıp dokundurmalar yapması. Normali, Hakan'ın çıkıp net bir şekilde feryat etmesidir. Yanal'ın da sebebi açıkça söylemesi. Kimse "Böyle önemli maçlar öncesi kavga olmasın" demesin. Yanal huzur istiyorsa bu hamleyi bugün yapmayacaktı. Yapacaksa da açık olmalı, tartışmaları doğru zemine çekmeli. Böyle ortada laflar edince, olan tek şey kavganın zeminin genişlemesi ve belirsizleşmesi oluyor. Bize açıklık lazım. Ey Türk gençliği Bildiğinizi söyleyiniz. 

Bağırmanız gerekmiyor 

Önerilere devam. Stadyum kapasitesi sonuna kadar dolu. Ama çıkan tezahürat garip boğuk bir gürültü. Taraftar canı çıkana kadar bağırıyor ama, ne dedikleri belli ne tüyler ürperten bir atmosfer oluşuyor. Çünkü herkes bireysel olarak boğazını yırtıyor. Halbuki herkes mırıldansa bile daha güçlü ve etkileyici bir ses çıkacak. Türkler birlikte şarkı söylemeyi bilmez derler. Doğrudur. Ama artık öğrenebiliriz sanıyorum. 

Yeni bir denklem 

Hıncal Abi geçen hafta şu tezi ortaya attı "Galatasaray'ın korkup yenemediği Beşiktaş'ı, Ankara BB yendi. Hagi korkak". Bu hafta da Galatasaray, Ankara'yı yendi, pozisyon vermeden. Hagi yine korkak. Doğrusu anlamakta güçlük çekiyorum. Evet, konu direkt skorlarla ilgili, ama skor yazarlığı penceresinden baktığımı sanmıyorum. En azından sorduğum soru, Hıncal Abi'nin kurduğu denklemden daha skora yönelik değil. Sadece devamı. 

Volkan tecrübe mi kazandı 

Manchester'ın kaleye vurduğu 7 şutun 6'sı gol oldu. Söylendiği gibi Rüştü'nün hatalı olduğunu düşünmüyorum. Şutların kalitesi o kadar yüksek ki çıkarılması neredeyse imkansız. Denizli'nin o ünlü pozisyonda attığı 4 şuta bakın, bir de Nistelrooy'un yetişilmez şutuna. Bu iki maçın tartışması, Volkan - Rüştü karşılaştırması değil, Denizli forvetiyle Nistelrooy'un karşılaştırılması olmalı. Ama illa kaleci konusuna girilecekse şu sorulabilir "Rüştü 6 tane yedi de, Volkan tecrübe mi kazandı 

Ankara Belediye ve hatırlattıkları 

Beşiktaş'ı yenişleri sonrası ortalık ayağa kalktı. Transferler ne kadar başarılı. 150 bin dolara alınan Wederson'a bak, bir de 4 milyon Euro'luk Juanfran'a. Olmuyor. Bir malın değerini ona talip olan ve taliplerinin sayısı da belirler. Wederson'a, Beşiktaş talip olsa o oyuncu 150 bin dolara alınabilir miydi Öte yandan Yusuf'a yıllık 500 milyar verip kadro dışı bırakan da aynı Ankara. Ve asıl konu. Ankara, Belediye'nin parasıyla yaşatılıyor. Bu sakat bir durum. Ankara'nın 3. bir takıma ne kadar ihtiyacı var O da ayrı bir konu. Ama bizim bu konuları gönül rahatlığıyla deşebilmemiz için kendimizi de temizlememiz gerekir. Kuşkusuz, devletin, belediyenin takım kurması yanlıştır. Güçleri iyi ayırmak, görevlerini iyi belirlemek şarttır. Ama peki ya aktif gazetecilerin başka işler yapması. Özellikle federasyonda ücretli ya da ücretsiz görev alması. İyi düşünmeli. 



</TEXT>
</DOC>
