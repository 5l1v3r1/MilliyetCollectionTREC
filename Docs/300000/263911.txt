<DOC>
<DOCNO> 263911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur46.html </URL>
<DATE> 2004/08/16/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
Türkiye Filistin'e 1 milyon Dolarlık yardım malzemesi gönderdi 
</HEADLINE>
<TEXT>

     Türkiye'nin, Filistin'e toplam 1 milyon dolar tutarında acil gıda, ilaç ve sağlık malzemesiyle üç adet ambulans yardımında bulunduğu bildirildi. 
     Dışişleri Bakanlığı'ndan yapılan açıklamada, ''Türk hükümeti tarafından, Türkiye ile Filistin arasındaki tarihten gelen bağlar muvacehesinde, dost ve kardeş Filistin halkının karşı karşıya bulunduğu sıkıntıların hafifletilmesine katkıda bulunmak üzere, uygulanmakta olan eylem planı çerçevesinde, Filistin hükümeti ve Halkına 1 Milyon dolar tutarında toplam 1357,27 ton acil gıda, muhtelif ilaç ve sağlık sarf malzemesi ile üç adet ambulans yardımında bulunulmasının kararlaştırıldığı'' belirtildi. 
     Açıklamada, Başbakanlık Türkiye Acil Durum Yönetimi Genel Müdürlüğü eşgüdümünde hazırlatılan söz konusu yardım malzemesinin, konvoylar halinde, karayolundan, Suriye ve Ürdün güzergahı takip edilerek Filistin'e gönderildiği, Türk Kızılayı tarafından 5 kamyondan oluşan gıda yardımının Filistin halkına dağıtımına 12 Ağustos günü başlandığı, 13 Ağustos günü de devam edildiği kaydedildi. 
     Dışişleri'nin açıklamasında, yardımın Filistin Kızılayı Başkanı'na ve Filistin Ulusal Ekonomi Bakanlığı Tedarik Bölümü'ne, Türk Kızılayı ve Kudüs Başkonsolosluğunca resmi devir-teslim işleminin 12 Ağustos günü Ramallah'ta yapıldığı bildirildi. 
     Üzerinde ''Türk Halkının Kardeş Filistin Halkına Yardımı'' pankartlarını taşıyan kamyonların ve Türk Kızılayı'na ait araçların Ramallah'ta halkın sempatisini topladığı belirtildi. 
     Açıklamada yardımın, 12 Ağustos günü öğleden sonra Ramallah'ın 4 ayrı köyüne Deir Kudiss, Budros, El-Midya ve Naalin gidilerek Kızılay yetkilileri, Filistin Kızılayı temsilcileri ve Kudüs Başkonsolosluğu görevlileri tarafından halka doğrudan dağıtıldığı kaydedildi. 
     13 Ağustos günü de Nablus ve Salfit vilayetlerinin muhtelif köylerine gidilerek dağıtımın yapıldığı, dağıtıma tedarik işlerinden sorumlu Filistin Ulusal Ekonomi Bakan Yardımcısı Abdulhamid El-Kudsi'nin de bizzat iştirak ettiği bildirildi. 
     Yardımların halka doğrudan dağıtımının, bazı haber ajanslarının temsilcileri tarafından görüntülü olarak kaydedildiği ve buna yönelik görüntülü haberlerin muhtelif televizyon kanallarında yayınlandığı belirtilen açıklamada, dağıtım faaliyetinin ayrıca, Filistin Devlet Televizyonu ve diğer bazı televizyon kanalları tarafından da takip edildiği ve 12 Ağustos gecesiyle 13 Ağustos günü televizyon haber programlarında görüntülü olarak yayınlandığı bildirildi. Türk Kızılayı'nın yardımına ilişkin haberlerin 12 ve 13 Ağustos günlerinde Filistin yazılı basınında da yer aldığı belirtildi. 
     Bakanlık, yardımların dağıtımı sırasında, Türk Kızılay mensuplarının Filistin Kızılay personeline insani yardım operasyonları konusunda yerinde eğitim verdiği, Filistin Kızılayı Başkanı Yunus El-Hatib'in Türk Kızılayı'nın tecrübesinden bu şekilde yararlanmış olmalarından dolayı da ayrıca teşekkürlerini bildirdiği ve afet yönetimi konusunda tecrübesi olan Türk Kızılayı ile daha çok sağlık hizmetleri ve faaliyetleri konusunda uzmanlaşan Filistin Kızılayı arasındaki işbirliğini artırmayı istediklerini ifade ettiğini bildirdi. 
     Açıklamada, ''Kızılay ekibinin başkanı Zafer Karakaş ve diğer 7 mensubu Filistinlilerin sevgisine mazhar olmuş ve ayrıca Filistin Kızılayı Başkanınca da aynı şekilde takdir edilmiştir. 
     Yardımın tarafımızdan doğrudan dağıtımına 14 Ağustos günü de devam edilmiştir. Kızılay ekibi aynı gün Filistin Devlet Başkanı Yasser Arafat tarafından Ramallah'taki ofisinde kabul edilmiştir. Başkan Arafat, böylesine zor bir dönemde gerçekleştirilen insani yardımdan ötürü Türk Kızılayı'na ve Türkiye hükümetine teşekkürlerini iletmiştir'' denildi. 
     Dışişleri Bakanlığı, Türk ve Filistin Kızılay ekiplerinin, Başkan Arafat'la yapılan görüşmenin ardından aynı gün Kalkilya bölgesindeki dağıtım faaliyetlerini gerçekleştirdiği, Kızılay ekibinin bugünse Cenin bölgesindeki dağıtım faaliyetlerine iştirak etmekte olduğunu bildirdi. 
     
</TEXT>
</DOC>
