<DOC>
<DOCNO> 274138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/siyaset/asiy.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ikna planı 
</HEADLINE>
<TEXT>


Başbakan, Brüksel'i, "Zina konusu size yanlış anlatılıyor. Olay dini kökenli değil. Amaç, aileyi ve kadını korumak" diye iknaya çalışacak 

Abdullah Karakuş 


Başbakan Recep Tayyip Erdoğan, Brüksel'de bugün başlayacak olan resmi temaslarında, AB yetkilileriyle ikna görüşmeleri yaparak, "Zina düzenlemesi din kökenli değildir. İslamda bu tür cezalar yoktur. Biz bunu ailenin korunması için yapıyoruz" diyecek. 
Erdoğan'a Brüksel gezisinde, Diyanet İşleri Başkanlığı'ndan Sorumlu Devlet Bakanı Mehmet Aydın ve son anda uçağa binen Adalet Bakanı Cemil Çiçek eşlik ediyor. AB yetkilileriyle iyi ilişkileri bulunan ve "zina dini kökenli değil" vurgusu yapabilecek bakan olan Aydın'ı da beraberinde götüren Erdoğan, başta AB'nin Genişlemeden Sorumlu Üyesi Günter Verheugen olmak üzere AB yetkililerine, "Zina konusu size yanlış anlatılıyor. Doğrusunu bizden dinleyin" diyecek. 
Gezisinde, "aile vurgusu" yapacak olan Erdoğan'ın beraberinde eşi Emine Erdoğan da var. Erdoğan, Brüksel'de şu mesajları verecek 
İrlanda, AB uygulamaları dışındaki ceza uygulamalarını, tam üye olduktan sonra kaldırdı. Öncesinde, 'kaldırın' diye diretilmedi. Bazı ülkelere sağladığınız istisnaları bize de sağlayın.Zinaya toplumumuzda hassasiyet var. Kadınları korumak için yapmak istiyoruz. Türkiye'nin kendi iç şartları var. Halkımızın büyük çoğunluğu istiyor. Kopenhag kriterlerini yerine getirdik. TCK da zaten Genel Kurul'a geldi. Bir sorun yok. Çabucak öbür bağlantılı yasalarla geçiririz. Zaten bunun yürürlük tarihi 2006 olacak. 
Öte yandan Erdoğan'ın, kendisini kahvaltıya çağıran Belçika Başbakanı Verhofstadt ile görüşmesi, Belçika Başbakanı'nın trafik kazası geçirmesi nedeniyle iptal edildi. Görüşmenin Erdoğan'ın 2 Ekim'deki Brüksel ziyaretinde yapılması planlanıyor. 


</TEXT>
</DOC>
