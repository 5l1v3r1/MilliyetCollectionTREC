<DOC>
<DOCNO> 285760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy09.html </URL>
<DATE> 2004/11/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kim gider kim kalır, Tayyip Bey bilir... 
</HEADLINE>
<TEXT>

     Ankara kulislerinde zaman zaman gündeme gelen kabine revizyonu bu sıralar yine çok konuşulmaya başlandı. 17 Aralık'tan sonra yapılması beklenen revizyonun "başarılı görünen bakanları" da kapsayabileceği belirtilirken, bunun bir bayrak yarışı olduğu ve başka isimlere de şans verilmesi gerektiği ifade ediliyor. 
     Referans Gazetesi'nin haberine göre özellikle ekonomi ile ilgili alanlarda kapsamlı bir revizyondan bahsediliyor. Bu isimlerin başında Ekonomiden Sorumlu Devlet Bakanı Ali Babacan ve Maliye Bakanı Kemal Unakıtan geliyor. Babacan'ın, AB üyelik sürecinde başmüzakereci, Unakıtan'ın ise Özelleştirmeden Sorumlu Başbakan Yardımcısı olacağı söylentileri kulaktan kulağa yayılıyor. 
     Ekonominin başına ise şu anda parti yönetiminde görevli olan İstanbul Milletvekili Nazım Ekren'in gelebileceği belirtiliyor. Ekren'in hem Maliye hem de ekonomiden sorumlu bakan olacağı ya da sadece ekonomiden sorumlu olacağı Maliye'ye de şu anda Başbakan Yardımcısı olan Abdüllatif Şener'in getirilebileceği söyleniyor. 
     Hatta Ekren'in İstanbul'daki iş çevrelerine bu yönde bilgiler gönderdiği, "Ben bakan olacağım" mesajı verdiği kulislere gelen bilgiler arasında. 
     Öte yandan Tarım ve Köyişleri Bakanı Sami Güçlü'nün bakanlıktan alınabileceği belirtilirken, Çalışma ve Sosyal Güvenlik Bakanı Murat Başesgioğlu'nun başka bir bakanlığa kaydırılabileceği ifade ediliyor. Sağlık gerekçeleriyle bakanlıktan ayrılmak isteyen Bayındırlık ve İskan Bakanı Zeki Ergezen ile Devlet Bakanı Güldat Akşit'in durumunun da ne olacağı merak konusu. 

     
</TEXT>
</DOC>
