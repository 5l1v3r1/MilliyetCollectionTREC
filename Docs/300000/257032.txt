<DOC>
<DOCNO> 257032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun10.html </URL>
<DATE> 2004/07/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bulgaristan ve Polonya'ya terör tehdidi 
</HEADLINE>
<TEXT>

     Kendisini El Kaide'nin Avrupa şubesi olarak tanıtan bir örgüt, Polonya ile Bulgaristan'a, Irak'taki askerlerini çekmemeleri halinde saldırı düzenleneceği tehdidinde bulundu. 
     Tevhid İslam Örgütü imzasıyla bir internet sitesinde yayımlanan mesajda, Bulgaristan ile Polonya'dan, Irak'taki askerlerini geri çekmeleri istendi, aksi taktirde bu iki ülkede kanlı eylemler düzenleneceği tehdidinde bulunuluyor. 
     Mesajda, Irak'taki askeri koalisyon ile ortaklıklarını gözden geçirmemeleri halinde Bulgaristan ile Polonya'nın, ABD ile İspanya gibi ağır bir bedel ödemek zorunda kalacakları ileri sürülüyor. 
     Mesajda, ''Amerikalılarla müttefik olan haçlı Bulgar hükümeti ile Bulgar halkını, Irak'taki askerlerini geri çekmeleri konusunda son kez uyarıyoruz. Eğer buna uymazlarsa Bulgaristan'ı kan gölüne çevireceğimize yemin ediyoruz'' ifadesi yer alıyor. Polonya'nın da Irak'taki askerlerini geri çekmemesi halinde patlama sesleriyle sarsılacağı uyarısında bulunuluyor. 
     Bulgaristan Cumhurbaşkanı Georgi Pırvanov, cuma günü yaptığı açıklamada, Irak'taki 480 kişilik piyade taburunun geri çekilmeyeceğini söylemişti. 
     Polonya Savunma Bakanlığı, Irak'taki asker sayısının ocak ayında, 2400'den 1000-1500 civarına indirileceğini açıklamıştı. 
     
</TEXT>
</DOC>
