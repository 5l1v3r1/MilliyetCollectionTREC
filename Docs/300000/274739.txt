<DOC>
<DOCNO> 274739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/magazin/amag.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Efsane', haftaya Türkiye'de olacak 
</HEADLINE>
<TEXT>


Dünya sinemasının dev aktörlerinden Jean Reno, çekimleri Kapadokya'da başlayacak 'Kurtlar İmparatorluğu' filmi için geliyor 

YILDIZ YAZICIOĞLU Ankara 

Doğan Yayıncılık'ın Türkçeye kazandırdığı, Fransız yazar Jean Christophe Grange'in 'Kurtlar İmparatorluğu' L'Empire des Loups kitabının sinema uyarlaması, İstanbul ve Kapadokya'daki çekimlerle tamamlanacak. 

Özel helikopterle çekim 
2005'te vizyona girmesi planlanan, 30 milyon euro bütçeli filmin, Fransa'nın başkenti Paris'teki çekimleri tamamlandı. Gaziantep ve Nemrut Dağı'nda geçen bölümler için Kapodokya'da çekim yapılmasına karar verildi. Fransız yapımcının Türkiye'deki temsilcisi Medya Vizyon, helikopterli çekimler için Kültür ve Turizm Bakanlığı'na başvurdu. 
Nevşehir Kültür ve Tabiat Varlıklarını Koruma Kurulu'nun, coğrafi yapı nedeniyle özel koşullara sahip araçlarla çekim yapılabileceğini bildirmesi üzerine, çift motorlu, titreşimi ve düşme riski az olan helikopterle çekim güvencesi verildi. Kurulun, belirli bir yükseklikten çekim yapılması şartıyla izin vermesi bekleniyor. Chris Nahon'un yönettiği filmde komiser Jean - Louis Schiffer karakterini canlandıran dünyaca ünlü Fransız oyuncu Jean Reno da gelecek hafta Türkiye'de olacak. 



</TEXT>
</DOC>
