<DOC>
<DOCNO> 262027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko03.html </URL>
<DATE> 2004/08/10/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Borsanın gözü FED'de... 
</HEADLINE>
<TEXT>

     Dün 19 bin 600 puana kadar çıkmasına rağmen günü sadece yüzde 0.3 oranında değer kaybıyla 19 bin 248 puandan tamamlayan bileşik endekste bugün akşam yapılacak olan FED toplantısı takip edilecek. 
     Dün IMF ile yapılacak anlaşma ve büyüme rakamlarının morali ile yükselen endeks, bu potansiyelini gün sonuna taşıyamadı. 
     Özellikle petrol fiyatlarının yarattığı tedirginlikle Avrupa borsalarında görülen tedirginlik ve bugün yapılacak FED toplantısı öncesi risk almak istemeyen yatırımcıların satışları endeksi tekrar 19 bin 200'lü rakamlara indirdi. 
     
     Gündemde FED var 

     Bugüne bakıldığında ise öncelikli gündem FED toplantısı. Türkiye saati ile akşam 21.00'de başlayacak toplantıdan çıkacak faiz kararı sadece Türkiye'de değil tüm gelişmekte olan ülke piyasalarında etkili olacak. 
     Uzmanlar FED toplantısı öncesi çok sert hareketler beklemediklerini ifade ediyorlar. Endeksteki hareket aralığının 19 bin-19 bin 500 olması beklenirken, petrol fiyatlarındaki oynaklığın da yakından takip edilmesi gerektiği kaydediliyor. 
     
     19 bin 250 üzerinde kalmalı 

     Gedik Yatırım'ın güne ilişkin beklentisi şöyle Piyasanın 16 bin 700 civarında başlayan kısa vadeli yükseliş trendini bozmaması için bugün 19 bin 250 seviyesi üzerinde kalması gerektiği görülüyor. 19 bin 250 desteği altında bir açılış olması halinde yeni alım için 18 bin 700-750 aralığının beklenmesini öneriyoruz. Endeksin direnci ise 19 bin 650 seviyesinde olup 20 bin 500 hedefinden bahsedebilmek için bu direncin geçildiği görülmeli. Kısa vadeli göstergeler yeniden alım sinyali vermeye başlıyor. 

     
</TEXT>
</DOC>
