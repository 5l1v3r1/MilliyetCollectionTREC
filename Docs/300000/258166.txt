<DOC>
<DOCNO> 258166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/spor/ydemirkol.html </URL>
<DATE> 2004/07/26/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Büyük problem 
</HEADLINE>
<TEXT>



Geçen yıl Avrupa'da zirveyi bulan takımların ortak bir özelliği var. Porto, Monaco, Valencia ve Yunanistan Milli Takımı birbirlerine benzer bir savunma anlayışıyla oynuyorlar. Bunun ilk safhasını top rakipteyken mümkün olduğunca fazla adamla topun önüne geçmek ve alan daraltma işini ufak bir delik bile bırakmaksızın çok yoğun yapabilmek olarak özetleyebiliriz kütle savunma . Diğer yönü ise savunmadaki oyuncular dahil herkesin topu çok iyi kullanabilmesi. Asıl önemli olan ise yüksek pas yüzdesiyle hızlı akın geliştirebilmek ve duran topları iyi kullanmak. 
Daum ise bambaşka bir plan peşinde. Geçen sezonun en iyi stoperlerinden Tomas'ı bırakması, Alex'in gelişiyle iyice yumuşayacak hücum gücüyle bu kriterlerin tamamen dışında bir takım oluşturduğunu gösteriyor. Dünkü Köln karşılaşması da bu durumun ortaya koyduğu tehlikelerin altını çizdi. 
Luciano - Servet ikilisi gerçekten sorunlu bir yapılanma. Ümit ve Aurelio'nun üst düzey performansları olmasa, bu ikilinin kanatlarıyla uyumsuzluğunun da zayıflattığı savunma hattı çok daha büyük açıklar verebilirdi. Doğrusu Aurelio ve Ümit'in oluşturduğu 'çifte çıpa' hem savunma hem de hücum yönündeki oyunlarıyla Sarı- Lacivertliler'in en olgun hattı. Alex'in gelişi bu hattı bozacak mı Daum, Brezilyalı virtüözü oynatmak için kimi kesecek Alex'in önünde Seleçao'daki gibi güçlü bir Adriano olmayacak. Eğer Daum çifte çapadan birini kesip, onu takıma alırsa Van Hooijdonk ve Alex'in arkasını Ümit ve Aurelio'dan sadece bir toplayamaz. Bu tercih Avrupa yolları için çok zayıf kalır. Bu Fenerbahçe'nin oyun matematiğini etkileyecek en büyük problem. Ve problemi çözmek için dahi olmak gerekmese de iyi bir bulmacasever olmak lazım. Federasyondan çıkacak karara göre Fenerbahçe, Tomas'a ya da bir başka savunmacıya ve güçlü bir santrfora yönelebilir. Yoksa Alex'in takıma dahli Sarı - Lacivertlileri iyice light bir takım yapabilir. 



</TEXT>
</DOC>
