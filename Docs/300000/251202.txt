<DOC>
<DOCNO> 251202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/spor/spo05.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabaha kadar sirtaki 
</HEADLINE>
<TEXT>


Fransa'yı yenerek yarı finale adını yazdıran Yunanistan'da halk geceyi sokaklarda geçirdi 

RULİ DAVRANOĞLU 


Prim bir milyon Euro 
YUNAN basını, Fransa'yı 1 - 0 mağlup ederek tarihi bir zafere imza atan milli takımlarını yere göğe sığdıramadılar. Gazeteler, yarı final maçı için Yunanlı seyircilerin Portekiz'e gitmeleri amacıyla seferberlik ilan ederken, oyuncuların şampiyon olmaları halinde birer milyon Euro prim alacakları açıklandı. Yunanistan'ın önde gelen spor gazetesi Sport Time "Şimdi artık gözümüz kupada. Tanrı bugün Yunanlı'ydı" yorumunu yaptı. 

Basın övgü yağdırdı 
GAZETE diğer sayfalarında, "Bizi çıldırttınız, sonuna kadar devam edin", "Haydi herkes Portekiz'e" gibi başlıklarla Yunan halkını, Portekiz'e giderek takımlarını desteklemeye çağırdı. Ora Spor gazetesi, "Vive la Grece Portekizce çok yaşa Yunanistan " manşetiyle birinci sayfasını süslerken, "Dünya çapındasınız" diyerek futbolcuları övdü. Rehhagel'in demecinde ise "Bu zafere artık ben de inanmaya başladım" dediği belirtildi. 

Tarihi zafer 
ORA Spor'da ayrıca "Yunanistan tarihinde ilk kez böyle bir zafer yaşıyor. Bu genç takım Dünya Şampiyonu'nu kupa dışı bıraktı" ifadeleri yer aldı. Ta Nea gazetesi, Zidane'nın "Yunanlılar'ın hakkıydı" demecine yer verirken, golü atan futbolcunun köyünde üç gün, üç gece kuzu çevrileceğini duyurdu. Atletiki gazetesi "Ölümsüzler" başlığını kullandı. Bu arada Yunan halkı Portekiz'e gitmek için turizm şirketlerinin telefonlarını kilitledi. 




</TEXT>
</DOC>
