<DOC>
<DOCNO> 286212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/dunya/adun.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk 'icraat' Atina'ya 
</HEADLINE>
<TEXT>


ABD seçiminin galibi Bush, 'Eski Yugoslavya Cumhuriyeti Makedonya' olarak tanınan Makedonya'yı Atina'nın bütün itirazlarına rağmen, Makedonya adıyla tanıdı ve Yunanistan'da şoka neden oldu 

Yorgo Kırbaki - Atina 


ABD'de kıran kırana bir yarıştan sonra yeniden başkan seçilen George W. Bush'un ilk "icraatı" Yunanistan'a oldu. Bush, seçim zaferini izleyen ilk günde, Yunanistan ile Makedonya arasında süregelen isim kavgasında taraf değiştirerek Atina'nın kalbini kırdı. 
ABD'nin dün Yunanistan'ın şiddetli itirazlarına karşın Makedonya'yı bu isimle tanıdığı bildirildi. İlk icraat, hem Washington, hem Makedonya, hem de Yunanistan başkentinde yapılan açıklamalarla kamuoyuna yansıdı. İsmini açıklamayan Amerikalı yetkililer, Makedonya'nın Irak'ta koalisyon güçlerine katkıda bulunmasını ödüllendirmek için şimdiye kadar "Eski Yugoslavya Cumhuriyeti Makedonya" FYROM olarak tanınan Makedonya'nın artık "Makedonya Cumhuriyeti" adıyla tanınacağını bildirdi. Yetkili, Dışişleri Bakanı Colin Powell'ın kararı önceki gün imzalayarak yürürlüğe koyduğunu söyledi. Yunanistan, Makedonya adının tarihsel olarak kendi toprakları içindeki bir bölgeye ait olduğunu, bu nedenle Makedonya'ya ancak "Eski Yugoslavya Cumhuriyeti Makedonya" denebileceğini ileri sürüyor. 
Makedonya'nın başkenti Üsküp'te dün açıklama yapan bir üst düzey yetkili, ABD'yi kastederek, "Makedonya'yı anayasal ismiyle tanıdılar" dedi. Makedonya Devlet Başkanı Branko Crvenkovski de karardan övgüyle söz ederek, "Bugün büyük bir gün" dedi. 

Bush'a sitem 
ABD'nin Makedonya'yı tanıması Atina'da bomba etkisi yarattı. AB zirvesine katılmak için Brüksel'e hareket etmek üzereyken gezisini iptal eden Yunan Dışişleri Bakanı Petros Molivyatis, ABD'nin Atina Büyükelçisi Thomas Miller'i çağırarak protesto notası verdi. Molivyatis, Miller'e "ABD yönetiminin tek taraflı bu kararının çok yönlü olumsuz yankıları olur" diye çıkıştı. 
Cumhurbaşkanı Kostis Stefanopulos, Başkan Bush'a gönderdiği tebrik mesajında, Washington'un kararından düş kırıklığına uğradıklarını bildirdi. Ana muhalefetteki PASOK'un lideri Yorgo Papandreu ise, "Dışarıda sürekli şamar yiyoruz. Başrol oyuncusuyduk figürana dönüştük" dedi. 

13 yıllık isim kavgası 

Atina - Üsküp ilişkilerindeki gerginlik, Yugoslavya'nın dağılmasından sonra Makedonya Cumhuriyeti'nin ilanı ile başladı. Atina, Büyük İskender'in doğum yeri olan Yunanistan'ın kuzey bölgesinin gerçek Makedonya olduğunu savunarak, Makedonya'nın aynı ismi kullanılmasına karşı çıktı. Makedonya adının kullanılmasını "yayılmacı emellerin" göstergesi olarak ilan etti. 
Yunanistan'ın "Makedonya" sendromu, 1990 - 1995 arasında 1 milyondan fazla insanın katılımı ile Atina ve Selanik'te eşi görülmemiş protesto gösterilerine neden oldu. Bir ara Makedonya Cumhuriyeti'ne ekonomik açıdan diz çökmesi amacıyla ekonomik ambargo bile kondu. Yunanistan çoğu kez tehdit ve baskı yoluyla, Makedonya Cumhuriyeti'nin AB ve BM gibi kuruluşlarda FYROM Yugoslavya'nın eski Makedonya Cumhuriyeti adıyla tanınmasını ve yine kendisine ait bir sembol olduğunu ileri sürdüğü Makedonya bayrağının değiştirilmesini başardı. Yunanistan, Makedonya sınırında yaşayan Makedon azınlığının varlığını da reddediyor. 
Atina ile Üsküp, yaklaşık 10 yıldır BM gözetiminde 2 tarafın da kabul edeceği bir isim bulma amacıyla müzakerelerde bulunuyorlar. 


</TEXT>
</DOC>
