<DOC>
<DOCNO> 284529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/guncel/gun02.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk TIR'ına ateş 
</HEADLINE>
<TEXT>


Musul'da, şoförünün uyruğu belirlenemeyen bir Türk TIR'ı, kurşun yağmuruna tutulup ateşe verildi. Iraklılar, yanan TIR'ın önünde dans etti 

DIŞ HABERLER SERVİSİ 

Irak'ın Musul kentinde dün yine bir Türk TIR'ına düzenlenen saldırıda Türk olup olmadığı belirlenemeyen bir şoför öldürüldü. Teröristlerin ateşe verdiği aracın önünde toplanan Iraklılar da, dans ederek sevinç gösterileri yaptı. 
Musul'un batısındaki Yarmuk Meydanı'nda meydana gelen olayda, kimliği belirlenemeyen teröristler, şoförü vurdu ve cesedi içerideyken TIR'ı ateşe verdi. Üzerinde, "Dablan International Transport" Dablan Uluslararası Taşımacılık yazısı görülen Türkiye plakalı aracın, şişe suyla yüklü olduğu belirtildi. 
Irak'a kargo taşıyan Türk kamyon şoförleri, daha önce de birçok kez saldırıya uğramıştı. Bir Türk konvoyuna geçen hafta da Musul'da saldırı düzenlenmiş, bir Türk bir de Yugoslav şoför öldürülmüştü. Bağdat yakınlarındaki ABD üslerine bisküvi ve meyve suyu götürdükten sonra Türkiye'ye dönen 5 araçlık konvoya Musul'un Balidiye kasabası yakınlarında düzenlenen saldırıda da yaralanan 2 Türk şoförden Enver Ali Kılıçgedik, ölü taklidi yaparak kurtulduğunu söylemişti. 


</TEXT>
</DOC>
