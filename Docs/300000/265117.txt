<DOC>
<DOCNO> 265117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonyas02.html </URL>
<DATE> 2004/08/20/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Amerikan mahkemelerinde şöhretler geçidi... 
</HEADLINE>
<TEXT>

     Amerikan kamuoyu her gün yeni bir şöhreti mahkeme kapılarında görmeyi neredeyse kanıksarken, mahkeme çıkışları adeta hayranlarının şöhretlerle buluştuğu yeni mekanlara dönüştü. 
     Son bir hafta içinde, pop kralı Michael Jackson çocuklara taciz suçlamasıyla yeniden mahkemede görülürken, çılgın Rock şarkıcısı Courtney Love uyuşturucu davası için mahkemeden gün aldı. Savcıların NBA yıldızı Kobe Bryant'a karşı açtıkları temyiz davası ise ünlü basketbolcunun lehine sonuçlandı. 
     Yine bu hafta içinde ünlü aktris Catherine Zeta-Jones'u tehdit eden bir kadın duruşmaya çağrılırken, Yılın Ulusal Basketbolcusu seçilen 18 yaşındaki Alexis Hornbuckle, bir dükkanda hırsızlık yaptığı suçlamasıyla Batı Virginia'da 50 saatlik zorunlu sosyal hizmetle cezalandırıldı. Talk-şovcu Oprah Winfrey'in yolu ise bir cinayet davasında jüri üyesi olarak mahkemeye düştü. 
     Sessiz sinemanın unutulmaz mazlumu Charlie Chaplin'in babalık davasının yanı sıra bir zamanlar Hollywood'un en çok para kazanan aktörü Roscoe ''Fatty'' Arbuckle'un 1921 yılında aktris Virginia Rappe'yi öldürmesine ilişkin dava tarihte en çok ilgi gören şöhret davaları arasında yer alıyor. 
     Son zamanlarda mahkemelerde görülen şöhretler arasında ise şunlar yer aldı 
     - Rapçı Lil' Kim 2001 yılında bir kurşunlama olayına karışan grup üyesi hakkında jüriye yalan söylemek suçlamasıyla yargılanıyor. Masum olduğunda ısrar eden Kim, ''Bu dava hip hop endüstrisine karşı başlatılmış bir cadı avıdır' diyor. 
     - ''Baretta'' isimli televizyon dizisinin yıldızı Robert Blake, 2001 yılında karısı Bonny Bakley'ı öldürmekle suçlanıyor. Bakley, Blake ile akşam yemeği yediği lokantanın hemen yanındaki arabasında silahla vurularak öldürülmüştü. Blake, katil olduğu suçlamalarını reddediyor. 
     - Müzisyen Phil Spector, 2 Şubat 2003 tarihinde evinde tabancayla vurulmuş halde cesedi bulunan aktris Lana Clarkson'u öldürmekle suçlanıyor. Ancak, Spector da suçlamayı reddediyor. 
     -'' Er Ryan'ı Kurtarmak'' isimli filmin aktörlerinden Tom Sizemore, evinde uyuşturucu bulundurmak suçlamasıyla bu ay içinde tutuklandı. Sizemore, ekim ayında ise iki yıldır birlikte olduğu Heidi Fleiss isimli kadına fiziksel zarar vermekten suçlu bulunarak altı ay hapse mahkum edilmişti. 
     
</TEXT>
</DOC>
