<DOC>
<DOCNO> 295009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur20.html </URL>
<DATE> 2004/12/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Avrasya Sempozyumu'nda karşıt görüşlü gençler kavga etti 
</HEADLINE>
<TEXT>

     Gazi Üniversitesi, Uluslararası Avrasya Hareketi, Türk-İş, Uluslararası Avrasya Metal İşçileri Federasyonu, Atatürkçü Düşünce Derneği, USİAD ve Ulusal Kanal tarafından düzenlenen "Avrasya Sempozyumu"nun bugünkü oturumunda, İşçi Partisi Genel Başkanı Doğu Perinçek'in konuşması sırasında, karşıt görüşlü gençler arasında kavga çıktı. 
     Davetlilerin aranarak ve kimlik kontrolü yapılarak girdiği salonda, binada ve bina çevresinde emniyet güçlerince yoğun güvenlik önlemi alındığı dikkati çekti. 
     Perinçek'in konuşması sırasında, güvenlik önlemlerini aşarak rektörlük binasına giren bir grup genç ile karşıt görüşlü gençler arasında sempozyumun yapıldığı salonun girişinde arbede yaşandı. 
     "Kahrolsun ABD emperyalizmi" şeklinde slogan atarak, sempozyumun yapıldığı salona girmek isteyen gençlere bina içinde hazır bekletilen Çevik Kuvvet müdahale etti. 
     Salonun giriş kapısında bir süre arbede yaşandı, olaylarda bir kişi yaralandı. 
     Oturum başkanlığını Gazi Üniversitesi Rektörü Prof. Dr. Kadri Yamaç'ın yaptığı sempozyumda, "Avrasya'da Barış ve Güvenlik" konusu tartışıldı. 
     CHP Grup Başkanvekili Ali Topuz, konuşmasında, AB üyesi olmanın kazanç gibi görülebileceğini, ancak bu iyimser beklentinin, Türkiye'nin eğilip bükülmeden tam üye olmasına bağlı olduğunu kaydetti. "Önümüze öyle bir metin konacak ki ulusal onurumuz zedelenecek" diyen Topuz, Avrasya ülkeleriyle işbirliğinin hızlandırılması gerektiğini vurguladı. 
     Doğu Perinçek, Avrasya'nın kaos coğrafyası ve Türklerin büyük vatanı olduğunu kaydetti. 
     Perinçek, "Vatanımıza hançerler dayanmıştır, Felluce'ye, Telafer'e, Ukrayna'ya, Filistin'e saplanan hançerler... Hançerleme olayı gelmiş Türkiye'ye dayanmıştır" diye konuştu. 
     "Türkiye'nin kendini savunacak bir hükümeti bile olmadığını" savunan Perinçek, Türkiye'nin Avrasya'da bağımsız olarak yerini alamamasının "hükümetin sorunu" olduğunu ileri sürdü. 
     Eski Dışişleri Bakanı Şükrü Sina Gürel, "AB kapılarında her türlü ödünü vermeye hazır bir hükümetin ülkeyi yönettiğini" savundu. 
     Türk ulusunun, ilk antiemperyalist mücadeleyi veren toplum olduğunu belirten Gürel, "Avrasya dayanışması gerçekleşmeden tekelci sermayenin fütursuz davranışlarından kurtulması mümkün değil" dedi. 
     Emekli Orgeneral Tuncer Kılınç, özellikle emperyalist güçlerin çıkar amaçlı faaliyetlerinin Avrasya ülkelerini tehdit ettiğini ifade ederek, çaresiz bir teslimiyete seyirci kalındığını savundu. 
     DYP Genel Başkan Yardımcısı Nüzhet Kandemir de önümüzdeki dönemde Ortadoğu'da daha çok güç mücadelesi yaşanacağını belirtti. 
     
</TEXT>
</DOC>
