<DOC>
<DOCNO> 258213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun32.html </URL>
<DATE> 2004/07/26/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Papadopulos Kimseyi ikna etmek zorunda değilim 
</HEADLINE>
<TEXT>

     Kıbrıs Rum yönetimi lideri Tasos Papadopulos, Annan planında yapılmasını istediği değişiklikleri, gereken kişilere yazılı olarak gönderdiğini belirterek, ''Çözüm isteyip istemediğim konusunda kimseyi ikna etmek zorunda değilim'' dedi. 
     Papadopulos, Güney Kıbrıs'ta yayımlanan Fileleftheros gazetesine yaptığı açıklamada, Kıbrıs sorununda temaslar ve yabancılar nezdinde somut önerilerle girişim yaptığını ifade ederek, ancak bunları açıklamadığını söyledi. ''Aleni şekilde müzakere etmesinin söz konusu olmadığını'' ifade eden Papadopulos, Annan planında yapılmasını istediği değişiklikleri gerekli yerleri yazılı olarak bildirdiğini, bunları açıklamayacağını kaydetti. 
     Papadopulos, ''Kıbrıs müzakerelerinin yeniden başlamasının kendileri dışında hiç kimsenin çıkarına olmadığını, ancak kimsenin, yeni girişimin ne zaman cereyan edeceğini öngöremeyeceğini'' söyledi. 
     ''Hayır yanıtının elde ettiği oranla, Annan planının öldüğünü mü yoksa değişikliklerle yeniden geleceğini mi düşünüyorsunuz '' sorusu üzerine Papadopulos, şöyle konuştu 
     ''Deneyimlerimden dolayı, bu tür planların ölmediğine inanıyorum. Annan planının ilk paragrafı ne diyordu 'Bu plan, önceki planlarda var olan fikirlerden, yaptığım sondajlardan ve iki tarafın kabul edebilecekleri diğer şeylerden geldi' diyordu. Dolayısıyla plan ölmeyecek. Şu anda değişiklikler ne kadar ve ne derece olacak, keşke öngörebilseydim. Değişiklik olanakları konusunda sahte hislere sahip değilim, ancak çaba harcayacağımız vaadimiz de var.'' 
     
</TEXT>
</DOC>
