<DOC>
<DOCNO> 276478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko13.html </URL>
<DATE> 2004/10/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Galatasaray- Ata Yatırım arasındaki ihtilaf çözüldü... 
</HEADLINE>
<TEXT>

     Ata Yatırım ile Galatasaray arasında halka arza ilişkin yargıya götürülen ihtilaf, sulh yoluyla çözümlendi. 
     Ata Yatırım, Galatasaray'ın halka arzına yönelik çalışmaları üç yıldır sürdürmesine karşın, son etapta halka arz işlemlerinin başka bir kuruluşa devredildiği gerekçesiyle Galatasaray Kulübü ve şirketi aleyhine dava açmıştı. 
     Galatasaray Sportif Sınai ve Ticari Yatırımlar A.Ş.'den Borsa'ya gönderilen açıklamada, İstanbul Asliye 7. Ticaret Mahkemesi'nde görülen davanın, Galatasaray Spor Kulübü Derneği ve Galatasaray Sportif Sınai ve Ticari Yatırımlar A.Ş. aleyhine Ata Yatırım Menkul Değerler A.Ş. tarafından açıldığı kaydedildi. 
     Davaya ilişkin taraflar arasında süregelen görüşmelerin olumlu neticelendiği belirtilen açıklamada, tarafların karşılıklı olarak davaları geri çekerek ihtilafı sulhen çözümlendirdikleri bildirildi. 
     Galatasaray Sportif açıklamasında, Galatasaray Kulübü'nün 17 Kasım 2000 tarihinde bu dava ile ilgili oluşabilecek tazminat tutarının tamamını üzerine devraldığını taahhüt ettiğinden, sözkonusu davanın sulhen çözümlenmiş olmasının şirketin mali tablolarına hiçbir etkisi olmayacağı vurgulandı. 
     
</TEXT>
</DOC>
