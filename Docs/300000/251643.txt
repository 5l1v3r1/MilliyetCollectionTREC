<DOC>
<DOCNO> 251643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko10.html </URL>
<DATE> 2004/06/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Su ürünleri yetiştiriciliğine sıkı düzen... 
</HEADLINE>
<TEXT>

     Su ürünleri yetiştiriciliği tesisi kurmak isteyenler, Tarım ve Köyişleri Bakanlığı'ndan izin alacak. 
     Tarım ve Köyişleri Bakanlığı, özellikle turizm bölgelerinde deniz ve görüntü kirliliğine neden olduğu öne sürülen 'su ürünleri yetiştiriciliğine' ilişkin kuruluş, işletme usul ve esaslarını belirledi. 
     Bakanlığın Resmi Gazete'nin bugünkü sayısında yayımlanarak yürürlüğe giren Su Ürünleri Yetiştiriciliği Yönetmeliği, denizlerde, iç sularda ve bunlara bağlantılı sularda yapılacak su ürünleri yetiştiriciliğine ilişkin tesislerin kurulması, işletilmesi, orkinos yetiştiriciliği besiciliği , organik su ürünleri yetiştiriciliği, yumurta, yavru ve damızlık materyal ithali, teknik eleman istihdamı gibi konuları düzenliyor. 
     Denizlerde, çevre düzeni planı çalışmaları sonucunda su ürünleri yetiştiriciliğine ayrılan alanlarındaki yetiştiricilik tesisleri arasındaki mesafe, proje kapasitesi, su derinliği, akıntı hızı ve yetiştiricilik teknikleri, ilgili il müdürlüğünün görüşü dikkate alınarak bakanlık merkez teşkilatı tarafından belirlenecek. 
     Çevre düzeni planı çalışması yapılmayan alanlarda, iki orkinos yetiştiriciliği besiciliği işletmesi arasındaki mesafe ile denizlerde ağ kafes işletmeleri ve orkinos yetiştiriciliği besiciliği işletmeleri arasındaki mesafe 2 kilometreden denizlerde ağ kafes yetiştiricilik tesislerinde 1 kilometreden az olmamak üzere, proje kapasitesi, su derinliği, akıntı hızı gibi kriterler esas alınarak oluşturulan il müdürlüğü görüşü dikkate alınarak bakanlık tarafından tespit edilecek. 
     Su ürünleri yetiştiriciliği yapılacak alanların verimli kullanımının sağlanması için, su ürünleri yetiştiriciliği projelerinin minimum kapasiteleri de bakanlık merkez teşkilatınca belirlenecek. 
     
     ASGARİ DERİNLİK 40 METRE 
     Açık deniz Off-shore yetiştiriciliği, denizlerde, kapalı koy ve körfezlerin dışında, su derinliği asgari 40 metre olan yerlerde uygun teknolojiler kullanılarak yapılacak. Ancak proje kapasitesi, su derinliği, akıntı hızı ve yetiştiricilik tekniğinin uygun olduğu durumlarda ise bakanlık merkez teşkilatının görüşü alınarak, derinliği 40 metreye ulaşmayan sahalarda da açık deniz yetiştiriciliğine izin verilebilecek. 
     
     İZİN VE YETEŞTİRİCİLİK BELGESİ ALINACAK 
     Su ürünleri yetiştiricilik tesisi kurmak isteyen müteşebbisler bakanlık merkez teşkilatı ve veya il müdürlüğünden izin alacak. İzin prosedürlerinin de düzenlendiği yönetmelik uyarınca, süresi içinde yatırımını gerçekleştirmeyen müteşebbislerin izinleri, projeleri iptal edilecek. 
     Su ürünleri yetiştiricilik tesisleri, üretime geçtikten sonraki bir ay içerisinde, su ürünleri yetiştiricilik belgesi almak için il müdürlüğüne başvuracak. Belgeyi, bakanlık merkez teşkilatı verecek. Müteşebbisler, daha önce aldıkları yetiştiricilik belgelerini 1 yıl içinde yenileri ile değiştirecekler. Su ürünleri yetiştiricilik belgeleri, 3 yılda bir il müdürlüklerine vize ettirilecek. 
     Su ürünleri yetiştiriciliğinde kullanılan yumurta, yavru ve damızlık su ürünlerinin ithalatı da, bakanlık merkez ve taşra teşkilatının izni ile yapılacak. Söz konusu tesislerde, üretim kapasitelerine göre, su ürünleri konusunda eğitim veren en az dört yıllık fakülte mezunu teknik personel, teknik sorumlu müdür istihdam edilecek. 
     
     ÇED YÖNETMELİĞİ'NE UYGUNLUK, ARITMA TESİSİ ZORUNLULUĞU 
     Su ürünleri yetiştiricilik tesisleri projelerinin onayında, Çevresel Etki Değerlendirmesi ÇED Yönetmeliği'nin ilgili hükümlerine uygunluk şartı aranacak. 
     Çevre Düzeni Plan Çalışmaları uygulamaları veya hukuki, teknik, güvenlik ve benzeri zorunlu sebepler nedeniyle, mevcut bir yetiştiricilik tesisinin yeri, zorunlu olarak değiştirilebilecek. 
     Müteşebbisler, su ürünleri yetiştiricilik tesislerinin kuruluş ve işletme aşamasında çevreyi koruyacak tedbirleri alacak. Bu çerçevede, tesis atıkları bulundukları su ortamına verilmeyecek, suyun kalitesini bozacak, çevreye, insan ve su ürünleri sağlığına zarar verecek her türlü materyal ile malzeme kullanılamayacak. 
     Su ürünleri yetiştiricilik faaliyetleri sürdürülürken görsel kirliliğe yol açılmaması amacıyla yetiştiricilikte kullanılan yemlerin torbaları ve diğer atıklar düzenli bir şekilde tesislerden uzaklaştırılacak. Karadaki yapılar bulundukları ortamla uyumlu bir şekilde dizayn edilecek ve dış cepheleri bulundukları ortama uygun şekilde boyanacak. 
     Yetiştiricilik tesislerinde üretilen türün doğaya kaçmasını önlemek için gerekli tedbirler alınacak. 
     Karadaki su ürünleri yetiştiricilik tesislerinde de uygun arıtma sistemleri kurulacak. Halihazırda arıtma sistemi bulunmayan işletmeler, bir yıl içerisinde bu yükümlülüğü yerine getirecek. 
     Tarım il müdürlükleri, su ürünleri yetiştiricilik tesislerini rutin olarak denetleyecek. 
     
</TEXT>
</DOC>
