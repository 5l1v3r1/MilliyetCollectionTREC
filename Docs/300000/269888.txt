<DOC>
<DOCNO> 269888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/guncel/axgun01.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ, kornea projesiyle 'Avrupa Birliği'ne girdi' 
</HEADLINE>
<TEXT>


AB'nin gerçekleştirdiği Kornea Transplantasyonu Projesi'ndeki 14 araştırma grubundan biri olan ODTÜ ekibi, görme yetisini kaybedenlerin umudu olacak 

ANKARA Milliyet 

Avrupa Birliği'nin AB "Altıncı Çerçeve Programı" kapsamında gerçekleştirilen Kornea Transplantasyonu Projesi'nde çalışan 14 bilimsel araştırma grubu içinde Ortadoğu Teknik Üniversitesi'nden ODTÜ bir ekip de yer alıyor. ODTÜ Öğretim Üyesi Prof. Dr. Vasıf Hasırcı, projenin insan korneası yapmaya yönelik tasarlandığını ifade etti. 

Kalıcı çözüm 
Projenin Türkiye sorumlusu, ODTÜ Öğretim Üyesi Prof. Dr. Vasıf Hasırcı, Türkiye'nin uzun zamandır Altıncı Çerçeve Programı'na girmek istediğini, projeyle bunun başarıldığını kaydetti. Dünyada 10 milyon insanın korneada meydana gelen rahatsızlıklardan görme yetisini kaybettiğini kaydeden Hasırcı, projenin en büyük öneminin, korneada meydana gelen hasardan dolayı göremeyen insanlara kalıcı çözüm sunulması olduğunu ifade etti. Korneayı gözden alacakları hücrelerin çoğaltılmasıyla elde edeceklerini belirten Hasırcı, transplantasyonun dışında tek alternatifin, yumuşak kontak lens teknolojisinden yapılan yapay kornea olduğunu ifade etti. Hasırcı, şunları kaydetti "Kontak lensler, vücutla uyum sağlamakla beraber hücre içermedikleri ve vücutta erimedikleri için hiçbir zaman doğal dokuya dönüşmezler. Halbuki bizim üreteceğimiz kornea, zaman içinde vücudun kendi dokuları ve hücreleriyle yer değiştirecek ve vücudun sağlayacağı yapısal düzene kavuşacak. Yani gerçek kornea olacak." 


</TEXT>
</DOC>
