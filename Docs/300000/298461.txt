<DOC>
<DOCNO> 298461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun29.html </URL>
<DATE> 2004/12/17/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Chirac Türkiye ve AB'nin evliliğe ulaşacağına inanıyorum 
</HEADLINE>
<TEXT>

     Fransa Cumhurbaşkanı Jacques Chirac, Türkiye ve Avrupa Birliği'nin müzakereler sonunda bir evliliğe ulaşacaklarına inandığını söyledi. 
     Chirac, Brüksel'deki zirve sonrasında düzenlediği basın toplantısında, müzakereler sonrasında Türkiye ile AB'nin bir evliliğe ulaşacaklarına inandığını, ancak bu yolun uzun ve zorlu olduğunu ifade etti. 
     Türkiye'nin AB ile tam üyelik müzakerelerinin başlayabilmesi için, Ankara Anlaşması'nın AB'ye yeni üye ülkelerle de onaylaması gerektiğini bildiren Chirac, ''Kıbrıs, AB'nin bir üyesi. Aday bir ülkenin, müzakere sürecinde AB üyesi bir ülkeyi tanıyıp tanımama kararını vermesini bekleyemeyiz'' diye konuştu. 
     Türkiye'nin, tam üyelik müzakerelerinin başlaması için, tam üyelik kriterlerini yerine getirdiğini kaydeden Chirac, Türk hükümetinin çok önemli reformlar gerçekleştirdiğini, bunu takdir ettiğini ve selamladığını belirtti. 
     Fransız halkına 2 gün önce yaptığı konuşmada Türkiye'nin AB'ye entegrasyonunun getireceği kazançları anlattığını kaydeden Chirac, bölgede barış ve istikrarın sağlanması, demokrasi, insan hakları ve pazar ekonomisinin güçlendirilmesi için bu yaklaşımın benimsenmesi gerektiğini ifade etti. 
     Bugün, müzakerelerin başlatılmasına karar verildiğini kaydeden Chirac, bunun hemen üyelik anlamına gelmediğini belirtti ve üyelik sürecinin uzun ve zor olacağını söyledi. 
     Türkiye ile müzakerelerin 15 yıl kadar sürebileceğini hatırlatan Chirac, zirve bildirisinde 2014 yılından önce Türkiye'nin üyeliğinin öngörülmediğine ilişkin ifadeye atıfta bulundu. 
     Müzakerelerin hedefinin tam üyelik olduğunu söyleyen Chirac, ''Ancak bununla birlikte müzakerelerin sonucunu önceden bilemeyiz'' diye konuştu. 
     Chirac, daha önce tekrarladığı gibi Türkiye'nin üyeliği konusunda Fransızların referandumda son sözü söyleyeceğini belirtti. 
     Derogasyanlara ilişkin soru üzerine de Chirac, Türklerin ikinci sınıf vatandaş olmayacağını, ancak 2014 yılından önce bu konunun ne olacağına ilişkin bir yorumda bulunamayacağını söyledi. 
     Chirac, bir başka soru üzerine de Türkiye'nin üyeliği ve AB anayasası arasında bağ kurulmasını eleştirdi ve ikisinin farklı konular olduğunu belirtti. 
     
     ''TÜRKİYE, AB'NİN TÜM SİYASETLERİNE KATILACAK'' 

     Fransa Cumhurbaşkanı Jacques Chirac, Türkiye'nin AB'ye üye olması durumunda ''ikinci sınıf vatandaş'' olmayacağını, AB'nin tüm siyasetlerine katılacağını söyledi. 
     Chirac, basın toplantısında, ''Türkiye'nin ikinci sınıf bir vatandaş olarak bırakılması söz konusu değildir. Türkiye bir gün üye olursa, aralarında gelişimi devam eden ortak tarım politikasının da bulunduğu, topluluğun tüm siyasetlerine katılacaktır'' dedi. 
     ''Türkiye üyeliğe katılsın katılmasın, ortak tarım politikasının gelişimini sürdüreceğini'' söyleyen Jacques Chirac, ''bu politikanın 10 yıl önceki haliyle şu an hiç ilgisi yok'' diye konuştu. 
     AB uzmanları, Türkiye'nin üye olması durumunda ekonomisinde tarımın ağırlıklı konumu ve Birliğin diğer ülkelerininkine oranla tarımının geri kalmışlığınının, ortak tarım politikasının şu anki haliyle devam etmesi durumunda AB'nin tarım harcamalarını patlatacağı yorumunu yapıyorlar. 
     Brüksel'deki zirvede alınan kararlarda, Türkiye'nin üyelik şartlarında, tarım alanında uzun dönemli geçişler, kısıtlamalar, özel düzenlemeler veya başka tedbirler alınabileceği belirtiliyor. 
     
</TEXT>
</DOC>
