<DOC>
<DOCNO> 274759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/spor/axspo03.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Conceiçao şoku 
</HEADLINE>
<TEXT>


Galatasaray'da İstanbulspor maçı öncesinde Brezilyalı futbolcunun sakatlığı moralleri bozdu. Adalesinde lif kopması tespit edilen Sambacı, yaklaşık bir ay sahalardan uzak kalacak 


Topa dokunmak yasak 
CİM-BOM, orta sahadaki önemli silahlarından Flavio Conceiçao'yu kaybetti. Brezilyalı futbolcunun bacak üst adalesinde lif kopması tespit edildi. Kulüp doktoru Murat Çevik, Sambacı'nın yaklaşık 1 ay sahalardan uzak kalacağını belirterek, "Bölgede biriken 2 cc'lik kanı enjeksiyonla çektik. Ancak yırtık kapanana kadar topa dokunması mümkün değil" yorumunu yaptı. 

İki alternatif var 
TEKNİK Direktör Hagi'nin, Conceiçao'nun yerine ilk on birde kime forma vereceğini henüz netleştirmediği öğrenildi. Rumen teknik adam, son antrenmanda Volkan ile Saidou arasında tercih yapacak. Sezon başından bu yana Sarı - Kırmızılı formayı giyme şansı bulamayan Saidou, Gheorghe Hagi ile görüşerek, bu maça hazır olduğunu ve sahaya çıkmak istediğini bildirdi. 

Cim-Bom kapandı 

GALATASARAY, yarın İstanbulspor ile oynayacağı maçın hazırlıklarını basına kapalı yaptığı tek antrenmanla devam ettirdi. Yaklaşık 1.5 saat süren çalışmaya sakatlığı olan Conceiçao, bademciklerinden hastalanan Hasan Şaş ile beli ağrıyan kaleci Kingston katılmadı. Teknik Direktör Hagi'nin, antrenmanın büyük bölümünde orta saha organizasyonları yaptırdığı öğrenildi. 

Basketbola destek 

BASKETBOLDA yeni sezonda zirve mücadelesi yapmak isteyen Galatasaray, Türk Barter International ile sponsorluk anlaşması imzaladı. Florya'daki imza törenine Genel Sekreter Şinasi Önengüt, Antrenör Halil Üner, Menajer Turabi Genç ve oyuncular ile Türk Barter International Yönetim Kurulu Başkanı Sırrı Şimşek katıldı. Antrenör Halil Üner, "Yarışa ortak olmak istiyoruz" dedi. 

Özel maç trafiği 

ASLAN, Ekim ayında Kazakistan ve Danimarka milli maçları nedeniyle lige verilecek arayı hazırlık maçlarıyla değerlendirecek. Sarı - Kırmızılılar, 7 Ekim'de Romanya'ya gidip, özel bir turnuvada National Bükreş ve Steaua Bükreş takımlarıyla karşılaşacak. Galatasaray, 12 Ekim'de de 80. kuruluş yıldönümünü kutlayan Yunanistan'ın AEK takımını Ali Sami Yen'de ağırlayacak. 


</TEXT>
</DOC>
