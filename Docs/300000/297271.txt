<DOC>
<DOCNO> 297271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy08.html </URL>
<DATE> 2004/12/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
2005 yılı bütçesi 20-28 Aralık'ta Genel Kurul'da görüşülecek 
</HEADLINE>
<TEXT>

     TBMM Genel Kurulu'nda, 2005 mali yılı bütçe kanunu tasarısı 20 Aralık'tan itibaren görüşülmeye başlanacak. 
     TBMM Genel Kurulu, Başkanvekili Nevzat Pakdil başkanlığında saat 10.00'da toplandı. 
     Danışma Kurulu'nun Genel Kurul'un gündem ve çalışma saatlerine ilişkin önerisi, Genel Kurul'da kabul edildi. Buna göre, 2003 yılı bütçesi, 20-28 Aralık 2004 tarihleri arasında görüşülecek. 
     Genel Kurul, tatil günleri de dahil olmak üzere saat 11.00'de toplanarak günlük programı tamamlayıncaya kadar çalışacak. Bütçe tasarısının tümü üzerinde gruplar ve Hükümet'e 1'er saat, kişisel konuşmalar için 10'ar dakika bakanlık ve kurum bütçeleri üzerinde ise gruplar ve Hükümet'e 45'er dakika, kişisel konuşmalara ise 10'ar dakika süre verilecek. Soru cevap işlemi, 20 dakikada yapılacak. 
     Ceza ve Güvenlik Tedbirlerinin İnfazı Yasa Tasarısı gündemin ön sıralarına alınırken CHP ve AK Parti'li milletvekillerinin AB konusundaki genel görüşme önergelerinin öngörüşmesinin birleştirilerek yarın yapılması da kararlaştırıldı. 
     Genel Kurul'da daha sonra Ceza ve Güvenlik Tedbirlerinin İnfazı Yasa Tasarısı'nın görüşülmesine geçildi. 
     
</TEXT>
</DOC>
