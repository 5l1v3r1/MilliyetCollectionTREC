<DOC>
<DOCNO> 259456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/agun.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir patates deposu daha 
</HEADLINE>
<TEXT>


Koruma Kurulu'nun yeni Haliç Köprüsü Metrosu Projesi'ni onaylamasıyla devre dışı kalan 500 metrelik eski tünele harcanan 12 milyon dolar çöpe gitti 

Mehmet Demirkaya İstanbul 

Kültür ve Tabiat Varlıklarını Koruma Kurulu'nun, Yeni Haliç Metro Köprüsü'nü 3 yıl sonra onaylamasıyla Süleymaniye'deki 500 metrelik tünel devre dışı kaldı. Ancak 12 milyon dolar 17 trilyon 736 milyar TL harcanan ve devre dışı kalan tünel ve 8 milyon dolara mal olacak 11 trilyon 824 milyar TL yeni tünelle birlikte zarar 20 milyon dolar olacak. 
İstanbul Metrosu'nun Şişhane - Yenikapı etabında tünel kazı çalışmalarına Ağustos 2000'de başlandı. Kurul, tünel uçlarını Haliç üzerinde birleştirecek köprü projesini Tarihi Yarımada'nın siluetini bozacağı gerekçesiyle onaylamadı. Kurul belediyeye, Unkapanı Köprüsü yerine karayolu ve metronun geçeceği yeni bir köprü önerdi. Ancak belediye projenin sonunda onaylanacağı varsayımıyla kazı çalışmalarına devam etti. 
Kurulun önerdiği köprü projesi, eski güzerg hı 100 - 150 metre batıya kaydırdığı için Süleymaniye Camii'nin alt tarafında kalan 500 - 600 metrelik kazılmış tüneli kullanılamaz durumda bırakıyordu. Şişhane'den gelip Haliç'i köprüyle geçecek olan metronun alabileceği en küçük çaplı viraj, ancak bu kadarına izin veriyordu. 
Eski Başkan Ali Müfit Gürtuna döneminde İstanbul Belediyesi, yerin 30 - 40 metre altında bir mağara gibi atıl kalan 500 metrelik tünel ve yeni güzerg hta yapılacak yeni yatırımların maliyeti nedeniyle Kurul'un isteğine sıcak bakmadı. 3 yıl boyunca köprü projesi sorununun çözülmesi beklendi. Yeni Başkan Kadir Topbaş, göreve geldikten sonra köprü projesini en kısa sürede çözeceğini, eski üyeleri olduğu için Koruma Kurulu ile anlaşabileceklerini söyledi. 
Belediye yetkilileri, Topbaş'ın, Leonardo da Vinci'nin 502 yıl önce çizdiği Haliç köprüsü tasarımından esinlererek geliştirdiği köprü projesinin Kurulca onaylandığını söyledi. Köprünün animasyon çizimlerinin hazırlandığını ve eylülde kamuoyuna açıklanacağını belirten yetkililer, atıl kalan tünelin ise kültürel amaçlı kullanılabileceğini söyledi. 

İşte yeni proje 
Köprünün, Kurul'un isteği doğrultusunda Unkapanı Köprüsü'nün yanına yapılacağını belirten yetkili projeyi şöyle anlattı "Metro hattıyla karayolu aynı köprüde olacak. Demiryolu ortadan geçecek. Yeni köprü yapılana kadar eski köprü kullanılacak. Sonra da kaldırılacak. Metronun Unkapanı tarafındaki güzerg hında da değişiklik yapılacak. Metro Vefa'da kazılacak yeni tünelle birleşecek. Süleymaniye Camii'nin alt tarafında kazılan 500 metrelik tünel başka amaçla kullanılacak." 

Bolu Tüneli depo olmuştu 

Bolu Dağı otoyol geçişi tünelinde, 12 Kasım 1999 depreminden sonra meydana gelen göçük nedeniyle güzerg hta değişiklik yapılmıştı. Tünelin yaklaşık 400 metrelik bölümü atıl kalmıştı. Dönemin AKP Bolu İl Başkanı Alaaddin Yılmaz, Bolu'da soğuk hava deposu yaşandığını belirterek, buranın depo almasını önermişti. Hatta Tarım ve Köyişleri Bakanlığı ile görüşerek, atıl kalan tünelin patates ve elma üreticileri için soğuk hava deposu olarak kullanılmasını istemişti. Bakanlık da konunun inceleneceğini bildirmişti. 


</TEXT>
</DOC>
