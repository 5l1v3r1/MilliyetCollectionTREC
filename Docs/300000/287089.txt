<DOC>
<DOCNO> 287089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko12.html </URL>
<DATE> 2004/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Borsa, dünyadaki gelişmelere odaklı... 
</HEADLINE>
<TEXT>

     Borsa'da bu hafta, IMF ile ilişkiler, petrol fiyatları ve dünya borsalarındaki seyrin yanı sıra AB'den müzakere tarihi alınması yönündeki görüşmeler yatırımcılar tarafından yakından takip edilecek. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin geçen hafta yüzde 1.38 oranında yükselerek 23,215.57 puandan kapandığı hatırlatılarak, önceki hafta 479 milyon dolar civarında olan günlük ortalama işlem hacminin 761 milyon dolara yükseldiği belirtildi. 
     Değerlendirmede, Eylül ayı cari işlemler dengesi verilerinin beklenenden kötü gelmesi, Coca-Cola halka arzı için yatırımcıların likidite talebi ve endeks üzerinde etkili bazı hisselerde yaşanan kar satışlarına bağlı olarak geçen haftaya zayıf bir başlangıç yapan piyasanın, AB'den müzakere tarihi alınmasıyla ilgili Başbakan'ın yaptığı olumlu açıklamalar, petrol fiyatlarındaki düşüş ve dünya borsalarındaki toparlanmanın etkisiyle haftayı alıcılı bir şekilde tamamladığı kaydedildi. 
     Cari fiyatlara sınırlı ölçüde yatırımcı talebi gelmesinin piyasa oyuncularını hisse bazına yöneltip, hisse değişimleri yaparak piyasayı yukarı çekmeye çalışmalarına yol açtığına işaret edilen değerlendirmede, şu görüşler dile getirildi 
     ''Ekim ayı enflasyon verilerinin beklentilerin üzerinde gelmesinin piyasalar açısından iki farklı anlamı var. Birincisi, Ekim ayı yüksek çıksa da yüzde 12'lik yıl sonu hedeften büyük sapma olmayacağı için yatırımcıların yıl sonuna kadar enflasyon verisini bir fiyatlama unsuru olarak kullanmaması. İkincisi, Merkez Bankası'nın kısa vadeli faiz indirimleri için enflasyonu baz alması nedeniyle, yüksek çıkan bu verinin ardından yeni bir faiz indirimi olasılığının Kasım'da zayıflaması. Kasım ayında faiz indirimi olasılığının azalması hisse senetleri piyasasına gelebilecek yeni talebi olumsuz etkileyen bir faktör olabilir. Ancak döviz kurlarındaki kaybın hızlanması durumunda enflasyondaki artışa rağmen faiz indirimi erkene alınabilir.'' Değerlendirmede, makro ekonomik veriler gözden geçirildiğinde piyasaların son zamanlarda en fazla duyarlı olduğu konunun cari işlemler açığı olduğunun söylenebileceği belirtilerek, 2004 yılı için 10.8 milyar dolardan 14.4 milyar dolara revize edilen cari işlemler açığı hedefinin bu yıl tolare edilebilir gibi görünmesine karşın 2005 için belirsizlik yarattığı kaydedildi. Değerlendirmede, şu görüşlere yer verildi 
     ''Cari işlemler açığının 2005 için riskini azaltacak faktörler ise IMF ödemelerinin bir, iki yıl ileri kaydırılması ya da önemli ölçüde yabancı sermaye çekilmesi olacaktır. 
     Ekim sonunda Türkiye'den ayrılan IMF heyetinin yeniden çağrılması yönünde bir gelişme olması, piyasaları olumlu etkileyen bir gelişme olur. Bu hafta yine petrol fiyatları ve dünya borsalarındaki seyrin yanı sıra AB'den müzakere tarihi alınması için yapılacak görüşmeler yatırımcılar tarafından takip edilecektir.'' 
     
</TEXT>
</DOC>
