<DOC>
<DOCNO> 256819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko42.html </URL>
<DATE> 2004/07/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Yabancıların Alanya'ya ilgisi artıyor... 
</HEADLINE>
<TEXT>

     Antalya'nın Alanya İlçesi'nde yabancılar tarafından alınan daire sayısının 4 bin 62'ye ulaştığı bildirildi. 
     Alanya'daki Türk Alman Dostluk Derneği Başkanı Fahri Yiğit, yazılı basın açıklamasında, Alanya Belediyesi Emlak Müdürlüğü kayıtlarına göre Alanya'da yabancılar tarafından alınan daire sayısının 4 bin 62'ye ulaştığını kaydetti. 
     Alanya'daki bazı dairelerin eşler tarafından alınması nedeniyle, tapuda eşlerin ikisinin birden isimlerinin bulunduğuna dikkati çeken Yiğit, ''Emlakta iki kişi göründüğünden bu rakam ortalama 3 bin 800 olarak düşünülmelidir'' dedi. 
     Alanya merkezinde yabancılar tarafından alınan 1631 daire bulunduğuna dikkati çeken Yiğit, beldeler arasında ise 645 daireyle Kestel, 489 daireyle Mahmutlar, 423 daireyle Oba Beldesi'nin ilk üç sırada yer aldığını belirtti. 
     Çıplaklı, Payallar, Yeşilköy, Güzelbağ ve Emişbeleni beldelerinde hiçbir yabancının daire almadığını vurgulayan Fahri Yiğit, Alanya'da daire alan yabancılar arasında ise ilk sırayı Almanlar'ın aldığını bildirdi. 
     İkinci sırada Hollandalılar'ın bulunduğunu belirten Yiğit açıklamasında, ''Alanya'da 48 ülkeden 1523 kişi ikamet ediyor. Almanlar, 929 kişi ile yine birinci sırada'' ifadesini kullandı. 
     
</TEXT>
</DOC>
