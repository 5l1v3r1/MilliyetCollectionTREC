<DOC>
<DOCNO> 256209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/guncel/agun.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı, istediği renk pasaport aldı 
</HEADLINE>
<TEXT>


Kırmızı ve yeşil pasaportları bilinen Çakıcı'nın Düsseldorf Başkonsolosluğu'nda 'Talip Çiftçi' adında düzenlenmiş lacivert renkli bir pasaportu daha ortaya çıktı 

Belma Akçura 

Mesut Yılmaz'ın başbakan olduğu dönemde "Devlet Çakıcı'yı değil, Çakıcı devleti kullanmış" sözleri açıklık kazanıyor. Fransa'da kırmızı diplomatik pasaportla, Avusturya'da Milli İstihbarat Teşkilatı'dan MİT emekli Faik Meral'e ait yeşil pasaport ve nüfus cüzdanıyla yakalanan Alaattin Çakıcı'nın, Türkiye'nin Düsseldorf Başkonsolosluğu'ndan da Talip Çiftçi adına düzenlenmiş lacivert pasaport aldığı ortaya çıktı. 
Milliyet'in ele geçirdiği Çakıcı'nın Talip Çiftçi adına T.C. Düsseldorf Başkonsolosluğu'ndan 23 Haziran 1992'de aldığı, 7 Temmuz 1996'ya kadar geçerli olan "2994 92" sayılı, "TR - F No 940274" numaralı pasaportla defalarca, Macaristan, Romanya ve Türkiye'ye giriş - çıkış yapıldığı anlaşıldı. 
"Yıprandığı" gerekçesiyle başkonsolosluk üzerinden yenilenen pasaporttaki nüfus bilgileriyle nüfus cüzdanındaki bazı bilgilerin farklı olması dikkat çekti. Çakıcı'nın "Talip Çiftçi" adına düzenlenen pasaporttaki nüfus bilgilerine göre doğum yeri Arpaçay. Ancak yine Çiftçi adına düzenlenen ve Çakıcı'nın fotoğrafı bulunan nüfus cüzdanındaki doğum yeri ise Kocaeli - Gebze'ye bağlı Durağan. 

Kapıkule'den giriş yapılmış 
Düsseldorf Başkonsolosluğu'nda Muavin Konsolos Yasemin Soner'in onayladığı ve özellikle Macaristan'a çok sayıda giriş - çıkış yapıldığını gösteren pasaportla Türkiye'ye son giriş 5 Nisan 1994'te Kapıkule'den yapılmış. Ancak aynı pasaportla 1 Ocak 1995'te yine Macaristan vizesi alınmış. 
1998'de Fransa'da yakalandığı sırada da Çakıcı'nın biri kırmızı, biri yeşil olmak üzere üç pasaport ve 5 ayrı kimlik kullandığı belirlenmişti. Kırmızı pasaportu, MİT görevlisi Yavuz Ataç'ın sağladığı ortaya çıkmıştı. 1981 - 1998 arasında 35 ayrı olayda adı geçmesine ve hakkındaki arama kararlarına rağmen Çakıcı'nın kilit önemdeki resmi kurumlardan bu kadar önemli belgeler alabilmesi, devlet görevlileri tarafından nasıl kollanıp korunduğunu gösteriyor. 

Bakanlarla görüşüyordu 

Emniyet Genel Müdürlüğü'nün kayıtlarına göre Çakıcı hakkında ilk yakalama yazısı 3 Mayıs 1985 yılında 181002 sayılı kararla İçişleri Bakanlığı'nca yazıldı. İkinci yakalama kararını 1 Mart 1988'de 87 - 12416 sayılı Şişli Savcılığı verdi. Yakalama kararları Sulh ve Ağır Ceza mahkemelerince de verildi. Çakıcı'nın, 1994'te Ankara Oteli'nde bakanlarla görüştüğü sırada, Şişli 2'nci Sulh Ceza Mahkemesi'nin 26 09 1994 tarih ve 362 32482 sayılı kararıyla arandığı anlaşılmıştı. 

Konsolosluklar merkeze soruyor 

Konsolosluklara "yenileme", "kayıp", "yıpranma" gerekçeleriyle yapılan pasaport başvurularında, kimlik bilgilerinin teyidi için Türkiye ile yazışmalar yapılıyor. Dışişleri Bakanlığı kanalıyla Yabancılar Daire Başkanlığı'na yöneltilen sorulara yanıt aranır. Kuşkulu durumlarda kimlik bilgilerini kontrol için, ilgilinin nüfusa kayıtlı olduğu yerle temasa da geçilir. Bu sürecin sonunda kuşkulu bir duruma rastlanmamış ve Türkiye'den onay alınmışsa pasaport başvurusuna olumlu yanıt verilir. 

1994 yılında ilk kırmızı bülten 

3 Mayıs 1985'den itibaren çeşitli mahkemelerde 13 ayrı yakalama kararıyla aranan Çakıcı hakkında ilk kırmızı bülten Hıncal Uluç'un yaralanmasının ardından Kasım 1994'te çıkarıldı. Çakıcı'nın fotoğrafı bulunan Çiftçi adına pasaport üzerindeki işlemlerde 5 Nisan 1994'te Türkiye'ye giriş dikkat çekiyor. Daha sonra Uğur Çakıcı, Tevfik Ağansoy'un öldürülmesi ile başlayan olaylar zinciri geliyor. Yine Adil Öngen, Mehmet Üstünkaya, Cavit Çağlar'a suikast hazırlığı iddiaları bu dönemi izliyor. 


</TEXT>
</DOC>
