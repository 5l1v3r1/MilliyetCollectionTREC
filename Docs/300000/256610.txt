<DOC>
<DOCNO> 256610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur34.html </URL>
<DATE> 2004/07/19/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Alistair bebeğin ölümüne neden olan kişiye 36 yıl hapis cezası 
</HEADLINE>
<TEXT>

     İzmir'in Yeni Foça Beldesi'nde bir kafede çıkan kavgada, tabancasından çıkan kurşunla bebek arabasında uyuyan İskoçya uyruklu 2.5 yaşındaki Alistair Grimasson'un ölümüne neden olduğu ve bir kişiyi öldürdüğü iddiasıyla yargılanan Daimi Akyüz, 58 yıl hapis cezasına çarptırıldı. Mahkeme heyeti, daha sonra bu cezayı, üst sınır olan 36 yıla indirdi. 
     Karşıyaka Ağır Ceza Mahkemesi'nde görülen davada, 52 yıl hapis cezası istemiyle yargılanan sanık Daimi Akyüz, Ali Bektaş'ı öldürmekten 21 yıl, Alistair Grimasson'u öldürmekten 30 yıl, Günay Özdemir ve Yılmaz Ergün'ü silahla yaralamaktan 5 yıl, ruhsatsız silahla olay gerçekleştirmekten de 2 yıl olmak üzere, toplam 58 yıl hapis cezasına çarptırıldı. Mahkeme heyeti, Akyüz'ün cezasını, üst sınır olan 36 yıl ağır hapis cezasına çevirdi. 
     Karşıyaka Ağır Ceza Mahkemesi'ndeki duruşmaya, tutuklu sanık Daimi Akyüz, bebeğin anne ve babası Özlem-Jr.David Grimasson çifti ile öldürülen Ali Bektaş'ın eşi Gönül Bektaş katıldı. Duruşmaya, olayda kullanılan silahı sakladığı gerekçesiyle tutuksuz yargılanan Birol Sarcan ise katılmadı. 
     Mazeret bildirerek son 2 duruşmaya katılmayan Akyüz'ün avukatı Zülküf Şahin, yaptığı son savunmada, Cumhuriyet Savcısı'nın mütalaasına katılmadıklarını bildirdi. Şahin, olay sırasında silahı kullanan Daimi Akyüz'ün bulunduğu yer nedeniyle bebek arabasında uyuyan Alistair'i görmesinin mümkün olmadığını, bu yüzden kasten öldürmeden cezaya çarptırılmaması ve gerekli indirimlerin yapılmasını talep etti. Talebiyle ilgili Yargıtay'ın bazı kararlarından örnekler veren Şahin, Daimi Akyüz'ün olaydan dolayı çok pişman olduğunu ve tekrar hayata dönmek istediğini, bu nedenle de cezaevinde bir evlilik yaptığını söyledi. 
     Son sözleri sorulan Daimi Akyüz ise kimseyi bilerek vurmadığını ifade ederek, ''Elime müdahale edilmeseydi, bu kadar kişi vurulmayacaktı. Tek suçum silahı çıkarmam. Daha önce de söylediğim gibi çok pişmanım'' dedi. 
     Duruşmaya karar için kısa bir ara verilmesinin ardından, mahkeme başkanı Serdar Erkut, Akyüz'ün Alistair'i öldürmekten 30 yıl, Ali Bektaş'ı öldürmekten 21 yıl, Günay Özdemir ve Yılmaz Ergün'ü yaralamaktan 5 yıl, ruhsatsız silah bulundurmak ve kullanmaktan 2 yıl olmak üzere toplam 58 yıl hapis cezasına çarptırıldığını, bu cezanın ise üst sınır olan 36 yıla çevrildiğini açıkladı. Erkut, tutuksuz yargılanan Birol Sarcan'ın ise 3 yıl hapis cezasına çarptırıldığını bildirdi. 
     
     DURUŞMANIN ARDINDAN AÇIKLAMALAR 

     Duruşmanın ardından, Grimasson çiftinin avukatlığını yapan ve aynı zamanda Alistair'ın dedesi olan Tuncer Eşsizhan, basın mensuplarına yaptığı açıklamada, adaletin yerini bulduğunu belirtti. 
     Duruşmaya intikam duygusuyla değil, Türkiye'deki bireysel silahlanmanın boyutlarını ortaya koymak ve cezasız kalmamasını sağlamak için müdahil olduklarını ifade eden Eşsizhan, şunları söyledi 
     ''Alistair'in, ışık olması için davayı üstlendik. Artık kimse, mevcut yasaların yetersiz olduğunu savunarak, bahane bulmasın. Bireysel silahsızlanma konusunda mahkeme görevini yaptı. Artık görev siyasilerde. Bireysel silahlanmanın peşini bırakmayın, çözüm sağlanması için uğraşın. Bu acıyı başkaları yaşamasın.'' Davanın çok uzun sürdüğünü fakat doğru bir karara varıldığını ve tehlikeli bir adamın cezaevinde kaldığını söyleyen Alistair'in babası David Grimasson, ''Türkiye'de hala silah problemi devam ediyor. İnsanlar silah taşıyarak nereye varabilir Dernekler silahsızlanma konusunda çalışma yürütüyorlar. Türkiye'ye gelecek yıllar için ümitle bakıyorum'' dedi. 
     Kararı gözyaşlarıyla karşılayan Alistair'in annesi Özlem Grimasson ise duruşmanın ardından açıklama yapmadan adliyeden ayrıldı. 
     Duruşmayı, aile yakınlarının yanı sıra, İngiltere'nin İzmir Konsolosu A. Willy Buttigieg, Daily News, Daily Telegraph, AP, BBC ve Reuters gibi yabancı basın kuruluşlarının muhabirleri de takip etti. 
     
     OLAY 

     İzmir'in Yeni Foça Beldesi'nde 7 Temmuz 2003'te bir kafede çıkan silahlı kavgada, Ali Bektaş tabancayla vurularak öldürülmüş, Daimi Akyüz'ün tabancasından seken kurşunlar, bebek arabasında uyuyan 2.5 yaşındaki Alistair Grimasson'a isabet ederek ölümüne, 2 kişinin de yaralanmasına neden olmuştu. Uzun süre firarda olan Akyüz yakalanarak tutuklanmış, bu arada bebeğin ismi, belediyece Yeni Foça'daki bir caddeye verilmişti. 
     
</TEXT>
</DOC>
