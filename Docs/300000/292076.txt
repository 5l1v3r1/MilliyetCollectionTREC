<DOC>
<DOCNO> 292076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo03.html </URL>
<DATE> 2004/11/25/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Irkçı taraftara maçlardan 5 yıl men 
</HEADLINE>
<TEXT>

     İngiltere Premier Ligi'nde geçen hafta oynanan Blackburn Rovers-Birmingham City maçında ırkçı tezahürat yaptığı belirlenen taraftara ceza verildi. 
     Televizyon kameralarının kayıtlarında, Birmingham City'nin Trinidad ve Tobagolu siyahi futbolcusu Dwight Yorke'un topu aldığı anlarda maymun sesi yaptığı ortaya çıkan Jason Perryman isimli taraftar, 1880 dolar para ve beş yıl stadyumlardan uzaklaştırma cezası aldı. 
     Hafta sonu oynanan ve 3-3 beraberlikle sonuçlanan maç öncesinde Yorke, ısınmak için sahaya çıkmış ve Perryman ile birlikte bir grup taraftarının ırkçı saldırısına uğramıştı. Yorke bir dönem Blackburn forması da giymişti. 
     Son aylarda ırkçılık sorunu, İspanya Milli Takımı teknik direktörü Luis Aragones'in, Fransız Thiery Henry'ye yönelik sözleriyle gündeme gelmiş ve İngiliz Milli Takımı'nın İspanya ile oynadığı dostluk maçında Ashley Cole ve Shaun Wright Phillips'e söylenen tezahüratlarla doruğa ulaşmıştı. 
     Ayrıca PSV-Arsenal maçında ırkçı tezahürat olması halinde maçın tatil edilebileceği söylentileri çıkmıştı. 
     
</TEXT>
</DOC>
