<DOC>
<DOCNO> 274688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas13.html </URL>
<DATE> 2004/09/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ben Affleck ile Garner'ın fotoğrafını çeken yaşadı... 
</HEADLINE>
<TEXT>

     Ünlü aktör Ben Affleck ile yeni kız arkadaşı aktris Jennifer Garner'ın fotoğrafını çeken yaşadı. İkiliyi birlikte görüntülemek için önde gelen basın organlarının fotoğrafçıları yarışırken, ilk fotoğrafın ''servet'' değerini taşıyacağı belirtildi. 
     Internetteki ''imdb'' ve ''intouchweekly'' sitelerinin haberine göre, ''Daredevil'' filminin setinde tanışan ve Temmuz ayı sonundan bu yana birlikte olan ikili, magazin basınının ilgi odağı haline geldi. 
     Bu yarışta yer alan ''People'', ''Us Weekly'' gibi önde gelen yayın organlarının muhabirleri ikiliyi Los Angeles'ta birbirinin evine girip çıkarken gördüklerini belirtse de henüz ''hazine'' değerindeki fotoğraf çekilemedi. 
     İki oyuncunun da basın sözcüleri konuyla ilgili yorum yapmaktan kaçınırken, özellikle Affleck'in Jennifer Lopez ile yaşadığı ''bir dargın, bir barışık'' ilişkiden sonra ''yoğurdu üfleyerek yediği'' ifade edildi. 
     In Touch Weekly'nin şef editörü Dan Wakeford, Affleck ile Garner'ın bugüne kadar hiç fotoğrafının çekilememesinde ünlü aktörün bu dikkatli tutumunun yattığını söyledi. 
     
</TEXT>
</DOC>
