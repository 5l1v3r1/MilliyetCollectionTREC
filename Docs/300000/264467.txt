<DOC>
<DOCNO> 264467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo21.html </URL>
<DATE> 2004/08/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Galatasaray'dan açıklama Mondragon'a asılsız büyü suçlaması yapılıyor 
</HEADLINE>
<TEXT>

     Galatasaray Kulübü, ''spor ve büyüyü'' birbirine karıştıran haberlerin şaşkınlıkla ve garipsenerek takip edildiğini, kaleci Mondragon'a da ''asılsız ve yakışıksız suçlamalarda bulunulduğunu'' belirtti. 
     Kulübün resmi internet sitesinde Galatasaray Spor Kulübü İletişim Koordinatörlüğü imzalı açıklamada, bu tür haberlerin içinde bulunulan 21. yüzyıla tamamen ters düştüğü vurgulanarak, şöyle denildi 
     ''Ancak bu bilim dışı konunun içine kalecimiz Faryd Mondragon'un da çekilmek istendiğine şahit olduk. Galatasaray formasını giydiği ilk günden bu yana Türkiye'de varolan dini inançlar, örf ve adetlere saygılı olan Faryd Mondragon'a, bu türden asılsız ve yakışıksız suçlamalarda bulunup, sansasyonel haber yaratma çabası içinde olanların, oyuncumuzun kişiliğine ve dini inançlarına saldırıda bulunduklarına dikkat çeker, söz konusu haberlerde imzası bulunan medya mensuplarının etik değerlerini gözden geçirmelerini rica ederiz.'' Açıklamada, Türk sporunun gelişmesi için uğraş vermek varken, bu konuların ortaya çıkarılması ve gündeme gelmesinin üzüntüyle karşılandığı da belirtildi. 
     
</TEXT>
</DOC>
