<DOC>
<DOCNO> 273240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/siyaset/axsiy02.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zinasız TCK' olmazsa olmaz 
</HEADLINE>
<TEXT>


AB Komiseri Verheugen, Türk Ceza Kanunu'nda reformun müzakerelerin başlaması için şart olduğunu söyledi ve "Zina suç kapsamına alınırsa müzakere olmaz" dedi 

DIŞ HABERLER SERVİSİ 


AB Komisyonu'nun genişlemeden sorumlu üyesi Günter Verheugen, Türk Ceza Kanunu'ndaki TCK reformun Türkiye ile üyelik müzakerelerine başlanması konusunda vazgeçilmez bir şart olduğunu söyledi. Verheugen, İlerleme Raporu'nun yayınlanacağı 6 Ekim öncesinde yaptığı en sert açıklamada, "Üyelik müzakereleri, zinanın suç kapsamına alınması durumunda da sürdürülemez" dedi. 

'Değerlerimiz tartışılamaz' 
Başbakan Recep Tayyip Erdoğan'ın "Kimse bizim iç işlerimize karışamaz. AB bizim için olmazsa olmaz" sözlerinin ardından Alman "Bild am Sonntag" gazetesine konuşan Verheugen, "Ceza Yasası reformu, Türkiye ile üyelik müzakerelerine başlanması konusunda vazgeçilmez bir şart. Sadece bu reformla Türkiye'nin, insan haklarına saygı duyan bir hukuk devleti olduğunu ispatlayabiliriz. Komisyon, bu merkezi unsur gerçekleşmeden üyelik müzakereleri olmayacağını açıkça ifade edecektir" diye konuştu. 
Gerçeklerin ortaya çıkacağı anın yaklaştığını vurgulayan Verheugen, şunları söyledi "Türkiye, geleneksel Türk değerleriyle Avrupa değerlerini bir araya getirme gücünü ortaya koyabilmeli. Avrupa'nın değerleri tartışılamaz. Üyelik müzakereleri, zinanın suç kapsamına alınması durumunda da sürdürülemez." 
AFP'ye konuşan diplomatik kaynaklar, Verheugen'in, Türkiye'nin AB'deki daimi temsilcisi Büyükelçi Oğuz Demiralp'le yaptığı görüşmede, TCK tasarısının tamamlanması halinde, Komisyon'un aralıktaki zirvede, Türkiye'nin üyelik görüşmelerine başlaması için tavsiyede bulunabileceğini söylediğini kaydetti. Kaynaklar, Verheugen'in Demiralp'i, reform tasarısında oluşacak herhangi bir başarısızlıkta, Avrupa içerisindeki Türkiye muhaliflerinin üstesinden gelmenin çok daha zor olacağı yönünde uyardığı da belirtildi. 




</TEXT>
</DOC>
