<DOC>
<DOCNO> 294629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/guncel/agun.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyola merdiven dayadılar 
</HEADLINE>
<TEXT>


Belediyeler, yayaların bariyer ve tel örgüleri tahrip ederek otoyola çıkmasını engelleyemeyince, çareyi yol kenarına "merdiven" inşa etmekte buldu. Hem de yasadışı olarak... 

Serhat Oğuz - İstanbul FOTOĞRAFLAR Yurttaş Tümer 

İstanbul'da, otoyollar yayaların ellerini kollarını sallayarak gezdiği yerler haline geldi. Otoyolları çevreleyen tel örgüleri tahrip eden yayalar, hızla giden araçlar arasında ölümle dans ediyor. Halk otobüsleri, tehlikeli olmasına rağmen, durak ilan ettikleri noktalarda yolcu indirip bindiriyor. Kural tanımazlık öyle bir noktaya geldi ki, Bağcılar Belediyesi, "hiç değilse bir noktadan otoyola çıksınlar" düşüncesiyle otoyol kenarına beton merdiven yaptırdı. 
Can kaybına neden olan kazalara rağmen, İstanbullular, tehlikeleri hiçe saymakta birbiriyle yarışıyor. Yayanın girmesinin bile yasak olduğu otoyollarda, karşıdan karşıya geçmek isteyen cesur vatandaşlar görmek mümkün. Üstelik, otoyola girmek için, üstgeçitleri kullanmaktan çok daha zorlu engelleri aşmaları gerekiyor. 
Karayolları Bölge Müdürlüğü'yle belediyelerin, otoyolların etrafına ördüğü teller ve diğer engeller, imece usulüyle etkisiz hale getiriliyor, hatta çalındığı bile oluyor. Bu aşamadan sonrası da biraz cesaret, biraz çeviklik istiyor. Otobana ulaşmak için tellerin üzerinden atlayan, patika yollardan yürüyenleri, yolda da hızla giden taşıtlar bekliyor. 

Merdiven tehlikeli 
Bir başka yasadışı durak Vatan Caddesi - O3 bağlantı yolu üzerindeki Bayrampaşa Köprüsü altı. Burada da bir minibüs durağı ve gizli bir geçit var. Bayrampaşa'dan gelen yayalar, alt yoldan bağlantı yoluna, kim tarafından yaptırıldığı meçhul olan, basamakları çok dik olduğu için tehlikeli bir merdiveni kullanarak tırmanıyor. Buradan da daha önce kesilen teller arasından otoyola çıkarak minibüse biniyor. 

Yaya kazandı 
Yayaların kural tanımazlığının en büyük kanıtı, Bağcılar Belediyesi'nin ilginç bir hizmetinde gizli. Vatan Caddesi - O3 bağlantı yolu üzerinde, yayaların sık sık belediyenin koyduğu tel örgüleri tahrip ederek otoyola çıkmasından bıkan yetkililer, çareyi kuralsızlığı meşrulaştırmakta bulmuş. Belediye, otoyola çıkan beton merdiven yaptırdı. 
Bağcılar Belediye Başkanı Feyzullah Kıyıklık, "Tel örgü yaptık, bitki ve ağaç diktik, engel olamadık. Sonunda hiç değilse tek bir yerden insinler diye merdiveni yaptık" dedi. 



Kaçak durak 

Halk otobüsleri, güzerg hta yer almamasına rağmen, otoyolda birçok noktayı durak ilan etmiş. Okmeydanı - O2 bağlantı yolundaki Nurtepe Köprüsü bunlardan biri. Bu alanda durması kesinlikle yasak olan otobüsler, köprü altında yolcu indirip bindiriyor. Bazen otoyolda uzun yolcu kuyrukları bile oluşuyor. 




Çıkmak cesaret ister 

Burası Vatan Caddesi - 03 bağlantı yolundaki Bayrampaşa Köprüsü altı. Yayalar, kimin yaptırdığı bilinmeyen merdivenle yan yola çıkıyorlar. Demir merdivende tutunacak bir yer bile yok. 


</TEXT>
</DOC>
