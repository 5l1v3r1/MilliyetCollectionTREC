<DOC>
<DOCNO> 252672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy10.html </URL>
<DATE> 2004/07/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Erdoğan Teröre asla zemin hazırlamaya fırsat vermeyelim... 
</HEADLINE>
<TEXT>

     Başbakan Recep Tayyip Erdoğan, Van'da dün meydana gelen bombalı saldırıya işaret ederek, ''Teröre asla zemin hazırlamaya fırsat vermeyelim'' dedi. 
     Başbakan Erdoğan, Birlik Vakfı tarafından İstanbul Grand Cevahir Oteli'nde düzenlenen ''Meseleler ve Çareler'' konulu toplantıda yaptığı konuşmada, NATO İstanbul Zirvesi'ne de değindi. 
     Erdoğan, ''Eğer Ortaköy'de bir Ortaköy Camii ile Boğaz Köprüsü fon yapılarak burada bir konuşma yapılması tercih ediliyorsa, bunun üzerinde bizim çok iyi düşünmemiz lazım'' dedi. 
     Medeniyetlerin buluştuğu merkezin Türkiye olduğunu ifade etmek ve bunu başarmak gerektiğini vurgulayan Erdoğan, ''Biz AB'li dostlarımıza da onu söylüyoruz 'Gelin burayı medeniyetlerin çatıştığı adres yapmayın. Medeniyetlerin buluştuğu, uzlaştığı bir adres haline getirin. Onun için Türkiye burada olmalı'' diye konuştu. 
     ''İncir çekirdeği kadar değeri olmayan meselelerle birbirimizi yorduğumuz yeter artık'' diyen Erdoğan, vatandaşları bu noktada daha duyarlı olmaya çağırdı. 
     Erdoğan, ''üniversite öğretim üyelerinin yürümesini anlamadığını'' da ifade ederek, sözlerini şöyle sürdürdü 
     ''Dürüst bir demokrasi anlayışına saygım var ve bir Başbakan olarak görevimi sonuna kadar, hepsine yaptım. Şu ideolojinin deli gömleğinden sıyrılmak lazım. Bundan sıyrılamadığımız sürece olayları objektif görebilmek maalesef mümkün değil. Benim ülkemde öğretim üyeleri, eğer kalkar hükümetini veya ülkemizdeki bir başka düşüncedeki öğretim üyesini 'yasaklılar' sınıfına katmaya kalkarsa, bu bir bilimsel bakış, yaklaşım olmaz. Düşünce dünyası farklı olabilir, ama saygı duyacaksın. Bilimde böyle bir sakatlık olmaz. 'Benim gibi düşünüyorsan, inanıyorsan bendensin, benim gibi düşünmüyor ve inanmıyorsan benden değilsin ve bu kurumda yerin yok', bu mantık mantık değil. Bunu kabullenmek mümkün değil.'' Göreve geldikleri ilk yılı ''demokrasiye yatırım yılı'' olarak değerlendirdiklerini dile getiren Erdoğan, bunun semeresinin de bütün alanlarda görüldüğünü söyledi. 
     
     VATANDAŞLARDAN RİCA... 
     Konuşmasında vatandaşlardan da bir ricada bulunan Erdoğan, ''Kardeşliği, paylaşmayı, dayanışmayı lütfen büyütün. Adaleti çoğaltınız. Toplumun güçlenmesi için sivil inisiyatiflerin güçlenmesi büyük önem taşımaktadır. Sadece toplantılarla, birbirimize propaganda yapmakla yetinmeyelim. Her birimiz gücümüz yettiğince elimizi taşın altına koyalım. Bu ülke insanları için bir şeyler yapalım'' dedi. 
     Van'da meydana gelen bombalı saldırıya da değinen Erdoğan, şunları kaydetti 
     ''Teröre asla zemin hazırlamaya fırsat vermeyelim. Bununla bir yere varılmaz, bir şey kazanılmaz. Bizler bir insanın öldürülmesini Allah'ın evinin yıkılması olarak gören bir medeniyetin, dinin mensuplarıyız. Bizler bir insanın ölümünü tüm insanlığın ölümü olarak gören bir dinin, medeniyetin mensuplarıyız. Öyleyse buna koşturan, koşanlara fırsat vermemeli, aklıselimle hep birlikte karşısında durmalıyız.'' 
     
     DOĞUBAYAZIT'TAKİ DEPREM... 
     Başbakan Recep Tayyip Erdoğan, ''Doğubayazıt'ta meydana gelen depremde ufacık yavrucukların hayatını kaybettiğine'' de işaret ederek, sözlerini şöyle tamamladı 
     ''Öyleyse niçin bu terör El ele verelim, dayanışma içinde olalım. İnsanlarımız, bölgeler arasında asla ayrımcılığa yer vermeyelim. Dini düşünceler, dini duygular noktasında asla ayrımcılığa yer vermeyelim. El ele vererek, birbirimizi anlamamakta değil, anlamakta ısrarlı olalım. Önyargılarımızdan vazgeçelim.'' Bu arada Erdoğan, toplantı çıkışında, basın mensuplarının ''Portekiz'e gidip gitmeyeceğine'' ilişkin sorusu üzerine, Yunanistan Başbakanı Kostas Karamanlis ile telefonla görüştüğünü anlatarak, ''Pazartesi günkü Bakanlar Kurulu toplantısı ve öğleden sonra yapacağı yurtdışı seyahati nedeniyle katılamayacağını bildirdiğini'' kaydetti. 
     Başbakan Erdoğan, Yunanistan Başbakanı Karamanlis'in, ''kızının düğününe geleceğini'' söylediğini de bildirdi. 
     
</TEXT>
</DOC>
