<DOC>
<DOCNO> 253790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun23.html </URL>
<DATE> 2004/07/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Skandalda yeni boyut ABD'liler Afganistan'da da işkence yapmış... 
</HEADLINE>
<TEXT>

     Afganistan'ın başkenti Kabil'de tutuklanan Amerikalıların kendi başlarına terörizme karşı mücadele ettikleri ve özel bir hapishanede tuttukları kişilere işkence yaptıkları bildirildi. 
     Tutuklanan kişilerden Jonathan K. Idema'nın, Afgan milisleri ile bağlantısı bulunduğunu ve eski bir Yeşil Bereli olduğunu iddia ettiği belirtildi. 
     Afganistan İçişleri Bakanı Ali Ahmed Celali, bugün yaptığı basın toplantısında, 3 Amerikalı ile birlikte 4 Afganın tutuklandığını, bu kişilerin bir grup kurduklarını ve kendilerine terörizme karşı mücadele ediyormuş süsü verdiklerini söyledi. 
     Celali, grubun Kabil'de 8 kişiyi yakalayarak bir yere hapsettiklerini ifade etti. 
     Bu kişilerin serbest bırakıldığını belirten Celali, tutuklanan 7 kişiyi hiçbir yetkiliyle ilişkisi olmayan bir çete olarak niteledi. 
     Kimliğinin açıklanmasını istemeyen bir Afgan yetkili ise hapsedilen kişilerin ayaklarından asılı halde bulunduklarını, olayla ilgili raporun bu kişilerin dövüldüğünü gösterdiğini söyledi. 
     Grubun Kabil'de bir ihracat şirketinin çalışanları olduğunu söyleyerek faaliyet gösterdiğini kaydeden Celali, takip altında tutulan grubun sürpriz bir baskınla çatışma çıkmadan yakalandığını belirtti. 
     Afgan basınında Amerikan özel kuvvetlerinin eski bir askeri olarak tanımlanan 40'lı yaşlardaki Idema'nın, bazı batılı televizyon kanallarıyla serbest olarak çalıştığı, bu arada Kabil yakınlarında El Kaide üssü olduğu ileri sürülen bir yerle ilgili video kaseti batılı televizyonlara sattığı, sonra bu kasetin çok satan bir kitap olan ''Usame Bin Ladin'in Peşinde'' The Hunt for Osama bin Laden kitabında anlatıldığı belirtildi. 
     
</TEXT>
</DOC>
