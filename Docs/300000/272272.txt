<DOC>
<DOCNO> 272272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun19.html </URL>
<DATE> 2004/09/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
'Da Vinci şifresi' Lübnan'da yasaklandı... 
</HEADLINE>
<TEXT>

     Tüm dünyada çok satanlar listesinde bulunan Dan Brown'ın ''Da Vinci Şifresi'' adlı romanı, Lübnan'da Katolik liderlerin, kitabın Hıristiyanlığı rencide ettiği şikayetinin ardından yasaklandı. 
     Lübnan'daki kitapçılar, güvenlik görevlilerinin kendilerinden kitabın Fransızca, İngilizce ve Arapça baskılarını raflardan kaldırmalarını istediğini, kitabın dağıtımının yasaklandığını söyledi. 
     Eleştirileri yasağa neden olan Lübnan Katolik Enformasyon Merkezi Başkanı Papaz Abdu Ebu Kasım, Hıristiyanlık dininin köklerine yönelik atıflarda bulunulan romanda, İsa Peygamber'in Maria Magdelena'yla birlikte olduğunun ve çocukları bulunduğunun yazıldığını hatırlattı. 
     Bunları kurgu bile olsa kabul etmenin kendileri için zor olduğunu vurgulayan Ebu Kasım, Lübnan'ın birçok farklı dini toplulukların barındığı bir ülke olduğunu ve farklı toplulukları rahatsız eden yayınlara karşı halen yasalar bulunduğunu söyledi. 
     Bir güvenlik kaynağı da, Müslümanlara, Hıristiyanlara ve Dürzilere evsahipliği yapan Lübnan'ın, yıllardır hassas kitaplarla ilgili olarak dini otoritelerden tavsiye istediğini söyledi. 
     Dini çatışmalarla dolu tarihi geçmişi bulunan Lübnan'da, ''Da Vinci Şifresi''nin Arapça çevirisinin 10 gün önce yayımlandığı ve kitabın hayli popüler olduğu belirtiliyor. 
     
</TEXT>
</DOC>
