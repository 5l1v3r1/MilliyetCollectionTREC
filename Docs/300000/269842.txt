<DOC>
<DOCNO> 269842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur33.html </URL>
<DATE> 2004/09/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Diyarbakır Belediye Başkanı şehit olan bekçinin taziyesine gitti... 
</HEADLINE>
<TEXT>

     Diyarbakır Büyükşehir Belediye Başkanı Osman Baydemir, beraberindeki 4 alt kademe belediye başkanı ile teröristlerce düzenlenen saldırıda yaşamını yitiren bekçinin taziyesine gitti. 
     Baydemir, beraberinde Kayapınar Beldesi Belediye Başkanı Zülküf Karatekin, Bağlar Beldesi Belediye Başkanı Yurdusev Özsökmenler, Sur Beldesi Belediye Başkanı Abdullah Demirbaş ve Yenişehir Beldesi Belediye Başkan Vekili ile gece polis noktasına düzenlenen silahlı saldırı sonucu şehit olan Bekçi Seyfettin Tekin'in Huzurevleri Semti'ndeki taziye evini ziyaret ederek, Tekin'in yakınlarına başsağlığı diledi. 
     Baydemir çıkışta yaptığı açıklamada, yaşam hakkına yönelik bu saldırının tüm açıklığı ile ortaya çıkması gerektiğini söyledi. 
     Bu acının son olması gerektiğini ifade eden Baydemir, ''Bu acıyı yüreğimde hissediyorum. Bu acıya sahip çıkıyorum ve her iki ailenin de acısını paylaşıyorum. Acının son olmasını ve bu tür olayların ülkenin önündeki gelişmelerle ilgili engel olmamasını diliyorum'' dedi. 

     
</TEXT>
</DOC>
