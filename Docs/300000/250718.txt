<DOC>
<DOCNO> 250718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/ekonomi/eko08.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ödenmemiş primi öde, emekli ol' ısrarından vazgeçildi 
</HEADLINE>
<TEXT>


Tahsil edilemeyen primlerin işçilerden alınması düzenlemesi tasarıdan çıkartıldı 

ANKARA Milliyet 

Kamu Görevlileri Sendikaları Yasası ile Sosyal Sigortalar Yasası ve Sosyal Sigortalar Kurumu SSK Yasası'nda Değişiklik Yapılması Hakkında Yasa Tasarısı, Meclis'te kabul edildi. Tasarıya eklenen, işçilerin işverenden tahsil edilemeyen işçi ve işveren primlerini ödedikleri takdirde emekli olabilecekleri düzenlemesi, metinden çıkarıldı. 
Yasaya göre, prim alacaklarının tahsilinde 5 yıl yerine 10 yıllık zaman aşımı süresi uygulanacak. SSK Yasası gereğince alınacak prim ve verilecek ödeneklerin hesabına esas tutulan günlük kazancın alt sınırı, 16 yaşından büyükler için belirlenen günlük asgari ücret, üst sınırı ise günlük asgari ücretin 6,5 katı olacak. İsteğe bağlı sigortalıların prim oranı yüzde 30'dan yüzde 25'e indirilecek. 
Hastalık ve analık yardımlarından yararlanacak olanlar, SSK'ca tespit edilecek belgelerle Kurumca bildirilen sağlık müesseselerine veya hekimlere başvurarak muayene ve tedavi olacaklar. Kamu görevlileri sendikalarına üyelik serbest olacak. Kamu görevlileri, çalıştıkları işyerinin girdiği hizmet kolunda bir sendikaya üye olabilecekler. Birden çok sendikaya üye olunamayacak. 


</TEXT>
</DOC>
