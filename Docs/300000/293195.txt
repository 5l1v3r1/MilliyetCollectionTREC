<DOC>
<DOCNO> 293195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur47.html </URL>
<DATE> 2004/11/29/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Gaziantep'te kamu kurumlarını bombalamaya hazırlanan terörist yakalandı 
</HEADLINE>
<TEXT>

     Gaziantep'te, terör örgütü PKK Kongra Gel üyesi olduğu iddiasıyla bir kişi ile bu kişiye yardım ve yataklık eden 6 kişi yakalandı. 
     Edinilen bilgiye göre, Gaziantep Emniyet Müdürlüğü Terörle Mücadele ve İstihbarat Şubesi ekiplerince gerçekleştirilen operasyonda, kentteki kamu kurum ve kuruluşlarını bombalamaya hazırlandığı bildirilen Çağlar K, Çıksorut Semti'ndeki bir evde ele geçirildi. 
     Operasyonda, terör örgütünün Almanya, Hollanda ve Kuzey Irak'taki kamplarında askeri ve siyasi eğitim aldıktan sonra yasadışı yollardan Türkiye'ye döndüğü belirtilen Çağlar K. ile birlikte kendisine yardım ve yataklık ettikleri gerekçesiyle Zahide Ç, Nuri Ç, Hacı B, Mine B, Bülent K ve Osman K'da gözaltına alındı. 
     Sahte kimlikle ele geçirildiği açıklanan terör örgütü üyesi Çağlar K'nın, 1997 yılında Gaziantep'te bir polis merkezini bombalamaya hazırlandığı sırada polisin gerçekleştirdiği operasyondan kurtularak yurt dışına kaçtığı saptandı. 
     Çağlar K. ve beraberindeki 6 zanlı Gaziantep Emniyet Müdürlüğü'ndeki işlemlerin ardından adliyeye sevk edildi. 
     
</TEXT>
</DOC>
