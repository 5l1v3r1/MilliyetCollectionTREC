<DOC>
<DOCNO> 299789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun20.html </URL>
<DATE> 2004/12/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İngiltere, Irak'ta en az 10 yıl kalabilir 
</HEADLINE>
<TEXT>

     Dilek Kocabaş bildiriyor 

İngiltere'de yayımlanan The Independent gazetesi, Avam Kamarası'nın Irak'ta incelemelerde bulunan üyelerinin ortak raporunda, ''İngiliz askeri Irak'ta en az 10 kalabilir'' uyarısında bulunduklarını öne sürdü. 
     Avam Kamarası komisyonunun Irak'tan yeni döndüğünü ve bu ülkedeki durumla İngiliz askerinin geleceği konusundaki tahminlerini rapor haline getirdiğini duyuran Independent, bu raporu ele geçirdiklerini bildirdi. 
     Raporda ''İngiliz askeri Irak'ta en az 10 yıl daha kalmak zorunda olabilir'' denildiğini öne süren Independent, ''İngiliz Avam Kamarası üyelerinin oluşturduğu komisyon, ülkedeki durum çok tehlikeli olduğu için Başbakan Tony Blair gibi Bağdat'a da gidemedi'' ifadesini kullandı. 
     Komite üyelerinden birinin, ''Son askerin oradan çekilmesi 10, hatta 15 yılı bulabilir. Burası ikinci bir Kıbrıs. Iraklılar güvenliği sağlayamıyor ve bunu başarmaları yıllar alabilir'' dediğine dikkat çeken Independent gazetesi, İngiltere Başbakanı'nın Irak seyahati sırasında söylediği ''Biz yüzüstü bırakıp gidenlerden değiliz'' sözlerinin de bu durumu doğruladığını savundu. 
     
</TEXT>
</DOC>
