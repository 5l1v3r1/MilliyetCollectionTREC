<DOC>
<DOCNO> 287549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur39.html </URL>
<DATE> 2004/11/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fidyecilere ceza yağdı 
</HEADLINE>
<TEXT>

     Kayseri'de, bir işadamının oğlunu kaçırarak 750 milyar lira fidye istedikleri iddiasıyla yargılanan 5 sanıktan 4'üne 7 ile 32 yıl arasında değişen hapis cezaları verildi. 
     Kayseri 1. Ağır Ceza Mahkemesi'nde yapılan duruşmada, tutuklu sanıklar Battal Koçak, Kenan Maraşlı, Nazım Budak ve Tuğba Kurt ile tutuksuz yargılanan Gülsüm Maraşlı hazır bulundu. 
     Sanıklardan Kenan Maraşlı, Nevzat'ın tehditlerinden korktuğu için bu işe girdiğini itiraf ederek, şunları söyledi 
     ''Nazım Budak, işadamı Halis Cimşit'in oğlu Ebubekir Cimşit'i 17 fidye için kaçırmayı planladığını anlattı. Olay günü Tuğba, Ebubekir'i arayarak bir kafede buluştular. Buluşmanın ardından Nazım, silah zoruyla Ebubekir'i otomobile bindirdi. Daha sonra Halis Cimşit'e telefon açarak, 750 milyar lira fidye istedi. Kaçırma olayı sırasında yanımızda Battal Koçak da vardı. Nazım durmadan bizleri tehdit ediyordu. Bu yüzden Ebubekir'i Nazım'ın elinden kurtarmaya çalışıyorduk. Ebubekir'i, alıkoyduğumuz evden kaçması için ellerini ve ayaklarını çözeceği şekilde bağlamıştım. Ebubekir de ipleri çözüp, kaçmıştı.'' Nazım Budak ise Kenan Maraşlı'nın anlatımlarını yalanlayarak, ''Bunlar suçu benim üzerime yıkarak kendilerini suçsuz göstermeye çalışıyorlar'' dedi. 
     Battal Koçak, Tuğba Kurt ve Gülsüm Maraşlı da suçsuz oldukları belirttiler. 
     Mahkeme heyeti, Kenan Maraşlı, Nazım Budak ve Battal Koçak'ın 16,5'şar yıl, Tuğba Kurt'un 8 yıl 3 ay hapis cezasına çarptırılmasına, Gülsüm Maraşlı'nın beraatine karar verdi. Heyet, ayrıca Battal Koçak'a, Ebubekir Cimşit'in cep telefonunu ve parasını gasp etmekten 15 yıl, ruhsatsız tabanca taşımaktan da 1 yıl hapis cezası daha verdi. 
     Ebubekir Cimşit, sanıklardan Tuğba Kurt tarafından cep telefonundan aranarak bir kafeye çağrılmış, çıkışta diğer sanıklar tarafından kaçırılarak Nevşehir'in Ürgüp İlçesi yakınlarındaki Aksu bağlarında bulunan bir evde 3 gün alıkonulmuştu. Elleri bağlı şekilde evde terk edilen Cimşit, kaçmayı başararak jandarmaya sığınmıştı. 
     
</TEXT>
</DOC>
