<DOC>
<DOCNO> 268727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko06.html </URL>
<DATE> 2004/09/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Babacan Cari açığın artmasındaki hızın yavaşlaması sürpriz değil 
</HEADLINE>
<TEXT>

     Devlet Bakanı Ali Babacan, Merkez Bankası tarafından açıklanan cari ödemeler dengesinin piyasa beklentileri ile uyumlu bir rakam olduğunu bildirdi. 
     Uluslararası yatırımcıları bilgilendirme toplantısı için bulunduğu Frankfurt'tan ayrılmadan önce gazetecilere açıklama yapan Babacan, söz konusu rakamın beklentilerinden çok farklı bir rakam olmadığını kaydetti. Babacan, ''Ama tabi cari açığın artmasındaki hızın yavaşladığını görüyoruz. Artış hızı yavaşlamış durumda. Bu da sürpriz değil. Beklediğimiz bir sonuç'' dedi. 
     Babacan, iki yabancı uzman tarafından İmar Bankası olayından hareketle bankacılık sektörünün gözetim ve denetim çerçevesinin değerlendirilmesi ve daha da güçlendirilmesi için atılması gereken adımların tespiti amacıyla hazırlanan rapor konusunda da ''Tartışılacak ve görüşülecektir'' dedi. 
     Söz konusu raporun kendisi Amsterdam'da toplantıda iken açıklandığını belirten Babacan, önemli olanın tespitlerin değerlendirilmesinin ve tartışılmasının olduğunu kaydetti. 
     Bakan Babacan, ''Bu raporu detaylı olarak inceledikten sonra açıklama yapabiliriz. Daha fazla bir şey söylemek istemiyorum'' diye konuştu. 
     
     ENFLASYON HEDEFİ GEÇERLİ 

     Enflasyondaki yüzde 12 hedeflerinin geçerli olduğunu vurgulayan Babacan, her ne kadar Temmuz sonunda tek haneli rakama düşmüş olsa da bunun yıl sonu için konulan yüzde 12 rakamının ihtiyatlı ve hala geçerli olan hedef olduğunu söyledi. 
     
     AB KOMİSYONU KARARI 

     AB Komisyonu'ndan çıkacak kararın merakla beklendiğini de ifade eden Babacan, ''Bizim beklentilerimiz son derece olumludur. Önümüzdeki dönem Türkiye için çok önemlidir. Bir başka önemli konu da doğrudan yabancı yatırımlardır'' değerlendirmesinde bulundu. 
     Türkiye'ye doğrudan giren yabancı sermayenin bu yılın ilk 7 ayında 1,8 milyar dolar olduğunu anlatan Babacan, Temmuz ayında 400 milyon dolar doğrudan ilave yabancı sermaye girişi olduğunu, bunun sevindirici, bu girişin uzun vadeli ve geri çıkışı olmayan bir finans türü olduğunu söyledi. 
     Türkiye'ye yabancı sermaye girişinin yıllar boyu hak edilenen çok altında kaldığını ifade eden Bakan Babacan, bu durumun, siyasi ve ekonomik istikrarın olmamasından kaynaklandığını kaydetti. 
     Babacan, hem ekonomik hem siyasi istikrarda elde edilen büyük mesafe sonucunda, yatırım ortamının iyileştirilmesi ile ilgili olarak alınan olumlu tedbirler sonucunda doğrudan yabancı sermaye girişinde sevindirici gelişmeler görmeye başladıklarını bildirdi. 
     
     EKONOMİK PROGRAM 

     Toplantılarda önümüzdeki 3 yıl uygulanacak olan ekonomik program hakkında da çok sorular geldiğini, bu konudaki çalışmaların henüz bitmediğini, kararlarının netleşmediğini, ancak programın ana unsurunun belli olduğuna işaret eden Babacan, ''Burada enflasyonun düşüşünü garanti altına alacak yapısal reformlar ağırlık kazanacaktır. Enflasyonla mücadele özellikle göze çarpacaktır'' dedi. 
     IMF ile yapılacak olan toplantının Eylül ayının ikinci yarısında olmasını beklediklerini, henüz netleşmiş bir tarih olmadığını ifade eden Babacan, şunları kaydetti 
     ''Hazırladığımız 3 yıllık bir ekonomik program. Bu program AB'ye yakınlaşma AB'ye katılım öncesi ekonomik program. Türkiye'nin bir ekonomik programı. Biz, IMF ile bu programı baz alan yeni bir stand-by düzenlemesinin nasıl yapılabileceği konusunda müzakerelere başlayacağız. Yapacağımız bu.'' 

     
</TEXT>
</DOC>
