<DOC>
<DOCNO> 271459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur12.html </URL>
<DATE> 2004/09/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Eğlence kabusa dönüştü... 
</HEADLINE>
<TEXT>

     Antalya'daki Konyaaltı Beachpark'ta vatandaşların ''sapan'' olarak adlandırdığı skyboard aletine binen 2 kardeş, aletin arızalanması üzerine 30 metre yükseklikte asılı kaldı. 
     Konyaaltı Sahili'ndeki eğlence merkezinde, skyboard denilen aletle ''bungee jumping'' yapmak isteyen Cem ve Kemal Gürsoy kardeşler, fırlatıldıktan birkaç dakika sonra skyboard'un arızalanması üzerine, yaklaşık 30 metre yükseklikte asılı kaldı. 
     Görevlilerin tüm çabalarına rağmen aşağı indirilemeyen Gürsoy kardeşlerin yardımına Antalya Büyükşehir Belediyesi İtfaiye ekipleri yetişti. 
     Ekipler, itfaiye aracını yanaştırarak 2 kardeşi asılı kaldıkları yerden indirdi. 
     Mahsur kaldıkları yaklaşık 2 saatlik sürede çok korktuklarını belirten Kemal Gürsoy, itfaiye aracının gelmesiyle rahat nefes alabildiğini söyledi. 
     Yetkililer, aletin sıkışma nedeniyle arızalandığının belirlendiğini kaydetti. 

     
</TEXT>
</DOC>
