<DOC>
<DOCNO> 295060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/siyaset/siy03.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz hazırız AB ise şaşkın' 
</HEADLINE>
<TEXT>



Dışişleri Bakanı Abdullah Gül, 17 Aralık öncesi AB'den çıkacak kararın olumsuz olabileceği mesajını vererek, "Türkiye, kriterleri yerine getirince, üzerine düşeni yapınca, AB şaşırıp kaldı. 17 Aralık'ta sıkıntı Türkiye'den değil, AB'den gelir. 17 Aralık'a biz hazırız, ancak AB hazır değil" dedi. 
AKP'nin yayın organı Türkiye Bülteni'nde değerlendirmelerde bulunan Gül, AB'nin başlangıçta Türkiye'nin önüne konulan kriterleri yerine getireceğine, köklü reformları gerçekleştireceğine inanmadığını savundu. Gül, "Onun için çok rahat hareket ediyordu. Türkiye, reformları kararlılıkla gerçekleştirip, siyasi kriterleri yerine getirince, Kıbrıs politikasında inanılmaz bir strateji takip edince AB şaşırdı" dedi. 
Bazı çevrelerin "AB çağdaş bir dünyadır, Türkiye ilkeldir" zannettiklerini dile getiren Gül sözlerini şöyle sürdürdü "Türkiye hiçbir zaman eziklik duygusu içinde olmamıştır. Türkiye AB'ye katılamazsa bu dünyanın sonu değildir. Yüzde 99'u Müslüman bir ülke olarak AB'ye giriyor olmamız, herşeyden daha önemlidir. 'Müslüman bir topluluk daima geri kalacaktır, buralarda diktatörlükler olur' anlayışını Türkiye tamamen yıkıyor." 



</TEXT>
</DOC>
