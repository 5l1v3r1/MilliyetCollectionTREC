<DOC>
<DOCNO> 263714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/bbas.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerem direniyor 
</HEADLINE>
<TEXT>


San Antonio Spurs'tan teklif alan milli oyuncu, Ülkerspor'un kendisine izin vermemesi üzerine sıkıntıya girdi. Kerem Gönlüm, "Şansımı mutlaka kullanmak istiyorum" mesajını gönderdi 

GÖKHAN TÜRE 


Aklı NBA'de kaldı 
HİDAYET Türkoğlu'nun eski takımı San Antonio Spurs'tan transfer teklifi alan Kerem Gönlüm, Ülkerspor'dan kendisine vize verilmemesi nedeniyle üzüntüye boğuldu. En büyük hayalinin NBA olduğunu ve ayağına çok büyük fırsat geldiğini belirten genç oyuncu, "Bu şansımı kullanmak istiyorum" ifadelerini kullandı. 

Başkanla görüşecek 
SAN Antonio Coachu Popovich'in kendisini ısrarla istediğini kaydeden Kerem, "Her oyuncunun rüyası NBA'de oynamaktır. Anlayış bekliyorum" dedi. Milli basketbolcu, Ülkerspor Kulübü Başkanı Orhan Özokur'dan Almanya kampı sonrası görüşmek için randevu aldı. Kerem izin verilmesi için bastıracak. 

'Milli forma aşkı başka' 

MEHMET Okur, Utah Jazz ile yaptığı 5 yıl için 50 milyon dolarlık kontratın altında kalmadığını söyledi. 25 yaşında ve 2.13 boyundaki başarılı oyuncu, "NBA'e giden birçok Avrupalı, milli formayı angarya olarak görüyor. Sakatlanıp, milyonlarca dolarlık kontratlarını riske etmek istemiyor. Ama ben ve Hidayet için bu böyle değil. Milli forma bizim için her şeyden önce gelir. Avrupa Şampiyonası elemelerinde herkes canavar gibi bir Türkiye izleyecek" dedi. 

Gençler el üstünde 

Özel program 
COACH Bogdan Tanjeviç, dün sabah as oyunculara izin verirken, gençlerle özel olarak ilgilendi. Semih, Oğuz, Cenk, Rasim ve Valentin'le salona giden Tanjeviç, yaklaşık iki saat süren bir idman yaptırdı. Sırp hoca, zaman zaman istediği hareketleri yapamayan oyunculara uyarılarda bulundu. Kampta tecrübeli oyuncuların da, gençlerle yakından ilgilendiği gözleniyor. 

İbrahim katıldı 
EYLÜL ayında organize edilecek 2005 Avrupa Basketbol Şampiyonası Eleme Grubu maçları için Almanya'da kamp kuran 12 Dev Adam'a İbrahim Kutluay da katıldı. Yıldız oyuncu, Yunanistan'da olimpiyat meşalesini taşımasının ardından dedesinin rahatsızlığı nedeniyle iznini bir gün uzatmıştı. İyileşen Serkan ve Barış'ın da antrenmanlara başlaması moralleri yükseltti. 


</TEXT>
</DOC>
