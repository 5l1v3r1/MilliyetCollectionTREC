<DOC>
<DOCNO> 274806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sondun07.html </URL>
<DATE> 2004/09/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Gül ABD ile ilişkilerimiz sadece Irak bağlamına indirgenemez... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, birçok konuda Türkiye ile ABD işbirliğinin önemli olduğunu belirterek, bu işbirliğini sadece Irak bağlamına indirgememek gerektiğini söyledi. Gül, ''Son derece önemli olan Türkiye ile ABD arasındaki işbirliği, Afganistan'dan Balkanlar'a, enerji alanından terörle mücadeleye kadar geniş bir alana yayılmıştır. Bunu sadece bir askeri işbirliği olarak da görmemek lazım'' dedi. 
     New York'ta dünkü temaslarının ardından gazetecilere temaslarını değerlendiren Gül, şunları söyledi 
     ''Bildiğiniz gibi ABD Dışişleri Bakanı Powell ile bir araya geldik. Son derece verimli bir toplantı oldu. Açık seçik tüm düşüncelerimizi paylaştık. Çok memnun kaldık bu toplantıdan. Powell ile geçen günlerde yaptığımız gibi, herhangi bir ihtiyaç olursa birbirimizi arayıp meseleleri hemen çözme kararına vardık. Tabii Türkiye ile ABD çok eski bir müttefik. Bu çok test edilmiş bir müttefiklik. Bütün zor zamanlarda, Soğuk Savaş yıllarında, zor şartlarda bu müttefiklik devam etmiş ve bugün de devam ediyor.'' Birçok konuda Türkiye ile ABD işbirliğinin önemli olduğunu söyleyen Bakan Gül, iki ülkenin her şeyden önce ortak değerleri savunmada buluştuğunu ifade ederek, ''Demokrasi, insan haklarına saygı, serbest piyasa ekonomisi... Bunlar ortak değerler. Bu açıdan ilişkiler önemli ve devam edecek'' dedi. 
     Irak konusunda görüşlerini ABD Dışişleri Bakanı Powell'a çok açık bir şekilde söylediğini kaydeden Bakan Gül, ''Bunları gayet dikkatli bir şekilde dinledi. Dolayısıyla iyi bir görüşme oldu. Kıbrıs'la ilgili beklentilerimizi aktarma imkanımız da oldu. Bu konuda daha çok şey yapmalarını beklediğimizi söyledim. Ümit ediyorum ki bunlar yapılacak'' diye konuştu. 
     ''Şüphesiz ki terörle mücadele söz konusu olunca, PKK ile ilgili kendilerinden beklentimiz olduğunu bir kez daha söyledim. Dolayısıyla faydalı, verimli ve iyi bir görüşme oldu'' diyen Gül, Powell ile görüşmesinde Türkiye'nin Kerkük konusundaki hassasiyetleri dile getirdiğini de ifade ettiğini belirterek şunları söyledi 
     ''Bu konudaki hassasiyetimiz şuradan kaynaklanıyor Irak'ın bir an önce istikrara kavuşması, kendi halkıyla ve komşularıyla barışık bir hale gelmesi önce bizim çıkarımıza tabii. Nihayette bir gün Amerikalılar o bölgeden gidecekler, ama biz o bölgede kalmaya devam edeceğiz. Dolayısıyla toprak ve siyasal bütünlüğünü koruyan, barış içerisinde kaynaklarını kendi halkının çıkarına kullanmaya başlayan bir Irak en çok bizim işimize gelir.'' Bu sürecin en iyi şekilde işlemesine herkesin dikkat göstermesi gerektiğini de söyleyen Bakan Gül, ''Provoke edici her türlü eylemden herkesin kaçınması gerekir. Bu süreç içerisinde Kerkük'ün çok önem arz ettiğini ve buna herkesin çok dikkat etmesi gerektiğini söyledim'' dedi. 
     
     DİĞER TEMASLAR 
     Dışişleri Bakanı Gül, diğer görüşmelerini değerlendirirken de ''Enteresan görüşmeler yaptık. Afrika'ya biraz önem verdik bugün. Nijerya Dışişleri Bakanı ile uzun bir görüşme yaptık. Bahreyn Başbakan Yardımcısı ile uzun bir görüşmemiz oldu. Singapur'un yanı sıra Rusya Dışişleri Bakanı ile yararlı bir görüşmemiz oldu'' dedi. 
     Rusya Dışişleri Bakanı Sergey Lavrov ile görüşmesinde iki ülke arasındaki önemli konuları bir kez daha gözden geçirme şansı yakaladıklarını kaydeden Gül, ''Bu sene Lavrov ile birkaç kez görüştük. Hepsi de birbirinden faydalı oldu. Son olarak da Azerbaycan Dışişleri Bakanı ile görüşmemiz oldu. Pazartesi de Ermenistan ve Çin dışişleri bakanlarıyla bir araya geleceğiz'' ifadesini kullandı. 
     Lavrov'la Rusya Devlet Başkanı Vladimir Putin'in Beslan'daki terör hadisesi yüzünden ertelenen Türkiye ziyareti konusunu da görüştüklerini ifade eden Gül, ''Maalesef bilinen sebepten dolayı o ziyaret gerçekleşmedi. Yeni bir tarih belirleyecekler ve en kısa zamanda bize bildirecekler'' dedi. 
     Gül, dün sabah saatlerinde Ortadoğu ve Kuzey Afrika ülkelerini bir araya getiren ''Gelecek İçin Forum'' adlı altında bir dışişleri bakanları toplantısına katıldığını ifade ederek şöyle konuştu 
     ''Bu toplantıya Ortadoğu ülkeleri, Afrika ülkeleri, Avrupa Birliği ve G-8 ülkelerinin dışişleri bakanları katıldı. Son derece yararlı bir toplantı oldu. Bu toplantılar devam edecek. Bu toplantılar çerçevesinde Türkiye, Yemen, İtalya ayrı bir grup. Bununla ilgili Ankara'da yapılan çalışmalar var. Önümüzdeki günlerde İtalya'da bir araya geleceğiz. Bu konudaki çalışmaları tekrar gözden geçirdik.'' 
     
</TEXT>
</DOC>
