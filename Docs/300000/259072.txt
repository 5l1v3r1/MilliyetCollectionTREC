<DOC>
<DOCNO> 259072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo18.html </URL>
<DATE> 2004/07/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Trabzon, Denizlisporlu Özgür'ün peşinde... 
</HEADLINE>
<TEXT>

     Trabzonspor'da, dış transferde Denizlisporlu Özgür'ün yeniden gündemde olduğu bildirildi. 
     Kulüp futbol şubesi sorumlusu Süleyman Atal, dün Skonto Riga maçında ağır sahaya karşın iyi bir mücadele ortaya koyduklarını ve tur için avantajlı bir skor elde ettiklerini söyledi. 
     Bordo-mavili takımın savunmasında Tolga, D'Haene, Erdinç ve Volkan gibi kaliteli oyuncuların bulunduğunu kaydeden Atal, ''Ancak hocamız Avrupa Şampiyonlar Ligi maçlarını düşünerek yeni takviyeler isteyebilir. Hocamızla görüşürek transfer konusunda yeniden bir karar vereceğiz'' dedi. 
     Denizlisporlu Özgür'ün gündemde olduğunu da kaydeden Atal, bu futbolcunun kulübünün yüksek bonservis bedeli istediğini ve şu ana dek bonservis sorununun çözümlenemediğini bildirdi. 
     Özgür'ün bonservisi konusunda Trabzonspor'un epeyce bir yol aldığı, daha önce Trabzonspor'da oynamayı düşünmüyorum biçiminde açıklama yapan bu futbolcunun da kulüplerin anlaşması durumunda bordo-mavili takımda oynamak istediği öğrenildi. 
     
</TEXT>
</DOC>
