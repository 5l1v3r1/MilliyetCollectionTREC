<DOC>
<DOCNO> 279336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/yazar/dundar.html </URL>
<DATE> 2004/10/12/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Son savaş başladı 
</HEADLINE>
<TEXT>


İki Türkiye var 
Biri yarının Türkiye'si... 
Öbürü dünün... 
Biri umudun, diğeri korkunun ülkesi... 
Kıyasıya bir savaş başladı aralarında.. 
Önümüzdeki dönem daha da sertleşecek bir "son savaş"... 

"Dokunulmaz Sedat Peker"in gözaltına alınması "Böyle gitmez" diyen yeni Türkiye'nin atağıydı. 
Salıverilmesi, "Böyle gelmiş, böyle gider" diye rest çeken eski Türkiye'nin "Yıkılmadım, ayaktayım" mesajıdır. 
Yaman bir bilek güreşi bu 
"Derin devlet", yeni binicisini sırtından atmaya çalışıyor. 
Binici sağlam durursa, arsız atı yola getirebilir. 
Devrilirse, beygir hepten gemi azıya alabilir. 

Bu "son savaş"ta herkes varını yoğunu koyuyor ortaya... 
Tehditle ihale bitirenler, şantajla haraç kesenler, çete baskısıyla hükmedenler, yıllar yılı besledikleri odakları devreye sokuyor 
Anlı şanlı komutanların gece yarısı ricacı olunan emir subayları, hapiste yardım edilen Susurluk gazileri, birlikte iş tutulan emniyetçiler, silah zoruyla ihale kazandırılmış işadamları, kongre desteği verilmiş kulüp ve federasyon başkanları, gösterişli balolarda göğsüne altın rozet takılmış "Öztürkler" için borç ödeme vakti... 
Ama onlar da canının derdine düşmüş durumda... 
Çünkü hukukun egemen olacağı yeni Türkiye'de hayatları eskisi kadar kolay olmayacak. 
Ne katakulliyle arka kapıdan salıverilmeler, ne imdada yetişen tetikçiler, ne kaba kuvvetle alınmış ihaleler, ne vatanperver nutuklarla örtbas edilmiş soruşturmalar, baş tacı edilmiş zorbalar, göz yumulmuş dolandırıcılıklar... 

Bir tuhaf şehirdir Ankara... 
Milli Güvenlik Kurulu ile AB Genel Sekreterliği binaları Eskişehir yolunda sırt sırta durur yaptıkları çalışmalar birbirini vurur. 
Meclis'le Genelkurmay, Bakanlıklar'da karşı karşıyadır. 
Emniyet'in bir zamanlar çığlık sesleri gelen pencerelerinden, şimdi dev bir alışveriş merkezi görünür. 
Bütün bu binalar içten içe kaynıyor bugünlerde... 
Binadakiler, Araf köprüsü üzerinde, sıkı bir ip çekme yarışında iki uca çekiştiriyor devleti... 
Kimi yolsuzluğun, hukuksuzluğun batağına doğru... 
Kimi, yarının aydınlığına... 

En büyük kenti yağmur suları altında boğulan, çocuk ölümlerinde, eşitsiz gelir dağılımında birinciliği koruyan ülke, eski Türkiye'dir. 
İdamı kaldıran, işkencecinin, çetecinin, banka soyguncusunun üzerine giden, yenilenmeye, değişmeye azmeden ülke, yeni Türkiye... 
Mafyayla iş tutan hukukçular, bayrak altına saklanan karaparacılar, devletten beslenmeye alışmış asalaklar, görevini kötüye kullanan üniformalılar can havliyle son atakta... 
Hesaplaşmadan kapatılmış Susurluk utancı can çekişiyor. 
AB ile müzakerelerin başlayacağı önümüzdeki dönemde, daha nice operasyonlar, provokasyonlar, sabotajlar beklenebilir. 
Binici sağlam durursa yolundan çıkmış atı dizginleyebilir. 
Çocuklarımızın kaderini belirleyecek bir ip çekme yarışı bu... 
O yüzden hepimizin saf tutması gereken bir yarış... 



</TEXT>
</DOC>
