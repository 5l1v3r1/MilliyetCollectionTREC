<DOC>
<DOCNO> 276184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun45.html </URL>
<DATE> 2004/09/30/ </DATE>
<TIME> 22.56 </TIME>
<AUTHOR>  </AUTHOR>
<HEADLINE>
Bağdat'taki saldırıları Zerkavi'nin örgütü üstlendi 
</HEADLINE>
<TEXT>

     Irak'ın başkenti Bağdat'ta bugün bombalı araçlarla düzenlenen saldırıları Ebu Musab Zerkavi'nin örgütü Tevhid ve Cihad üstlendi. 
     Bir internet sitesine gönderilen açıklamada, ''Tevhid ve Cihad'ın askeri kanadı Şehitler Tugayı'ndan 3 kişi, biri Ebu Garib bölgesinde olmak üzere 3 saldırı düzenledi'' denildi. 
     Açıklamada, Ebu Garib'e saldırının, bir belediye görevlisi Amerikan askerleriyle görüştüğü sırada düzenlendiği belirtilirken, saldırıda 5 Amerikan askeri ve çok sayıda Irak polisinin öldüğü öne sürüldü. 
     Örgütün açıklamasında, ''Diğer iki kahraman da işgalci güçlerin konvoyunu başarılı bir şekilde hedef aldı'' denildi. 
     Bağdat'ta bugün Amerikan konvoyu yakınında bombalı araçlar infilak etmiş, saldırıda 34'ü çocuk 41 kişi ölmüştü. 
     Konvoya saldırıdan birkaç saat önce ise başkentin batısındaki Ebu Garib bölgesinde, bir kalabalık kavşakta bulunan Amerikan kontrol noktasında bombalı araçla saldırı düzenlenmiş, saldırıda 2 Irak polisi ve 1 Amerikan askerinin öldüğü açıklanmıştı. Bombalı saldırıda aralarında kadın ve çocukların da bulunduğu 60 kişi de yaralanmıştı. 
     
</TEXT>
</DOC>
