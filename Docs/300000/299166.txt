<DOC>
<DOCNO> 299166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy05.html </URL>
<DATE> 2004/12/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Baykal Şehitlerimizin mezar yerleri bile bölünmez bütünlüğümüzün işareti 
</HEADLINE>
<TEXT>

     CHP Genel Başkanı Deniz Baykal, Musul'daki saldırıda şehit edilen güvenlik görevlilerinin bugün Kırıkkale, Van, Ordu, Kars ve Rize'de toprağa verileceğini belirterek, ''Şehitlerin mezar yerleri bile Türkiye coğrafyasının bölünmez bütünlüğünün işareti. Türkiye'nin başı sağolsun'' dedi. 
     Baykal, yaptığı yazılı açıklamada, Irak'ın Musul kenti yakınlarında şehit olan 5 güvenlik görevlisinden başkomiser Nihat Akbaş'ın Van, komiser Bilal Ülgen'in Kırıkkale, polis memuru Adem Çiçek'in Ordu, polis memuru Bülent Kıranşal'ın Kars ve polis memuru Süleyman Karahasanoğlu'nun cenazesinin de Rize'de toprağa verileceğini hatırlatarak, şehitlerin mezar yerlerinin bile, Türkiye coğrafyasının bölünmez bütünlüğünün işaretini taşıdığını söyledi. 
     Tuzak kurularak güvenlik görevlilerinin şehit edildiği Musul ve civarının ABD'nin kontrolü ve denetimi altında olduğunu belirten Baykal, açıklamasında şunları kaydetti 
     ''O bölgede meydana gelen saldırıyla güvenlik görevlilerimizin şehit edilmesini biz de ülkemizin birliği bütünlüğü adına özellikle not ediyor, bugüne kadar teröre karşı mücadelede Türkiye'ye verdiği sözü tutmayanları bir kez daha sorumluluğa davet ediyor, bu katliamın arkasında duran maddi manevi destekçileri nefretle kınıyor, şehitlerimize rahmet, ailelerine, yakınlarına, meslektaşlarına ve Türkiye'ye başsağlığı ile sabır diliyorum.'' 
     
</TEXT>
</DOC>
