<DOC>
<DOCNO> 299643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur55.html </URL>
<DATE> 2004/12/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Tüp geçit 7.5 şiddetindeki bir depreme göre yapılacak 
</HEADLINE>
<TEXT>

     Marmaray Projesi'nin Sismik Koruma Danışmanı olan Boğaziçi Üniversitesi Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı Başkanı Prof. Dr. Mustafa Erdik, proje kapsamında İstanbul Boğazı'nda yapılacak tüp tünelin, İstanbul'da olabilecek en büyük deprem göz önüne alınarak tasarlandığını söyledi. 
     Ulaştırma Bakanlığı Demiryollar, Limanlar ve Hava Meydanları İnşaatı DLH Genel Müdürlüğü tarafından Marmaray Projesi'nin tanıtılması amacıyla düzenlenen ikinci toplantı, Fenerbahçe'deki TCDD Eğitim ve Sosyal Tesisleri'nde yapıldı. 
     Erdik, toplantıda, tüp tünelin tasarımının ana Marmara Fayı üzerinde olabilecek hemen hemen 7.5 büyüklüğündeki bir depreme göre yapıldığını belirtti. 
     Böyle bir depremin etkisi altında bile tüp tünelin serviste kalmasının tasarlandığını anlatan Erdik, şunları kaydetti 
     ''Böyle bir depremin etkisiyle binalar yıkılacak, yollar kapanabilecek ama bu tüp tünel serviste kalacak. Yani hiçbir şekilde depremden etkilenmeyecek. Tasarım kriterleri buna göre hazırlandı. Bu kadar ağır bir deprem kriteriyle yapılmış dünyadaki ilk tüp tünel olacak. Bundan daha büyük kriter konmadı şimdiye kadar. Bu kadar yakınında fay geçen ve bu kadar büyük deprem beklentisi olan başka hiçbir yerde tüp tünel yapılmadı.'' 
     
     MEVCUT HAT İYİLEŞTİRİLECEK 
     Proje Kontrol Şefi mühendis Zeynep Buket de proje kapsamında üçüncü bir hat yapılacağını ve mevcut hattın da iyileştirileceğini dile getirerek, ''Çalışmalar kapsamında Aralık 2007-Aralık 2009 tarihleri arasında 2 yıl süreyle banliyö hatları işletmeye kapatılacak'' dedi. 
     Mevcut hatların hepsinin sökülüp rehabilitasyonunun yapılacağını, rayların değiştirileceğini, altyapının yenileneceğini, yeni dolguların yapılacağını anlatan Buket, bu çalışmalar sırasında banliyö hatlarının işletmeye kapatılmasının hem güvenlik hem de hızlı çalışma açısından zorunlu olduğunu kaydetti. 
     Buket, Gebze-Halkalı arasındaki banliyö hatlarının işletmeye kapatılmasının, ek otobüs seferleri konulması gibi alınacak tedbirlerle telafi edilmeye çalışılacağını da belirtti. 
     DLH 4. Bölge Müdürü Haluk Özmen de Marmaray Projesi'nin çağdaş ve çevre dostu bir proje olduğunu vurgulayarak, bu projenin tamamlanmasıyla Avrupa'dan Çin'e kadar uzanan demiryolunun önemli bir parçası olacağını belirtti. 
     Özmen, projenin, kentin doğu ile batı hattı arasında 76 kilometrelik bir raylı sistemin tesisi ile İstanbul'un ulaşım sorununa rahat bir nefes aldıracağını da kaydetti. 
     Marmaray Projesi'nin müşavir ve mühendislik hizmetlerini yürüten Avrasya firmasının Müdür Vekili Hüseyin Belkaya da proje kapsamında arkeolojik araştırma çalışmalarının sürdüğünü ifade ederek, bu çalışmaların İstanbul Arkeoloji Müzesi ve İstanbul Kültür ve Tabiat Varlıklarını Koruma Kurulu işbirliğiyle yapıldığını söyledi. 
     Bu çalışmaların UNESCO'nun da gözetim ve denetimi altında olduğunu vurgulayan Belkaya, arkeolojik çalışmalarda bulunan eserlerin ilgili yerlere teslim edildiğini bildirdi. 
     Belkaya, 8 arkeologun katıldığı Üsküdar Meydanı'ndaki kazı çalışmalarında Osmanlı, Bizans ve Roma döneminden kalıntılar bulunduğunu anlattı. 
     
</TEXT>
</DOC>
