<DOC>
<DOCNO> 286450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo39.html </URL>
<DATE> 2004/11/05/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Diyarbakır-G.Saray maçından notlar... Tribünler doldu taştı 
</HEADLINE>
<TEXT>

     Birinci Süper Futbol Ligi'nde yapılan Diyarbakırspor-Galatasaray maçına, sporseverler yoğun ilgi gösterdi. 
     Karşılaşmanın biletleri dün satışa sunulurken, taraftarlar maça saatler kala Atatürk Stadı önünde uzun kuyruklar oluşturdu. 
     Çevre illerden gelen taraftarla birlikte stat tamamen doldu. Yaklaşık bin Galatasaray taraftarı da takımlarını desteklemek için tribündeki yerlerini aldı. 
     Karşılaşmanın güvenliğini sağlamak için yaklaşık bin polisin görev aldığı öğrenildi. 
     Galatasaray'da Hasan Şaş, Diyarbakırspor'da ise Sertan ve Talip sakatlıkları nedeniyle maç kadrosunda yer almadılar. 
     Galatasaray Kulübü Basın Sözcüsü Turgay Kıran ile bazı yöneticiler, öğlen saatlerinde Diyarbakır Valisi Efkan Ala ile Diyarbakır Sanayici ve İşadamları Derneği'ni DİSİAD ziyaret ettiler. 
     Galatasaray ile 17. kez karşı karşıya gelecek Diyarbakırspor, sarı-kırmızılıları 27 yıldır yenemiyor. Evsahibi ekip, rakibini en son 1977-78 sezonunda yenmişti. Bugüne kadar oynanan maçların 11'ini İstanbul ekibi alırken, 1 maçı da Diyarbakırspor kazandı. 4 maç ise beraberlikle sona erdi. 
     Öte yandan, Seyrantepe Stadı'nda oynanan PAF Ligi maçında Galatasaray, Diyarbakırspor'u 4-1 yendi. 
     
</TEXT>
</DOC>
