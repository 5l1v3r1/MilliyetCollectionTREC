<DOC>
<DOCNO> 260299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo45.html </URL>
<DATE> 2004/08/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Totti sakatlandı 
</HEADLINE>
<TEXT>

     İtalya Birinci Ligi Serie A takımlarından AS Roma'nın kaptanı Francesco Totti'nin, antrenman sırasında sakatlandığı bildirildi. 
     ABD'de takımla birlikte kampta bulunan Totti'nin, bugün İtalya'nın başkenti Roma'ya dönerek tedavisine başlanması bekleniyor. 
     Totti'nin dünkü antrenman sırasında koşarken dengesini kaybederek düşme sonucu sakatlandığı açıklandı. Amerika'da Brunswick Radiology Hastanesi'nde yapılan ilk muayene sonucunda, Totti'nin sol dizindeki eski sakatlığının tekrarlamış olabileceği ileri sürüldü. 1993'te sol dizinden menisküs ameliyatı olan Totti, 2 yıl önce de ağustos ayında aynı dizinden sakatlanarak 1 ay boyunca dinlenmek zorunda kalmıştı. 
     Şimdi de en az 1 ay dinlenmesi gerekeceği tahmin edilen Totti'nin, bu kez büyük bir olasılıkla ameliyat masasına yatmasının da kaçınılmaz olduğu belirtildi. Totti'ye ne tür bir tedavi uygulanacağı konusundaki son sözü, Roma'daki özel doktoru Prof.Dr. Mariani söyleyecek. 
     Totti'nin Roma'ya hareket etmeden önce yaptığı açıklamada, ''Dizimde o kadar ciddi bir sorun olduğunu sanmıyorum. Yine de tedavi olmam gerekecek. Ameliyat kararı verirlerse 1 ay boyunca sahalara çıkamam'' dediği kaydedildi. 
     Bu arada, sarı-kırmızılı ekipte Tommasi ve Chivu'nun ardından Totti'nin de sakatlanması teknik direktör Prandelli'nin işini de zora soktu. 
     AS Roma'nın bu gece TSİ 03.00'te New York'ta yapılacak dostluk maçında Liverpool ile karşı karşıya gelmesi bekleniyor. 
     
</TEXT>
</DOC>
