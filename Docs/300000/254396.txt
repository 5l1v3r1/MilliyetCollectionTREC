<DOC>
<DOCNO> 254396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonsiy14.html </URL>
<DATE> 2004/07/10/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
'Kız babası ne hisseder ' Erdoğan, Esra'nın evlenmesini değerlendirdi 
</HEADLINE>
<TEXT>

     Başbakan Recep Tayyip Erdoğan, yarın Berat Albayrak ile evlenecek olan kızı Esra'nın düğün hazırlıklarının gayet iyi gittiğini belirterek, ''Bizler, kızımızı evlendirdiğimiz zaman kaybettiğimize inanmıyoruz'' dedi. 
     Başbakan Erdoğan, Devlet Bakanı ve Başbakan Yardımcısı Mehmet Ali Şahin ile birlikte, Üsküdar'daki konutunun yakınında yer alan esnafı ziyareti sırasında, basın mensuplarının ''kızının yarın gerçekleştirilecek nikahına'' ilişkin sorularını yanıtladı. 
     Düğün hazırlıklarının gayet iyi gittiğini ifade eden Erdoğan, ''Zaten hazırlıkları siz en güzel şekilde yazıyorsunuz'' diye konuştu. 
     Erdoğan, ''Heyecanlı mısınız '' sorusu üzerine, ''bu kadar tecrübeden sonra gayet sakin olduğunu'' söyledi. 
     ''Ama siz kız veriyorsunuz'' denilmesi üzerine de Erdoğan, ''Kız alıyorken iyi de, kız verirken niye olmasın '' ifadesini kullandı. 
     Başbakan Erdoğan, ''kızı Esra'nın nikah şahitliğini kimin yapacağının'' sorulması üzerine ise ''şahitleri bugün açıklamanın yanlış olacağını'' dile getirerek, ''Yarın orada açıklanacak. Büyük sürprizler de olabilir ama gelen devlet başkanı veya başbakanlar şahitler arasında yerini alacak'' dedi. 
     ''Kız babası olarak neler hissediyorsunuz '' sorusuna da Erdoğan, şu karşılığı verdi 
     ''Bizler, kızımızı evlendirdiğimiz zaman kaybettiğimize inanmıyoruz. Aslında erkek evladımızı evlendirdiğimizde de kaybettiğimize inanmıyoruz. Her ikisi de hayatın birer kazanımı, cilvesidir. Bunlar kader planı içerisinde mukadder olan neticelerdir. Anadolu'da güzel bir söz var 'Birisi elden gidermiş, birisi evden gidermiş. Sonunda her ikisi de gidermiş'. Tüm mesele mutlu yuvalar kurulsun. Her iki taraf da, aileler olarak evlatlarının bu kurdukları aileden mutlu sonucu görsünler, yaşasınlar. Bu kurulan aileler birer zenginleşmedir. Farklı aileler birbirleri ile tanışıyor. Birbirlerine aile bağları ile bağlanıyor, zenginleşiyorsunuz, böylece genişliyorsunuz. Böylece ülkenin geleceğine yönelik çok daha farklı zengin, adeta düşüncenin, fikrin birbiriyle dayanışması içerisinde yeni yuvalar kurularak ülkenin geleceğine katkıda bulunuyorsunuz. Şu ana kadar iki evladımı evlendirdim. Yarın üçüncüsü olacak. Hepsinden de ailece karşılıklı mutluyuz. İnşallah bundan sonra da böyle devam edecek.'' 
     
     ÇİÇEK YERİNE BAĞIŞ İSTEMİ... 
     Başbakan Erdoğan, bir gazetecinin, ''En son Esra ABD'ye giderken havaalanındaki birbirinize sarılışınızı hatırlıyorum. Gözyaşlarıyla uğurladınız. Bugün kendinizi nasıl hissediyorsunuz'' sözleri üzerine, ''Ara sıra bu tür cilvelerin olabileceğini'' bildirdi. 
     ''Düğün görüntülerinin bir vakıf aracılığıyla satılacağı'' yönündeki iddialar bulunduğunun söylenmesi üzerine, Erdoğan, ''böyle bir şeyin söz konusu olmadığını'' kaydetti. 
     Erdoğan, düğüne gelecek davetlilerin çiçek getirmemelerini ve bunun yerine bağışta bulunmalarını istedi. 
     Başbakan Recep Tayyip Erdoğan, kızının nikah töreni için İstanbul'a gelen Yunanistan Başbakanı Kostas Karamanlis ile bugün Çırağan Sarayı'nda bir görüşme yapacağını sözlerine ekledi. 
     Bu arada, gün boyunca Erdoğan'ın konutuna gelen bazı vatandaşlar, yarın yapılacak düğünün davetiyelerini aldılar. 
     
</TEXT>
</DOC>
