<DOC>
<DOCNO> 275864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun18.html </URL>
<DATE> 2004/09/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fransız Sosyalistler Türkiye'yi korkutmayı bırakın 
</HEADLINE>
<TEXT>

     Fransa'da ana muhalefet Sosyalist Parti'nin Genel Sekreteri François Hollande, iktidardaki Halk Hareketi Birliği'nden UMP , ''seçmenleri Türkiye ile korkutmayı bırakmasını'' istedi. 
     France 3 televizyon kanalında yayınlanan ''Europe Express'' adlı programa konuk olan Hollande, Türkiye'nin üyeliğiyle ilgili Fransa'da referandum düzenlenmesine ilişkin soruları yanıtladı. 
     Ana muhalefet lideri Hollande, ''referandumun sadece Türkiye için değil, yeni üye olacak bütün ülkeler için düzenlenmesi gerektiğini'' belirtti. Türkiye'ye karşı ayrımcılık uygulanmaması gerektiğini belirten Hollande, ''Türkiye için referandum olacaksa, Bulgaristan ve Romanya için de olsun'' dedi. 
     İktidardaki UMP'den ''seçmenleri Türkiye ile korkutmayı bırakmasını'' isteyen Hollande, Başbakan Jean-Pierre Raffarin'in, ''dini nedenlerden dolayı Türkiye'nin üyeliğine üstü kapalı karşı çıkmasını'' ise ''modası geçmiş görüş'' olarak değerlendirdi. 
     
</TEXT>
</DOC>
