<DOC>
<DOCNO> 294366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/sazak.html </URL>
<DATE> 2004/12/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kızıltepe soruşturması 
</HEADLINE>
<TEXT>


Mardin Kızıltepe'de 12 yaşındaki oğlu Uğur Kaymaz'la birlikte 'terörist' oldukları gerekçesiyle öldürülen kamyon sürücüsü Ahmet Kaymaz'la ilgili TBMM İnsan Hakları Komisyonu raporu açıklanmadan, operasyondan sorumlu tutulan Emniyet Müdür Yardımcısı ile 3 polis açığa alındı. 
Komisyon ise raporunu yazmak üzere AKP'li başkan Mehmet Elkatmış'ın yurtdışından dönüşünü bekliyor. 
CHP'den bir heyet de bölgede incelemelerini sürdürüyor. Dün Mersin CHP milletvekili Hüseyin Güler'le konuştuk. TBMM İnsan Hakları Komisyonu adına Kızıltepe'ye giden CHP üyesinin rapora esas olacak izlenimleri şöyle özetlenebilir 
'Vali ve emniyet yetkililerinin verdiği resmi bilgilere karşılık, tanker şoförü ve 12 yaşındaki oğlunun vurulduğu evin önünde yaptığımız incelemede çatışma emaresi gösteren bulguya rastlamadık. Kamyonla evin arası 40 metre, babanın cesedinin bulunduğu yer ise araca 1 metre kadar. Oğlu ise kamyonun iki metre önünde vurulmuş. Bu mesafede güvenlik güçlerinin iddia ettiği çapta bir çatışma çıksa mutlaka evde ya da kamyonda kurşun izine rastlardık. Bu da çatışmadan çok infaz iddiasını güçlendiriyor. Ancak ortada bulanık bir resim var. Polis, savcılıktan evde arama izni almış. Bu izni kullanmak yerine operasyon yapıyor. Terörist dahi olsalar, güvenlik güçlerinin görevi takip edilen kişileri sağ olarak adalete teslim etmektir.' 
21 Kasım akşamı yaşanan olayı ilk anda 'karakol baskını' diye açıklamaya çalışan Mardin Valisi'nin yaklaşımını da CHP'li Hüseyin Güler'e soruyoruz. 
Vali, TBMM heyetiyle görüşürken, o yönde 'resmi' bir açıklaması olmadığını savunuyor. Açıklama 'iki teröristin çatışmada öldürüldüğü' şeklindeymiş Ancak babası Ahmet Kaymaz'la birlikte 'yargısız infaz'a kurban giden 12 yaşındaki Uğur'un durumu bu iddiayı çürütüyor. 
CHP'li Güler de, Kızıltepe halkı gibi 'Hangi baba, oğlunu çatışmanın içine atar' diye soruyor. 
TBMM İnsan Hakları Komisyonu, raporunu nasıl yazacak 
Hüseyin Güler, kişisel düşüncelerini şöyle anlatıyor 'Ortada bir suç varsa bunun örtbas edilmemesi gerekir. Raporumuzda tüm soru işaretlerini açıkça yazarak, yargı sürecinin işletilmesini isteyeceğiz. AB ile müzakerelere başlanması konusunda kritik bir aşamadayız. 17 Aralık öncesi kimsenin bu olayı Türkiye aleyhine kullanmasına izin vermememiz gerekiyor, bölgedeki barış süreci de bu olaydan etkilenmemelidir. Yöre halkı Güneydoğu'daki faili meçhul cinayetlerden çok çektiği için sorumlular kimse ortaya çıkarılmasını bekliyor.' 
Gözüken odur ki, yargı süreci işletilecek. 



</TEXT>
</DOC>
