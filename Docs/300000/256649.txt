<DOC>
<DOCNO> 256649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/dunya/dun02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul'da bir Türk şoför öldürüldü 
</HEADLINE>
<TEXT>


DIŞ HABERLER SERVİSİ 


Irak'ın Musul kenti yakınlarında geçtiğimiz cumartesi günü bir petrol tankeri konvoyuna düzenlenen saldırıda, Abdülcelil Bayık adlı Türk şoför öldürüldü. Saldırıda, konvoyda bulunan Muhammed Ömer adlı Türk şoförün de silahlı militanlarca kaçırıldığı bildirildi. 
Bayık'ın kuzeni Rıdvan Bayık, AFP'ye yaptığı açıklamada, saldırganların Türkiye sınırı yakınlarında önlerini 4 araçla kestikten sonra tankerleri otomatik silahlarla taradığını söyledi. Bayık, saldırıdan sonra Ömer'i rehin alan militanları araçlarıyla bir süre takip ettiklerini, ancak militanların ateş açması nedeniyle takipten vazgeçtiklerini ifade etti. 
Irak'ta geçtiğimiz ay içerisinde iki Türk şoför, silahlı ve bombalı saldırılarda hayatını kaybetti. Bu arada, Irak'ta bir süre önce rehin alınan Mısırlı El Seyid Muhammed El Seyid El Garabavi'nin serbest bırakıldığı ve Mısır'ın Bağdat Büyükelçiliği'ne getirildiği bildirildi. 


</TEXT>
</DOC>
