<DOC>
<DOCNO> 298812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/guncel/gun01.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'e çattı, Straw'a bağırdı 
</HEADLINE>
<TEXT>


SEFA KARAHASAN Lefkoşa 

Brüksel'deki AB Zirvesi'nde istediğini alamayan Rum lideri Tasos Papadopulos'un, İngiltere Başbakanı Tony Blair ile ağız dalaşı yaptığı, İngiliz Dışişleri Bakanı Jack Straw'a da, "Türkiye'nin büyükelçisi misin " dediği bildirildi. 
Rum gazetesi "Fileleftheros"a göre, İngiltere, Almanya, Fransa, Hollanda ve Yunanistan liderlerinin katıldığı bir toplantıda Rum lider Papadopulos, tezlerini ortaya koydu. Bu sırada İngiltere Dışişleri Bakanı Jack Straw, sık sık Papadopulos'un sözünü keserek Türkiye'nin bunları kabul etmeyeceğini söyledi. Bunun üzerine Papadopulos, Straw'a bağırmaya başladı ve onu "Türkiye'nin büyükelçisi" olarak niteledi. Papadopulos, Straw'a sert bir şekilde, "2 günlük Konsey sırasında Kıbrıs tarafından yapılan her girişim, karşısında İngiltere'yi buldu" dedi. 
"Simerini" gazetesi de, Brüksel'deki müzakereler sırasında Papadopulos ile İngiltere Başbakanı Tony Blair'in ağız dalaşı yaptıklarını, bu nedenle Güney Kıbrıs ile İngiltere ilişkilerinin had safhada gerildiğini yazdı. 


</TEXT>
</DOC>
