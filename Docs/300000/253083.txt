<DOC>
<DOCNO> 253083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonspo33.html </URL>
<DATE> 2004/07/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Euro 2004... Zagonakis, Şampiyona'nın en iyi oyuncusu seçildi... 
</HEADLINE>
<TEXT>

     Portekiz'in ev sahipliğini yaptığı 12. Avrupa Futbol Şampiyonası'nda, Yunanistan Milli Takım Kaptanı Theodoros Zagonakis, en iyi oyuncu seçildi. 
     AEK Atina Kulübü'nün 32 yaşındaki başarılı orta saha oyuncusu Zagonakis, Gerard Houllier, Holger Osieck, Jozef Venglos, Berti Vogts ve Andy Roxburgh'den oluşan Avrupa Futbol Federasyonu Teknik Heyeti tarafından şampiyonanın resmi internet sitesinde taraftarlar arasında yapılan oylamadan sonra Portekiz-2004'ün en iyi oyuncusu olarak belirlendi. 
     Çek Cumhuriyeti'nden Milan Baros şampiyonada attığı 5 golle gol krallığını elde etti. Bu futbolcuyu İngiltere'den Wayne Rooney ve Hollanda'dan Ruud Van Nistelrooy 4 kez fileleri havalandırarak izledi. 
     Öte yandan, Çek Cumhuriyeti'nden Karel Poborsky, verdiği 4 gol pasıyla asistde ilk sırayı aldı. Hollanda'dan Arjen Robben 3, İngiltere'den Beckham ve Owen, Portekiz'den Deco ve Ronaldo, Yunanistan'dan Tsiartas verdikleri 2 gol pasıyla bu futbolcunun ardında yer aldılar. 
     
     İNGİLTERE VE ÇEK CUMHURİYETİ EN ÇOK GOL ATAN TAKIMLAR 

     Takım istatistiklerine bakıldığında ise İngiltere ve Çek Cumhuriyeti toplam 10 golle en çok gol bulan takımlar oldular. İsviçre ve Portekiz, 8 golle bu iki takımı izledi. 
     18 ile en fazla sarı kart gören Yunanistan'ı 15 ile Bulgaristan ve Rusya takip etti. 
     Kırmızı kartlarla ise İsviçre ve Rusya 2'şer, Bulgaristan ve Hollanda da 1'er kez tanıştı. 
     Portekiz, 21 ile en fazla ofsayta düşen milli takım oldu. Bu ekibi Yunanistan 19, İtalya 18 kez ile izledi. 
     En çok faul yapan takımlar arasında yine Portekiz 116 ile birinci, Yunanistan 103 ile ikinci, Hollanda ise 101 ile 3. sırada yer aldı. 
     Rakipleri tarafından en çok faul yapılan takım 131 kez ile yine Portekiz oldu. 123 kez ile Yunanistan ikinci sırayı alırken, 92 kez faul yapılan Hollanda 3. oldu. 
     Ayrıca kaleciler arasında Çek Cumhuriyeti'den Pert Cech, Yunanistan'dan Antonios Nikopolidis, savunma oyuncuları arasında İngiltere'den Ashley Cole, Traianos Dellas, orta alan oyuncuları arasında Almanya'dan Michale Ballack, Portekiz'den Luis Figo, forvet oyuncuları arasında yine Çek Cumhuriyeti'nden Milan Baros, Yunanistan'dan Angelos Charisteas en gözde oyuncular olarak gösterildiler. 
     
</TEXT>
</DOC>
