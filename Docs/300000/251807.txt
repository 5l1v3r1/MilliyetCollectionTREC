<DOC>
<DOCNO> 251807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/magazin/amag.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ayna' grubu paramparça 
</HEADLINE>
<TEXT>


Cemil Özeren, 'Ayna'dan ayrılıp 'Destan'a geçti ve hemen eski ortağa yüklendi Erhan'la artık cennete bile gitmem 

Ali Eyüboğlu 

Kendilerini zirveye taşıyan türkülerden biri olan 'Kiziroğlu Mustafa Bey'de şöyle diyorlardı "Bir hışımla geldi geçti, peh peh peh..." 
Gerçekten de öyle oldu. 
Solistliğini Cemil Özeren'le Erhan Güleryüz'ün yaptığı Ayna Grubu, müzik dünyasından bir hışımla geldi, geçti. Solisti olduğu Ayna'nın dağıldığını söyleyip birlikte ortak projelere imza atmayı önerdiği yapımcıdan aldığımız bilgileri 4 Nisan 2003'te 'Ayna çatladı' diye haber yaptığımızda, "Bu haber yalan. Ayna dağılmadı" diyen Güleryüz, birkaç ay önce tek başına albüm çıkardı. Bir yılı aşkın süredir birlikte değil konserde, bir davette bile görülmeyen Ayna'nın diğer solisti Özeren ise 'Ayna' defterini kapatıp 'Destan' grubuna geçti. 

'Bensiz Ayna olmaz' 
Özeren'e, 7 - 8 yıl zirvede götürdükleri 'Ayna'nın ne zaman ve neden dağıldığını sorduk, şunları söyledi 
"Ayna dağıldı. 1.5 yıl önce bitmişti zaten. Ben istemiyordum, Erhan da istemedi, bıraktık. Hayırlısıyla grubu dağıttık. Destan'a transfer oldum. Solo albüm çalışması yaparken tesadüfen stüdyoya Destan'dan Mehmet Hakan geldi. 'Ben de solo albümdeyim, Destan mı yapsak acaba ' dedi. Bir saniye bile düşünmedim, 'Olur hadi yapalım ' dedim. 'Destan'ın 'Aşka Geldik' albümü bitmek üzereydi, ben son şarkısına yetiştim. Ama birlikte asıl albümümüzü çok yakında yapacağız. İkimizde de çok güzel şarkılar var çünkü..." 
Eski ortağı Güleryüz'ün her yerde "Ayna'nın albümü yakında çıkacak" dediğini, ama bunun yasal olarak mümkün olmadığını vurgulayan Özeren "Ayna'nın isim hakkı üçümüze Erol Köse, Erhan Güleryüz, Cemil Özeren ait. Ben de izin vermem, Erol Köse de vermez. Benim muvafakatım olmadan da Ayna diye bir şey çıkamaz. Ayna bitmiştir. Erhan'la ben artık cennete bile gitmem" dedi. 



</TEXT>
</DOC>
