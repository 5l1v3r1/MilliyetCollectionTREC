<DOC>
<DOCNO> 278805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/siyaset/siy01.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Kesimi Veto hakkımızı terk etmedik 
</HEADLINE>
<TEXT>


Rum hükümet sözcüsü, "Türkiye, tezlerimize olumlu yanıt vermeli, bize yardımcı olmalıdır" dedi 

SEFA KARAHASAN Lefkoşa 


Kıbrıs Rum Yönetimi hükümet sözcülerinden Kipros Hrisostomidis, Rum Yönetimi Devlet Başkanı Tasos Papadopulos'un, "AB sürecinde Türkiye konusunda veto hakkını kullanmayacaklarını" söylemediğini açıkladı. 
Rum Kesimi'nde yayımlanan Haravgi gazetesine göre, Papadopulos'un sözlerine açıklık getiren Hrisostomidis, "Papadopulos'un küçük ülkelerin veto uygulamakta bazen sorun yaşadıklarını söylediğini, ancak veto hakkını, kendi çıkarlarını güvence altına almak için asla terk etmediklerini" ifade etti. Hrisostomidis, "Türkiye'ye veto koymak istemiyoruz ancak temel konularımızı da güvence altına almak görevimizdir. Türkiye, Avrupa Komisyonu'nun raporunda da tarif edilen ilkelere dayanmakta olan mantıklı tezlerimize olumlu yanıt vermesi gerektiğini kabul ederek, bu yönde yardımcı olmalıdır" dedi. 
"Bir üyenin, başka bir AB üyesini tanımamasının mümkün olamayacağını" belirten Papadopulos, "Ancak, söylediklerimden Türkiye'nin taleplerimize yanıt vermemesi durumunda üyeliğini veto edeceğimiz sonucunu çıkarmanızı istemem" demişti. 


</TEXT>
</DOC>
