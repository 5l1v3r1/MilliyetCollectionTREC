<DOC>
<DOCNO> 267839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko36.html </URL>
<DATE> 2004/08/31/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Unakıtan Anadolu Yakası'nın en büyük bölge parkını oluşturacağız 
</HEADLINE>
<TEXT>

     Maliye Bakanı Kemal Unakıtan, Maltepe Başıbüyük'te Anadolu yakasının en büyük bölge parkını oluşturacaklarını söyledi. 
     Unakıtan, Maltepe ilçesindeki Başıbüyük mevkiinin arkasında yer alan, bir kısmı Hazine, milli emlak ve şahsa ait olan 2 bin dönümlük arazinin değerlendirilmesi konusunda gezi ve incelemelerde bulundu. 
     Kemal Unakıtan, yaptığı açıklamada, yerel ve merkezi yönetimler olarak elele verdiklerini belirterek, ''Bu arazileri Maliye Bakanlığı olarak değerlendiriyoruz. İstanbul Büyükşehir Belediyesi ve Maltepe Belediyesi ile müştereken yapacağımız bir çalışmayla buraya bölge parkı kuracağız'' dedi. 
     Göreve geldikleri günden bu yana ''Türkiye'ye daha iyi hizmet nasıl yaparım '' düşüncesinde olduklarını anlatan Unakıtan, ''Anadolu yakasının en büyük bölge parkı olarak düzenleyeceğimiz bu 2 bin dönümlük arazi üzerinde, yeşil konseptten tutun da fuarcılıkla ilgili çalışmalar ve mesire yerleri yapacağız. Proje bittiğinde arazi, sosyal yaşamla ilgili aktivitelerin sergileneceği bir yer olmuş olacak'' diye konuştu. 
     
     ''YÜZÜNÜZÜ AK ÇIKARMAYA DEVAM EDECEĞİZ'' 
     Ak Parti Maltepe İlçe Teşkilatı binasında düzenlenen toplantıya da katılan Unakıtan, yürüttüğü seçim çalışmaları dolayısıyla Maltepe'nin kendisi için apayrı bir yeri olduğunu kaydetti. 
     Edinilen makam ve mevkilerin geçici olduğunu anlatan Unakıtan, ''Bunların hepsi geçici şeyler. Biz böyle düşünüyoruz. Onun için bize görevde olduğumuz müddetçe yorulmak yok. Yüzünüzü ak çıkarmaya devam edeceğiz'' dedi. 
     Unakıtan ayrıca, Maltepe Belediyesi'ne giderek, Hulusi Akkurt ve Cüneyt Çaylak adlı iki özürlü vatandaşa akülü araba hediye edilmesi törenine katıldı. 
     
</TEXT>
</DOC>
