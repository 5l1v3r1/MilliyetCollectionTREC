<DOC>
<DOCNO> 280072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy16.html </URL>
<DATE> 2004/10/14/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
Başbakan Erdoğan'ın Ramazan mesajı... 
</HEADLINE>
<TEXT>

     Başbakan Recep Tayyip Erdoğan, Ramazan ayının, toplumu bir arada tutan gelenek ve göreneklerin yeni nesillerle paylaşılması ve sosyal dayanışmanın güçlenmesi bakımından ayrı bir öneme sahip olduğunu belirtti. 
     Başbakan Erdoğan, Ramazan ayının başlaması dolayısıyla bir mesaj yayınladı. 
     Mesajında, ''Maddi ve manevi sayısız güzelliklerin yaşandığı mübarek bir Ramazan ayına daha erişmenin mutluluğunu aziz milletimizle paylaşıyorum'' diyen Erdoğan, şunları kaydetti 
     ''Yardımlaşma ve sosyal dayanışma, sevgi ve hoşgörünün paylaşılarak çoğaldığı bu kutsal ayda yerine getirilen ibadetler, yüksek ahlaki meziyetlere erişmenin vesilesidir. 
     Ramazan ayı, toplumu bir arada tutan gelenek ve göreneklerin yeni nesillerle paylaşılması ve sosyal dayanışmanın güçlenmesi bakımından ayrı bir öneme sahiptir. 
     Manevi değerlerin yüceldiği Ramazan ayının ülkemize ve tüm insanlığa barış, esenlik ve huzur getirmesini diliyorum.'' 
     
</TEXT>
</DOC>
