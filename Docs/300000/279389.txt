<DOC>
<DOCNO> 279389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun45.html </URL>
<DATE> 2004/10/12/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Kosova'da görev yapan 115 Türk polise BM hizmet madalyası verildi 
</HEADLINE>
<TEXT>

     Kosova'da Birleşmiş Milletler Polis Gücü UNMİK bünyesinde görev yapan üçü kadın 115 Türk polisine, Birleşmiş Milletler Hizmet Madalyası verildi. Türk Polis Kontenjanı'nın Priştine'deki madalya töreninin açılışını yapan Kontenjan Başkanı 3. Sınıf Emniyet Müdürü Hüsrev Salmaner, Kosova'da UNMİK Polis Gücü bünyesinde bugün 260 Türk polisinin görev yaptığını bildirerek, 1999 yılının Eylül ayından itibaren düzenlenen geleneksel madalya töreninde, altı aylık hizmet süresini tamamlayan 115 polise madalya verileceğini söyledi. 
     Törene katılan Emniyet Genel Müdürü Yardımcısı Mehmet Tokgöz, Kosova'da barışın korunması doğrultusundaki görevlerini başarıyla yerine getiren Türk polis teşkilatı mensuplarına BM Hizmet Madalyası'nın verilmesinden büyük memnuniyet duyduğunu belirterek, ''Evlerinden uzak Kosova'da görev yapan polislerimiz için bu madalyalar ayrı bir anlam taşımaktadır. Sizler, Kosova'da kanun ve düzenin korunmasında ilk basamaktasınız. Türk Polis Teşkilatı'nı en iyi şekilde temsil ettiğiniz için de sizleri kutluyorum'' dedi. Törenin ardından AA muhabirine bir açıklama yapan Tokgöz, Kosova'daki Türk polisinin dünyanın çeşitli yerlerinden gelen meslektaşlarıyla tanışma fırsatı bulduğunu, yeni görgüler edindiğini ve bunun mesleklerinde uluslararası standartlara uyumlu değişim açısından önemli olduğunu belirtti. 
     Toksöz, özellikle buradaki UNMİK temsilcilerinin Türk polisinden övgüyle konuşmalarından gurur duyduğunu da ifade etti. 
     Madalya alan Türk polisini kutlayan UNMİK Polis Gücü Komiseri Kai Ditrok, Türk polisinin görevini en iyi şekilde yaptığını, halkla çok kolay uyum sağladığını vurgulayarak, başarılarının devamını diledi. 
     Kosova'da görev yapan Türk polislerinin eş ve çocuklarıyla katıldığı tören sonrası konuklara bir resepsiyon verildi. 
     
</TEXT>
</DOC>
