<DOC>
<DOCNO> 275038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun16.html </URL>
<DATE> 2004/09/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İsrail'den Hamas'ın üst düzey yetkilisine suikast 
</HEADLINE>
<TEXT>

     Suriye'de Hamas'ın üst düzey yetkilisi İzzettin El Şeyh Halil'e suikast düzenlendiği bildirildi. 
     Reuters ajansı, El Cezire ve Hamas sözcüsüne dayanarak, Halil'in bir otomobilin infilak etmesi sonucu öldüğünü duyurdu. AP ajansı ise Hamas yetkilisinin yaralanarak, hastaneye kaldırıldığını belirtti. 
     Filistin medya merkezi, olayın Şam'ın El Zehra bölgesinde meydana geldiğini kaydetti. 
     Hamas'ın siyasi lideri Halid Meşal, Suriye'de sürgünde bulunuyor. İsrail daha önce Meşal'i öldürmeye çalışmış, ancak bu girişim başarısız olmuştu. 
     Halil'in ise Hamas için Gazze Şeridi'nde faaliyet gösterdiği, ancak bu yıl İsrail tarafından sürüldüğü belirtiliyor. 
     
     HAMAS'TAN İSRAİL'E MİSİLLEME TEHDİDİ 

     Radikal Filistinli örgüt Hamas, üst düzey yetkililerinden İzzettin El Şeyh Halil'in 42 Şam'da öldürülmesinin ardından İsrail'e misilleme yapabilecekleri tehdidinde bulundu. 
     Şam'da açıklama yapan Hamas sözcüsü, saldırıya karşı ''işgal altındaki topraklarda bulunan hareketin liderleri tarafından karar verildiğinde, bir cevap verileceğini'' söyledi. 
     Halil, bu sabah Şam'ın El Zehra bölgesinde bir otomobile yerleştirilen bombanın patlaması sonucu hayatını kaybetmişti. 
     Hamas politbüro üyesi Muhammed Nazzal, bombanın Halil'in aracına yerleştirildiğini ve Halil'in arabayı çalıştırdığında patladığını söyledi. Halil'in ölümünden İsrail'i sorumlu tutan Nazzal, İsrail'in Halil'i 1993 yılında Gazze'den sürdüğünü söyledi. 
     Daha önceki haberlerde, Halil'in bu yıl başında Gazze'den çıkarıldığı belirtilmişti. 
     
     1973'TEN BERİ FİLİSTİN DIŞINDA ÖLDÜRÜLEN ÜST DÜZEY FİLİSTİNLİLER 

     Radikal Filistinli örgüt Hamas'ın üst düzey yetkilisi İzzettin El Şeyh Halil, Suriye'nin başkenti Şam'da aracına düzenlenen bombalı saldırıda öldürüldü. 
     1973'ten bu yana Filistin dışında öldürülen üst düzey Filistinli yetkililerden bazıları şunlar 
     13 Nisan 1973 İsrailli bir militan, Lübnan'ın başkenti Beyrut'ta, Filistinli İşgal Edilmiş Topraklar sorumlusu Kemal Adnan, Filistin Resmi Sözcüsü şair Kemal Nasır ve Yusuf El Nacar'ı öldürdü. 
     22 Ocak 1979 Filistin lideri Yaser Arafat'ın ''Fetih'' hareketinin ''Özel Harekatlar'' bölümü sorumlusu Ebu'l Hasan, yine Beyrut'ta İsrailli militanların aracını havaya uçurması sonucu öldü. 
     9 Ekim 1981 Filistinli istihbarat sorumlusu Mecid Ebu Şarar, İtalya'nın başkenti Roma'da bir otel odasında öldürüldü. 
     16 Nisan 1988 Fetih'in askeri kanadının lideri, Arafat'a yakın isimlerden Ebu Cihad, İsrailli bir militan tarafından Tunus'ta öldürüldü. Tunus'ta 1985 yılında, Arafat'ın genel karargahının bombalanması sonucu 70 kişi ölmüştü. 
     8 Temmuz 1992 Filistin gizli servisleri lideri Atıf Bseiso, Fransa'nın başkenti Paris'te öldürüldü. Bseiso, 1972 Münih Olimpiyatları'nda İsrail delegasyonuna düzenlenen kanlı saldırıdan sorumlu tutuluyordu. 
     26 Ekim 1995 İslami Cihad lideri Fethi Şakaki, Malta'da öldürüldü. Bu cinayetten İsrail gizli servisleri sorumlu tutuldu. 
     
</TEXT>
</DOC>
