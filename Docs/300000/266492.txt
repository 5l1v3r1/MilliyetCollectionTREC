<DOC>
<DOCNO> 266492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/pulur.html </URL>
<DATE> 2004/08/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Rus ruleti" oynayan komiser... 
</HEADLINE>
<TEXT>


MUHTEREM Bilgiç, o günlerde, "komiser"di, Emniyet Müdürü olmasına yıllar vardı, Doğu'daki bir ilçeye tayin edilmişti, göreve başlayalı birkaç gün oldu, karakola yüzü gözü kan içinde iki kişi geldi, fena halde dayak yemişlerdi ama kendilerini kimin dövdüğünü söylemiyorlardı. 
Onlar hastaneye gönderildikten sonra, karakoldaki polisler, bu işleri "Togo" lakaplı birinin yaptığını, ilçenin "Alikıran başkesen'i " olduğunu söylediler. Muhterem Bilgiç, ekip yolladı, eli boş döndüler, adam gelmiyordu. Polisler "Togo"dan sinmişlerdi, bir lokantada içki içiyordu, eğer komiser onu alıp karakola götüremezse otoritesi sıfırlanacaktı polislerin "Gitmeyin, başınız derde girer " uyarılarına rağmen atladı arabaya lokantaya gitti. Adam, parti başkanlarının da olduğu bir masada içki içiyordu, başa kurulmuştu karakola davet etti, önce gelmek istemedi ama, parti başkanının ricasıyla razı oldu. Karakola geldiler, komiser üst araması yapıp ifadesini almaları için polislere bıraktı, odasına girdi. 

BİRAZ sonra kapı bir tekmede açıldı 
"Ulan komiser bozuntusu, beni, sen mi nezarete atacaksın " diye haykırarak saldırmasıyla, kendisini bir anda odanın ortasında buldu, polis akademisinde öğretilen judo ve tekvando komiserin işine yaramıştı. 

NEYE uğradığını şaşıran "Togo", karga tulumba nezarete taşındı, ama sinmemişti, bir taraftan komisere "Sen bittin " diye bağırıyor, sorulanlara da cevap vermiyordu. "Togo"nun karakolda olduğunu duyanlar birer ikişer gelmeye başladı, onlar da dayak yemişlerdi. 

MUHTEREM Bilgiç, yan odaya geçti, masanın çekmecesini çekmesiyle, bir mermi çekirdeği ile boş kovan yuvarlandı... 
Ve o anda komiserin kafasında şimşek çaktı, mermi çekirdeğini boş kovanın üzerine koyarak yerleştirdi, sonra tabancasındaki bütün mermileri boşalttı ve "Togo"nun konuşmayıp tehditler savurduğu odaya girdi, polislere döndü 
"Biz devletin yasal gücüyüz, bu ve buna benzer adamlar bizi korkutamaz " 
"Sonra "Togo"ya döndü 
"Şimdi seninle Rus ruleti oynayacağız " 
Boş mermiyi şarjöre koydu, silahın topunu çevirerek kapattı. 
Herkes şaşkındı, polisler "Yapma komiserim " diyor hatta içlerinden biri, Coşkun Denktaş, onu tutmak istiyordu... 
Hiçbirini dinlemedi ve silahı başına dayayarak tetiği çekti 
"Çıtttt " 

POLİSLER derin bir nefes aldı, komiser silahı masanın üzerine koydu 
"Erkeksen erkekliğini göster, biraz önce beni öldüreceğini söylüyordun, hadi bakalım göster kendini, ben denedim Adam öldürmek bu kadar kolay mı " 
"Togo" birden yalvarmaya başladı 
"Benim çoluk çocuğum var, yapamam, beni affet " 

SONRA ne mi oldu 
Yasal işlemler yapıldı, "Togo" tutuklandı, çıktığı zaman süt dökmüş kedi gibiydi. 
Ve o günden sonra "Togo"nun "Deli" lakabı komiser Muhterem Bilgiç'e geçmişti 
"Deli komiser " diyorlardı... 
En yakın arkadaşlarına gerçeği açıkladı ama, inandıramadı, toplum "akıllıya" değil, "deli"ye itibar ediyordu 
Oysa onun yaptığı "delilik" değil, "akıllılık"tı... 
Gel de anlat x 
- 
x Çağın Polisi Dergisi - Polis Meslek Anıları 



</TEXT>
</DOC>
