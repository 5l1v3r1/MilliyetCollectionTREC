<DOC>
<DOCNO> 291664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yazar/pulur.html </URL>
<DATE> 2004/11/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Anılar, anılar unutulmayanlar... 
</HEADLINE>
<TEXT>


Bir şarkı duyarsınız, bir yazı okursunuz, bir şiir dinlersiniz, hatıralarınız canlanır, alıp sizi yıllar öncesine götürürler. 
Emekli Gazeteciler Vakfı Başkanı Vasfiye Özkoçak'ın geleneksel "eski ustalar"ının konuğu, geçen hafta İsmail Sivri ile Ali İhsan Göğüş'tü, iki "usta" basın ve gazetecilik anılarını anlattılar. 

Rahmetli Başbakan Adnan Menderes, her ay Park Otel'de "matbuat"la toplanıyor patronlar, yazarlar, başyazarlar ve yazı işleri müdürleri... Biz o tarihlerde - 1960 öncesi - çiçeği burnunda muhabirleriz. Toplantıya katılan üstatların ağzından bal damlıyor, neşeli anılar, tatlı fıkralar anlatılıyor toplantı "Beyefendi'ye hoşça vakit geçirtme" makamında sürüp gidiyor. 
Bu toplantılardan birine "Dünya" gazetesinin yazı işleri müdürü Ali İhsan Göğüş de çağrılıyor yemek, tatlı tatlı yenip, tatlı tatlı konuşulup, "Beyefendi'ye hoşça vakit geçirterek" bitmek üzereyken, "Bizim İhsan Abi" Sayın Adnan Menderes'e birkaç soru soruyor. Sorulan, hükümet programında olan, fakat bir türlü gerçekleşmeyen "demokratikleşme vaatleri"dir. 

O güzelim yemek sofrasının ortasına sanki top düşmüştür, Adnan Menderes, soruları cevaplarken, "Dünya"nın sahibi Falih Rıfkı Atay'dan, Ali İhsan Göğüş'e bir pusula gelir 
"Bu sorulardan benim haberim yok " 

Tabii yoktur, çünkü gazete patronları ile iktidar, Kemal Aygün'ün evinde - galiba Belveder Apartmanı - anlaşmaya varmışlardır, muhalefet yumuşatılacaktır, lakin Ali İhsan Göğüş pişmiş aşa soğuk su katmıştır, "Falih Bey" bunun için pusula göndererek onu uyarmaktadır. 
Bir ay sonraki toplantıya giden Ali İhsan Göğüş'ün adı davetli listesinde yoktur, o da basar istifayı "Dünya"dan ayrılır. 

Hani bugünlerde "Ahhhh, nerede eski enginarlar, nerede eski patronlar " palavrası sıkılıyor ya 
Buyrun, afiyet olsun 

Televizyonda "Çemberimde Gül Oya" dizisini seyrediyoruz, "Yurdanur" vekil öğretmen bir ilkokula atanır, öğrencilerine bir kucak dolusu çocuk kitabı armağan eder, kitaplardan biri İranlı yazar Behrengi'nin "Küçük Kara Balık" kitabıdır. Okul müdürü, çocukların teneffüslerde kitap okuyarak baştan çıkacaklarını anlayınca kitapları toplatıp, okulun bahçesine yığar, hademe bir bidon benzin getirir, kitaplar ateşe verilir, yakılır, muzır neşriyat son anda önlenmiştir 
Televizyonun bulunduğu odanın duvarında Rıfat Ilgaz'ın torunuyla birlikte çektirip, bize imzalayarak verdiği bir fotoğraf asılıdır, torun dedesine şöyle demektedir 
"Ben okurken kitaplar yasak olmasın " 
Hanımla göz göze geldik, "12 Mart 1970" dönemini hatırladık, okulun bahçesinde kitaplar yakılırken, biz de kitapları ve dergileri bir gece yarısı, Rumelihisarı'ndaki, deniz fenerinin önünden denize atmıştık... 

Yıldız Kenter, Milliyet ekinde Elif Korap'la yaptığı söyleşide ortaklarının "Kenterler Tiyatrosu"nu sattırıp, para almak istediklerini söylemiş... 
O tiyatro binası nasıl yapıldı bilir misiniz 
"Kenterler"in parası yetmeyince, bir kampanya açtılar, koltukları sattılar, yani belirli bir nakdi yardım yapanın adı koltuğun arkasına yazılıyordu filan kişinin koltuğu, falan kurumun koltuğu... 
Bu kampanyayı destekleyenlerden biri de bizdik, sanırız bir ya da daha fazla yazı yazmıştık, ama yazı yazanların adını koltukların arkasına koymuyorlardı, haklı olarak "Milliyet" plaketi çakılmıştı. 

İşte size bir çırpıda üç anı... 
Anılar kaç yıl öncesine götürdü bizi. Gençlerin deyimiyle "Nostaljik takıldık", lakin bazıları gibi "Ahh, nerede eski enginarlar " demeden... 



</TEXT>
</DOC>
