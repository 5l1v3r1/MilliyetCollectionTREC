<DOC>
<DOCNO> 257550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/yasam/yas06.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami sütununu define sandılar 
</HEADLINE>
<TEXT>


Fatih'teki Muratpaşa Camii'nin sütununu define için kıran 4 kişi gözaltına alındı 

M. AKİF ERDEM İstanbul 

Aksaray Muratpaşa Camii avlusunda sütunun içinde define olduğu söylentisine inanarak, çekiçle kırmaya çalışan 4 kişi, suçüstü yakalandı. Fatih Aksaray'daki tarihi Muratpaşa Camii avlusunda yer alan ve kapının hemen sol tarafında bulunan bir sütunda "define" olduğu söylentisi, acemi define avcılarını harekete geçirdi. Hazinenin cami sütununun üst kısmında kurşunla kaplanmış olan kesik taş bölümde olduğunu sanan üç define avcısı, dün gece camiye geldi. Camide kimsenin olmadığını sanan dört kişi, tadilat nedeniyle kurulan iskeleleri kullanarak sütunun üst kısmına ulaştı. İçlerinden biri aşağıda gözcülük yaparken, diğerleri ellerindeki çekiç ve malzemelerle çalışmaya koyuldu. Bu sırada gündüz bazı kişilerin camiyi gözetlemesinden şüphelenen ve gece camide kalmaya karar veren mütevelli heyetinin iki üyesi üyesi, sesleri duyunca polise haber verdi. Kısa sürede olay yerine gelen polis, inşaat iskelesinde çalışan Seyfettin Yıldız, Efer Çakır, Ziver Yılmaz ve Kemal Gül'ü suçüstü yakaladı. 


</TEXT>
</DOC>
