<DOC>
<DOCNO> 278161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur33.html </URL>
<DATE> 2004/10/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
KPSS yerleştirme sonuçları yarın açıklanacak... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 2004 Kamu Personeli Seçme Sınavı KPSS yerleştirme sonuçlarının yarın açıklanacağını söyledi. 
     Şahin, Başbakanlık'ta düzenlediği basın toplantısında, ÖSYM tarafından gerçekleştirilen 2004 KPSS yerleştirme sonuçlarının yarın saat 10.30'dan itibaren ÖSYM'nin ''www.osym.gov.tr'' internet adresinden yayınlanacağını bildirdi. 
     Başbakan Yardımcısı Şahin, 714 bin 957 kişinin sınav sonuçlarına göre yerleştirme talebiyle başvurduğunu ve bu adaylardan 5004'ünün atamasının yapıldığını belirtti. 
     Şahin, ÖSYM'nin Kasım ayında ek yerleştirme yapacağını ve adaylardan tekrar başvuru alınacağını ifade etti. 
     Devlet Bakanı ve Başbakan Yardımcısı Mehmet Ali Şahin, devlet memurluğu için KPSS'ye giren ancak atanamayan adayların, kamuda işçi olmak için İş-Kur'a başvurabileceğini söyledi. Şahin, bu yıl İş-Kur kanalıyla 8 bin 713 kişinin çeşitli kamu kurumlarına işçi olarak yerleştirildiği belirtti. 
     Şahin, Başbakanlık'ta düzenlediği basın toplantısında, bugün ÖSYM Başkanı Prof. Dr. Savaş Küçükyavuz ile biraraya gelerek, KPSS sonuçları hakkında bilgi aldığını belirtti. 
     Konuya ilişkin basın mensuplarını bilgilendiren Şahin, 2004 KPSS'ye 1 milyon 731 bin 759 kişinin başvurduğunu bunlardan 71 bin 458'inin sınava girmediğini, 475'inin sınavının geçersiz sayıldığını, 4 bin 391'inin de puanının hesaplanmadığını ifade etti. 
     Şahin, yerleştirme işlemi için 714 bin 957 kişinin başvurduğunu ve 5 bin 4'ünün atamasının gerçekleştirildiğini bildirdi. Şahin, 5 bin 5 kadronun açıldığını ancak Erzurum vaizliği için kimse başvurmadığı için buraya atama yapılamadığını kaydetti. 
     Yerleştirme sonuçlarının yarın saat 10.30'dan itibaren ''www.osym.gov.tr'' internet adresinden duyurulacağını belirten Devlet Bakanı Şahin, Kasım'da yapılacak ek yerleştirme için adaylardan tekrar başvuru alınacağını söyledi. 
     
     '85-90 PUAN ALANLAR BAŞVURSUN'' 

     Başvuru ve atanan kişi sayısı arasındaki farkın, adayların puanlarını dikkate almadan, ''belki atanırım'' beklentisiyle başvurmasından kaynaklandığını kaydeden Şahin, ortaöğretim ve önlisans mezunlarından 90 ve üstü, lisans mezunlarından da 85 ve üstü puan alanların ek yerleştirme için başvurmasını önerdi. 
     Bunun altında puan alanların atanma ihtimalinin çok düşük olduğunu dile getiren Şahin, ataması yapılanların 1599'unu ortaöğretim, 570'ini önlisans ve 2 bin 836'sını lisans mezunlarının oluşturduğuna da dikkati çekerek, lisans mezunlarının istihdamına ağırlık verildiğini kaydetti. 
     
     İŞKUR SEÇENEĞİ... 

     Mehmet Ali Şahin, 2004 yılı içinde 40 bin kamu personeli alınmasının karara bağlandığını bunlardan 25 bininin eğitim-öğretim, 6 bininin emniyet kadroları için ayrıldığını ifade ederek, geri kalan 9 bin kadrodan 5 bin 4'ünün bu atama sürecinde kullanıldığını kaydetti. 
     Kamuda yalnız memur istihdamı olmadığını işçi de alındığını kaydeden Şahin, KPSS'ye girip açıkta kalan adayların işçi olmak için Çalışma ve Sosyal Güvenlik Bakanlığı bünyesindeki İş-Kur'a başvurabileceğini kaydetti. 
     Şahin, İş-Kur'un çalışma sistemini şöyle anlattı 
     ''Kamuya alınan işçiler de yine bu sınavlar sonucuyla puan sıralamasına göre alınıyorlar. Sadece fark bu sınavlara girmiş olanlar, İş-Kur'a başvuruyorlar, İş-Kur da müracaatçılar arasında puanlama sırası yapıyor. Kamu kurum ve kuruluşları işçi talep ettiğinde, 2 misli olarak o kamu kuruluşuna gönderiyor ve orada 2. sınavla bu kişiler yerleşiyorlar.'' İş-Kur kanalıyla bu yıl 4 bin 245'i daimi işçi, 2 bin 355'i geçici işçi, 1283'ü özürlü ve 830'u eski hükümlü olmak üzere toplam 8 bin 713 kişinin istihdamının yapıldığını belirten Şahin, yıl sonuna kadar 3 bin kişi daha alınmasının planlandığını kaydetti. 
     Şahin, özel sektörün de gelişme gösterdiğini ve AB sürecindeki olumlu adımlarla yabancı sermayenin de ülkeye daha fazla geleceğine inandığını belirterek, bu yolla da istihdam olanağı yaratılacağını söyledi. 
     2005 yılı için de 40 binin üzerinde kamu personeli alımının öngörüldüğünü belirten Şahin, sınav sonucunun 2 yıl geçerli olduğuna dikkati çekerek, yaklaşık 2 yıl daha KPSS düzenlemeyi düşünmediklerini söyledi. 
     Şahin, ÖSYM'nin yerleştirme işlemlerini bilgisayar ortamında gerçekleştirdiğini de vurgulayarak, herkesin sonuçlara güven duyması gerektiğini kaydetti. 
     ''Ben güveniyorum, vatandaşlar da güvensin'' diyen Şahin, yerleştirilen kişilerin puanlarının da internette yer alacağını, böylece tüm adayların kendi puanlarına göre karşılaştırma yapma imkanı bulunacağını belirtti. 
     
     İLERLEME RAPORU... 

     Şahin, AB Komisyonu'nun İlerleme Raporu'nu nasıl değerlendirdiğine ilişkin bir soruyu yanıtlarken, Türkiye'nin Kopenhag kriterlerinin yerine getirilmesi açısından üzerine düşeni yaptığını kaydederek, nihai kararın Aralık'ta verileceğini kaydetti. Şahin, sözlerini şöyle sürdürdü 
     ''Ben bir müzakere tarihinin Türkiye'ye verileceğine inanıyorum. Diğer aday ülkeler bu süreçte hangi muameleye tabi tutulmuşlarsa Türkiye de aynı muameleye tabi tutulmalıdır. Farklı bir davranışa Türkiye mutahap olmamalıdır. Aksi halde AB, inandırıcılığını önemli ölçüde sarsar. Bu anlama gelecek bir iki cümlenin İlerleme Raporu'nda olduğunu gördüğüm için bu cümleleri kullanma ihtiyacını hissettim. Türkiye şu andaki dinamizmiyle AB'den müzakere tarihi alabilecek ve AB üyesi olabilecek kadar güçlü bir ülkedir.'' Şahin, toplu görüşme sürecine ilişkin soru üzerine de Uzlaştırma Kurulu raporunda nelerin yer alacağını bilmediğini ancak enflasyon hedefini gözeten bir rapor ortaya çıkarsa ''ciddi olarak değerlendirmeye alacaklarını'' söyledi. 
     
</TEXT>
</DOC>
