<DOC>
<DOCNO> 266268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko15.html </URL>
<DATE> 2004/08/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Gönensin Bankacılık sektörü kriz sonrası en güzel fotoğrafını veriyor 
</HEADLINE>
<TEXT>

     Garanti Bankası Genel Müdür Yardımcısı Turgay Gönensin, bankacılık sektörünün krizden sonraki zamanda en güzel fotoğraflarını verdiğini söyledi. 
     Gönensin, finans dünyası ve bankacılığın, büyümenin arkasındaki itici güç olduğunu vurgularken, ''Türkiye'deki krediler, 2004'ün ikinci yarasında ciddi boyutlarda arttı. Tüketici, sanayi, yeni yatırımlar ve özelleştirmeye yönelik kredilerde de ciddi büyümeler sağlandı'' dedi. 
     Bankacılık sektörünün krizden sonraki zamanda en güzel fotoğraflarını verdiğini ifade eden Gönensin, ''Banka olarak toplam kredi hacmimizi 10 milyar dolara çıkardık. Türkiye'de büyüme de desteklenmekte. Bu şekilde gitmeye devam edeceğini düşünüyorum. Büyümenin içinde özelleştirme projeleri de yeralmakta'' diye konuştu. 
     Gönensin, ''ülkenin gidişatı, gelecek dönemde IMF ile yapılacak anlaşma, sonrasında AB ile iyi bir anlaşma ve onun peşinden gelecek yabancı sermaye ile çok iyi görünmekte'' derken, şöyle devam etti 
     ''Kısa vadede güzel olan bu fotoğraf, orta vadede yaşanacak gelişmelere bağlı çok değişebilir. AB'den çıkacak sonuç önemli. Ne kadar iyi bir sonuç çıksa bile bir mucize olmayacak. Yabancıların bir anda Türkiye'ye saldırıp milyar dolarlar ödeyeceğini beklemiyoruz.'' Cari açığın şu anda finanse edilebildiğini, bunu problem olarak görmediğini vurgulayan Gönensin, şunları kaydetti 
     ''Ama bunun böyle devam etmesi, boşluktaki bir ülke için mümkün değil. Bunu bir şekilde düzeltiyor olması lazım. Ancak ülke ekonomisinde bunun yüzünden bir kriz çıkacak değil. Ülke olarak doğru yolda gidiyoruz. Kısa vadede yolumuz açık. Ters birşey olmaması lazım.'' 
     
</TEXT>
</DOC>
