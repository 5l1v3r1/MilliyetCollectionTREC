<DOC>
<DOCNO> 258276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo05.html </URL>
<DATE> 2004/07/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk tekvandocu olimpiyatlara Avusturya adına katılacak... 
</HEADLINE>
<TEXT>

     Atina'daki 28. Yaz Olimpiyat Oyunları'na 68 kiloda Avusturya adına katılacak olan Türk tekvandocu Tuncay Çalışkan, hazırlıklarını Çeşme'de Türk sporcu Bahri Tanrıkulu ile sürdürüyor. 
     Tuncay Çalışkan, A.A muhabirine yaptığı açıklamada, 1977 yılında Aydın'da doğduğunu ve ailesinin Avusturya'ya göç etmesi üzerine 1989 yılından itibaren yaşamını bu ülkede sürdürdüğünü kaydetti. 
     Tekvandoya Avusturya'da başladığını belirten Çalışkan, 1997 yılında Avusturya Milli Takımı'na seçildiğini anlattı. 
     ''Geleceğimi düşündüğüm için Avusturya Milli Takımı'ndan gelen teklifi kabul ettim'' diye konuşan Çalışkan, elde ettiği başarıların ardından Avusturya'da yayınlanan gazetelerde Türk ve Aydınlı olarak anılmaktan da gurur duyduğunu dile getirdi. 
     Atina'da, Avusturya'yı temsil edecek 2 sporcudan biri olma başarısını gösterdiğini ifade eden Çalışkan, ''Kürsüye çıkarsam hem Türk hem de Avusturya bayraklarını sallayacağım'' dedi. 
     Oyunlara, Türkiye'yi temsil edecek Bahri Tanrıkulu ile hazırlandığını dile getiren Çalışkan, şöyle devam etti 
     ''Avusturya'da çalışacak partner bulmak zor. Ayrıca Çeşme'deki iklim şartlarının Atina ile yakın olması nedeniyle de hazırlıkları Türkiye'de yapmaya karar verdim. Çok iyi bir şekilde hazırlanıyoruz. İnşallah ben de Bahri Tanrıkulu da altın madalya alırız.'' Olimpiyatlarda 80 kiloda mücadele edecek Bahri Tanrıkulu da iddialı bir biçimde oyunlara hazırlandıklarını ifade ederek, ''Olimpiyatlara çok uzun bir süredir hazırlanıyorum. Hedefim altın madalya'' dedi. 
     
</TEXT>
</DOC>
