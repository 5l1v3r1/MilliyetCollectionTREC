<DOC>
<DOCNO> 251762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonyas04.html </URL>
<DATE> 2004/06/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bu radyo sadece Elvis Presley çalıyor... 
</HEADLINE>
<TEXT>

     ABD'de sadece ''Kral'' Elvis Presley'in parçalarının çalınacağı bir radyo istasyonu kurulduğu bildirildi. 
     Radyo kanalını kuran Sirius Satellite Radio şirketi, günde 24 saat, haftada 7 gün sadece Kral'ın parçalarının çalınacağı ''Elvis Radio'' adlı kanalın, 2 Temmuz'dan itibaren Memphis Tennessee'den canlı yayına başlayacağını belirtti. 
     Şirket, Elvis'in mal varlığını yöneten Elvis Presley Enterprises EPE ortaklığıyla kurulan radyo kanalında, sanatçının bilinen parçalarının yanı sıra hit 45'liklerinin B yüzleri, az bilinen parçaları, film müzikleri ve diğer kayıtlarının yayınlanacağını açıkladı. 
     Elvis'in hayranları, 4 Temmuz'da Memphis Tennessee'de, Kral'ın ''That's All Right'' adlı ilk 45'liğinin piyasaya çıkışının 50. yıldönümünü kutlayacaklar. 
     
</TEXT>
</DOC>
