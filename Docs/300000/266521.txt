<DOC>
<DOCNO> 266521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun24.html </URL>
<DATE> 2004/08/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dünya Sağlık Örgütü - Unicef Raporu 1 milyar insan su bulamıyor 
</HEADLINE>
<TEXT>

     Dünyada 2,6 milyardan fazla insanın sağlık hizmetlerinden yararlanamadığı, bir milyardan fazla kişinin içme suyundan bile yoksun olduğu bildirildi. 
     Dünya Sağlık Örgütü ve UNICEF tarafından hazırlanan rapor, bugün Cenevre'de yayımlandı. 1990-2002 arasını kapsayan raporda, hijyen koşullarının iyileştirilmesi ve temiz su kaynakları bulunması hedefleri doğrultusundaki çalışmaların dünyada sürdüğü, içme suyu konusunda yapılanların ''iyi'' olmakla birlikte sağlık koşulları alanındaki gelişmelerin yetersiz olduğu vurgulandı. 
     Rapora göre, başta Büyük Sahra'nın güneyindeki Afrika ülkeleri olmak üzere gelişme yolundaki ülkeler, hijyen koşullarının yetersizliğinden en fazla mustarip olanlar. Sağlıksız koşulların en büyük kurbanı çocuklar. Bu bağlamda, ishalden kaynaklanan hastalıklar her yıl 1,8 milyon çocuğun canına mal oluyor. Bunların çoğu da beş yaşın altındaki çocuklar. Afrika ülkelerinde insanların içme suyu arayışı da en az 40 milyar çalışma saatinin kaybolmasına neden oluyor. 
     Raporda, ayrıca sanayileşmiş ülkelerde ortaya çıkan ''kaygı verici bir eğilimden'' söz ediliyor ve 1990 ile 2002 arasında içme suyu ve hijyen ihtiyacının karşılanmasında yüzde 2'lik azalma kaydedildiği belirtiliyor. 
     
</TEXT>
</DOC>
