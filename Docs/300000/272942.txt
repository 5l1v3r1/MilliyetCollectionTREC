<DOC>
<DOCNO> 272942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonspo22.html </URL>
<DATE> 2004/09/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İşte derbinin muhtemel 11'leri... 
</HEADLINE>
<TEXT>

     Birinci Süper Futbol Ligi'nde sezonun ilk derbi maçında Beşiktaş ile Galatasaray, yarın Dolmabahçe'de karşı karşıya gelecek. 
     Yenilenen ve kapasitesi 32 bin 145'e çıkarılan BJK İnönü Stadı'ndaki ilk randevu saat 19.30'da başlayacak. 
     Digitürk Lig TV'den naklen yayınlanacak maçı, hakem Mustafa Çulcu yönetecek. 
     Derbi maçın hakem gözlemcisi Hilmi Ok, federasyon temsilcisi ise Turhan Demirdal. 
     
     ZOR AKŞAM 
     Sezonun ilk derbi maçı öncesinde ezeli rakipler mutlak galibiyeti hedefliyor. 
     Teknik direktör Vicente Del Bosque yönetiminde sezona çok kötü başlayan ve ilk galibiyetini ancak 5. ve son maçında alabilen Beşiktaş, derbi maça lider Trabzonspor'un tam 10 puan gerisinde başlıyor. 
     5 haftada toplam 10 puan yitiren siyah-beyazlılar, zirveden kopmamak için derbi maça, yenilenen stadı ve taraftarları önüne mutlak galibiyet parolasıyla çıkacak. 
     Kuruluşunun 100. yılında iyi bir hava yakalayan ve mutlak şampiyonluğu hedefleyen Galatasaray ise derbi maça 3 puan parolasıyla hazırlandı. 
     Ligde yarınki derbi öncesi ezeli rakiplerin puan cetvelindeki durumları şöyle 
     
     
TAKIMLAR O G B M A Y P 3-Galatasaray 5 4 0 1 10 5 12 12-Beşiktaş 5 1 2 2 10 10 5 
     
     DIŞ DÜNYAYA KAPANDILAR 
     Derbi maç öncesi ezeli rakipler kapılarını dış dünyaya kapadı. 
     Evsahibi Beşiktaş, UEFA Kupası 1. tur ilk maçında 1-1 berabere kaldığı FK Bodo Glimt maçının ardından dün öğle saatlerinde Norveç'den dönerken, son çalışmasını bu sabah BJK İnönü Stadı'nda basına kapalı olarak yaptı ve hazırlıklarını tamamladı. 
     Öğle saatlerinde kampa giren Galatasaray ise, hazırlıklarını bu akşam yapacağı idmanla tamamlayacak. 
     
     ''KARTAL''DA 2 EKSİK, ''CİM BOM'' TAM KADRO 
     Derbi maç öncesi Beşiktaş'ta, Oscar Cordoba şoku yaşandı. 
     FK Bodo Glimt maçının hemen başında sakatlanan Kolombiyalı kaleci, derbi maçta kaledeki yerini alamayacak ve kaleyi ilk 4 haftada görev yapan Murat Şahin koruyacak. 
     Beşiktaş'ta ayrıca, uzun sakatlık dönemi sonrası idman ve maç eksiği bulunan menajer-oyuncu Tayfur Havutçu da forma giyemeyecek. 
     Galatasaray'da ise derbi maç öncesi sakat futbolcu bulunmuyor. 
     
     MUHTEMEL 11'LER 
     Ezeli rakiplerin sezonun ilk derbi maçına, şu muhtemel 11'lerle çıkması bekleniyor 
     Beşiktaş Murat, Ali Güneş, Ronaldo, İbrahim Toraman, İbrahim Üzülmez, Okan, Tayfun, Ahmet Yıldırım, İbrahim Akın, Sergen, Carew. 
     Galatasaray Mondragon, Cihan, Tomas, Song, Hakan Ünsal, Hasan, Conceiçao, Ergün, Baliç Sabri , Necati, Hakan Şükür. 
     
</TEXT>
</DOC>
