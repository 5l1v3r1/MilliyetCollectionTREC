<DOC>
<DOCNO> 259939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko09.html </URL>
<DATE> 2004/08/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Vergi kanunları silbaştan ele alınacak... 
</HEADLINE>
<TEXT>

     Türkan AL 

Maliye Bakanlığı, Gelir, Kurumlar ve Vergi Usul gibi temel kanunları tek tek gözden geçirerek, yeniden yazmaya hazırlanıyor. 
     Bu çerçevede neredeyse ana maddesi kadar geçici maddesi olan, birçok maddesi uygulamadan kalkan, çok sayıda maddesi ertelemeler nedeniyle yıllardır uygulanamayan, yine bir çok mükerrer madde barındıran 3 temel kanun, daha basit ve anlaşılır hale getirilecek. 
     Son dönemde birçok vergi paketini hayata geçiren Maliye Bakanlığı, Bakan Kemal Unakıtan'ın talimatıyla bundan sonra parça parça düzenleme yerine, vergi kanunlarında toplu değişiklik yapılması kararını aldı. 
     Bu kararda 30-40 yıldır yapılan değişikliklerle Gelir Vergisi, Kurumlar Vergisi ve Vergi Usul Kanunu'nun karmaşık bir hale gelmesi ve sistematiğini kaybetmesi de etkili oldu. 
     Maliye Bakanlığı yetkilileri, çok geniş bir kitleyi ilgilendiren bu 3 temel kanunun mükellefler bir yana, bazen işin uzmanlarınca dahi yanlış yorumlandığını belirttiler. Yetkililer, söz konusu kanunlarla ilgili sıkıntıları şöyle sıraladılar 
     
     GEÇİCİ MADDELER KALICI OLMUŞ 
     -Çok sayıda geçici madde barındırıyor. Gelir Vergisi Kanunu'nda ana madde sayısı 126, geçici madde sayısı ise 66. Kurumlar Vergisi Kanunu'nda ise 48 ana maddeye karşın 32 geçici madde bulunuyor. Vergi Usul Kanunu'nda da ana madde sayısı 417, geçici madde sayısı da 25. 
     -Bazı geçici maddeler, ana maddelerin yerine geçti. Bu durum, kanun tekniğine de aykırı. Yine 1982, 1983 yıllarından beri uygulamada olan ve 9-10 defa yürürlük süresi uzatılan geçici maddeler var. 
     -Kanunlardaki birçok madde, çeşitli tarihlerde uygulamadan kaldırılmış. Ancak kaldırıldı şerhi olsa da hala metinde duruyor. Bu da kafaları karıştırıyor. 
     -Kanunlarda bulunan çok sayıda temel madde, ertelendiği için uygulanamıyor. Faiz gelirlerinin beyanı gibi ana düzenlemeler de uygulaması sürekli ertelenen maddeler arasında yer alıyor. Bunlar Kanun'da var ama uygulamada yok. 
     -Her 3 Kanunda da birçok mükerrer madde var. Aynı şekilde maddeler arasında da tutarsızlıklar bulunuyor. 
     -Ek madde sayısı çok fazla. 
     -Vergi Usul Kanunu'nun sistematiği tümüyle bozulmuş durumda. 
     
     BÜTÜN KANUNLAR YENİDEN YAZILACAK 
     Maliye Bakanlığı yetkilileri, Gelir, Kurumlar ve Vergi Usul kanunlarında yaşanan karmaşayı sona erdirmek için her kanunun tek tek ele alınacağını bildirdi. 
     2005 yılı içinde tamamlanması öngörülen bu çalışmada, her 3 kanun daha basit ve anlaşılır hale getirilecek. Söz konusu kanunlar sadece yazım yönünden değil, içerik açısından da gözden geçirilecek. Bu çerçevede, her 3 kanun da, uygulanacak vergi politikalarına göre yeniden şekillendirilecek. 
     Bu yapılırken faiz gelirlerinin beyanı, bütün gelirlerin beyan kapsamına alınıp alınmaması, iştirak ve gayrımenkul satış gelirlerinin sermayeye eklenmesi halindeki muafiyet gibi temel konularda da nihai karar verilecek. 
     
     UZUN SOLUKLU BİR ÇALIŞMA OLACAK 
     Bu arada Gelirler Genel Müdür Vekili Osman Arıoğlu, görev yaptıkları dönemde önce ekonomi için zararlı olan Mali Miladı kaldırdıklarını, ardından Vergi Barışı ile mükellefle barıştıklarını belirtti. Daha sonra da çeşitli aksaklıkları giderici düzenlemeleri uygulamaya koyduklarını kaydeden Arıoğlu, ''Artık parçalı vergi düzenlemesi yok. Bundan sonra ana kanunları yeni baştan ele alacağız'' dedi. 
     Bunun için kapsamlı ve uzun soluklu bir çalışma yürüteceklerini söyleyen Gelirler Genel Müdür Vekili, Gelir, Kurumlar ve Vergi Usul kanunlarını kapsayan söz konusu çalışmada, ana madde kadar geçici maddesi olmayan düzenlemeler yapacaklarını, mevcut sistemde görülen aksaklıkları da bu çalışmalar sırasında düzelteceklerini bildirdi. 
     
</TEXT>
</DOC>
