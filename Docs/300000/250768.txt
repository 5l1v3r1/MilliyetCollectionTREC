<DOC>
<DOCNO> 250768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/spor/spo15.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yılmaz yok 
SPORDAN Sorumlu eski Devlet Bakanı Mehmet Ali Yılmaz, 26 Haziran'da Futbol Federasyonu Genel Kurulu'na katılmama kararı aldığını açıkladı. Yılmaz, "Futbolda bir kaos görüntüsü var. Genel kurulun tartışılır olacağı ve mahkemelere gidileceği apaçık görülmekte" diye konuştu. 

Naumoski sesleri 
MALATYASPOR, transfere doymuyor. Sarı - Kırmızılılar, Murat Erdoğan, Ömer Erdoğan ve Bülent Akın'dan sonra dış transfere yoğunlaştı. Transfer Komitesi'nin Liebherr GAK takımının 22 yaşındaki forveti İlco Naumoski'yi bir yıllığına kiralamak için girişimlere başladığı açıklandı. 

Ankara tam gaz 
SÜPER Lig'in yeni takımlarından B.B.Ankaraspor'da imza şov dün de devam etti. Başkent ekibi iç transferde Serkan, Savaş, Hürriyet, Muzaffer, Sinan ile 3'er yıllığına sözleşme yeniledi. Keçiörengücü'nde oynayan Çetin'i de 3 yıllığına renklerine bağladı. 

Andre girişimi 
YENİ sezonda zirveye çıkmanın hesaplarını yapan Gaziantepspor, 2003 - 2004 sezonun ilk çalışmalasını bugün yapacak. Bu arada Kırmızı - Siyahlılar'ın, Boavistalı Andre için girişimlerini sürdürdüğü öğrenildi. Teknik Direktör Nurullah Sağlam, "Hedef çok güçlü bir takım" dedi. 

Abraham tamam 
DENİZLİSPOR orta saha sorunu Çek Cumhuriyeti'nin Bruno takımının 25 yaşındaki yıldızı Tomas Abraham'ı transfer ederek çözdü. 3 yıllık sözleşmeye imza atan Çek Milli oyuncunun bugün başlayacak kamp çalışmalarına katılacağı açıklandı. 

Adana'ya haciz 
İKİNCİ Futbol Ligi A Kategorisi'ne düşen ve içinde bulunduğu maddi sıkıntılar nedeniyle zor günler geçiren Adanaspor'a, yaklaşık 100 milyar lira tutarındaki SSK prim borcunu ödemediği gerekçesiyle haciz geldi. İcra memurları kulüpte elektronik eşyaların tespitini yaptı. 

Okur'dan tanıtım 
NBA'DE Detroit Pistons forması giyen Mehmet Okur, kendisine ait olan "MEMO13.com" internet sitesinin tanıtımını yaptı. Swissotel'de, gerçekleştirilen tanıtıma Basketbol Federasyonu Başkanı Turgay Demirel de katıldı. Demirel, "Mehmet'in başarılarıyla gurur duyuyoruz" dedi. 





</TEXT>
</DOC>
