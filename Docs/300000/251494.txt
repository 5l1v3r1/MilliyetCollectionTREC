<DOC>
<DOCNO> 251494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur20.html </URL>
<DATE> 2004/06/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Markette bıçaklanan genç yaşam savaşını kaybetti... 
</HEADLINE>
<TEXT>

     Kadıköy'de, çalıştığı marketten kiraz çalmak isteyenlere engel olmaya çalışırken 9 gün önce bıçakla yaralanan 17 yaşındaki Burak Kılıç'ın beyin ölümü gerçekleşti. 
     Hazırlandığı ÖSS'den bir gün önce çalıştığı marketten kiraz çalan kişilere müdahale ederken karın boşluğu ve kolundan bıçaklanan Kılıç, tedavi gördüğü Özel İsviçre Hastanesi'nde komadan çıkamadı. Bu sabah beyin ölümü gerçekleşen Kılıç, halen makineye bağlı olarak tutuluyor. 
     Hastane Başhekimi Dr. Kazım Taş, Burak Kılıç'ın ailesinin kalp, karaciğer, böbrek ve retina bağışına izin verdiğini hatırlatarak, ''Ancak bıçaklama nedeniyle oluşan enfeksiyon sonucu organ nakli riskli olduğu için bu bağış gerçekleşmedi'' dedi. 
     Organ bağışının gerçekleşmesi halinde Kılıç'ın kalbi Koşuyolu Kalp ve Araştırma Hastanesi, karaciğeri İÜ İstanbul Tıp Fakültesi Hastanesi, böbrekleri Haydarpaşa Numune Hastanesi'ndeki hastalara nakledilecekti. Retina ise Kartal Dr. Lütfi Kırdar Eğitim ve Araştırma Hastanesi'ne gönderilecekti. 
     Burak Kılıç'ın bıçaklanma olayıyla ilgili yakalanan N.M. 15 ve F.T. 13 savcılık tarafından serbest bırakılmış, hırsızlık suçundan daha önceden de sabıkası olan O.S. 15 ise tutuklanarak cezaevine konulmuştu. 
     
</TEXT>
</DOC>
