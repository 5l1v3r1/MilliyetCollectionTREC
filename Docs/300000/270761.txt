<DOC>
<DOCNO> 270761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur27.html </URL>
<DATE> 2004/09/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
TCDD "Sabotaj ihtimallare ağırlık kazanıyor" 
</HEADLINE>
<TEXT>

     TCDD, tren yolcularına ilişkin bilgilere daha kolay ulaşmak amacıyla ''bilet üzerinde isim yazma'' uygulamasını başlattı. 
     TCDD 2. Bölge Müdürü İsa Apaydın, Ankara Tren Garı gişeleri önünde yeni yolcu bilet uygulamasını basına tanıttı. 
     Apaydın, TCDD'nin son yıllarda yeni yatırımlar yapmaya başladığını, bu yatırımlardan birinin de mevcut gişelerdeki bilgisayar sistemlerinin yenilenmesi olduğunu söyledi. İsa Apaydın, Şubat ayından bu yana devam eden yenileme çalışmaları sayesinde internet üzerinden bilet satışları yapıldığını ifade etti. Apaydın, ''Seyahat eden yolcularımızın bilet kayıtları tutuluyordu. Bunun son halkası olarak gişelerimizde satılan biletlerin üzerine seyahat eden yolcuların isim kayıtları tutulmaya başlandı. 23 Ağustos 2004 tarihi itibariyle uygulamaya geçmiş bulunuyoruz'' diye konuştu. 
     Apaydın, bilgisayarda bilet satışı yapılan yerlerin sayısının 24'ü merkezde olmak üzere toplam 75 gişe olduğunu kaydederek, ''Bu uzun yol yolcularının 65'ine tekabül etmektedir. Bu sistemi TCDD şebekesine en kısa sürede yaymayı düşünüyoruz'' dedi. 
     
     SORULAR 
     Bir soru üzerine biletlerin hamiline bilet olduğunu vurgulayan Apaydın, ''Seyahat eden bütün yolcular zaten bizim dahili sigorta fonundan yararlanıyordu. Arşivde bilgi toplama, bilgilere, şahıs kimliklerine daha kolay ulaşmak için böyle bir uygulamaya başladık'' diye konuştu. 
     Bilet üzerinde isim yazma uygulamasının son tren kazalarıyla direkt ilgisi olmadığını da vurgulayan Apaydın, ''Bundan sonra istemediğimiz halde bir kaza olursa, bilgiye daha kolay ulaşabileceğiz'' dedi. 
     
     ''SABOTAJ AĞIRLIK KAZANIYOR'' 
     Adana ve Hatay'daki tren kazalarının sabotaj olup olmadığının sorulması üzerine de Apaydın, ''Sabotaj konusu ağırlık kazanmaya başladı. Son iki günde de sabotaj olayı gündeme geldi. Ufak tefek haberlerin kamuoyuna yansımasının sabotaj yapacak insanlardaki eğilimi artırdığı kanaatindeyim'' karşılığını verdi. 
     Apaydın, tanıtım toplantısının TCDD Genel Müdürü tarafından düzenlenmemesinin bir nedeni olup olmadığının sorulması üzerine, bunun özel bir nedeni olmadığını söyledi. İsa Apaydın, görev ve yetki dağılımı çerçevesinde tanıtımı kendisinin yaptığını ifade etti. 
     Pamukova'daki tren kazasıyla ilgili bir başka soruya da, ''Bu konu adli makamlara iletilmiş bir süreçtir. Bunun üzerinde konuşulmasını çok doğru bulmuyorum. Bu süreç herkesin göz önünde gerçekleşiyor. Sonuç itibariyle adalet kararını verecektir'' yanıtı verdi. 
     Apaydın, TCDD Genel Müdürü'nün istifa edip etmeyeceği yönündeki bir başka soruya ise ''Burada bilet üzerinde isim yazılması uygulamasıyla ilgili basın toplantısı yapmak üzere biraraya geldik. Siz de fırsattan istifade farklı konulara giriyorsunuz. Bu konu da bizim düşünce beyan etmemiz doğru olmaz. Takdir makamındır'' yanıtını verdi. 
     Bir başka soru üzerine de tren kazaları sonrasında Ankara-İstanbul tren yolcusu sayısında bir azalma olduğunu anlatan Apaydın, ancak okulların açılmasıyla artma eğilimine girildiğini söyledi. 
     İsa Apaydın, daha sonra basın mensuplarına bir bilet üzerinde uygulamayı anlattı. 
     
</TEXT>
</DOC>
