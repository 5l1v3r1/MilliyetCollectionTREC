<DOC>
<DOCNO> 261480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/siyaset/asiy.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç CHP'liye 'yasak' 
</HEADLINE>
<TEXT>


'Tedbir' kararına itirazları reddedilen CHP'li üç milletvekili ihraç istemleri kesin karara bağlanıncaya kadar parti çalışmalarına katılamayacak 

ANKARA Milliyet 


CHP Yüksek Disiplin Kurulu YDK , Parti Meclisi'nin PM kesin ihraç talebiyle tedbirli olarak sevk ettiği üç milletvekilinin "tedbir" kararına itirazlarını reddetti. Buna göre üç milletvekili, ihraç istemleri kesin karara bağlanıncaya kadar parti çalışmalarına katılamayacak. 
YDK, Ankara Milletvekili İsmet Çanakçı başkanlığında, CHP Genel Merkezi'nde üç milletvekilinin tedbire ilişkin itirazlarını değerlendirmek üzere toplandı. Basına kapalı toplantı yaklaşık 2.5 saat sürdü. Kesin ihracı istenen İstanbul Milletvekilleri Ahmet Güryüz Ketenci ve Hasan Aydın ile Ankara Milletvekili Mehmet Tomanbay'ın tedbir kararına ilişkin itirazları oybirliğiyle reddedildi. Toplantıya 15 YDK üyesinden 11'i katıldı. 
YDK'nın kararının milletvekillerine tebliğ edileceği, kurulun 15 Ağustos'ta yapılacak toplantısında da milletvekillerinin yazılı ve sözlü savunmalarının alınacağı belirtildi. 
İstanbul Milletvekili Aydın, itirazlarının reddedilmesi üzerine Asliye Ceza Mahkemesi'ne tedbirin kaldırılması konusunda başvuruda bulunacağını açıkladı. Aydın, 15 Ağustos'ta yapılacak YDK toplantısında da sözlü savunma yapacağını belirtti. 
Ankara Milletvekili Tomanbay da, karara şaşırmadıklarını ifade etti. "Bu kararlar Genel Başkan tarafından dikte ettirilmiştir. Bu kararların hiçbir hukuki gerekçesi ve geçerliliği olduğuna inanmıyorum" diyen Tomanbay sözlerini şöyle sürdürdü 

CHP küçülüyor 
"Bu tutumla CHP daha da küçültüldü. CHP'nin önünü açan, partiyi kitlelerin gözünde güvenilir, saygın hale getirerek iktidara taşıyacak bir karar alınmadı. Savunmamı yazılı ya da sözlü yapma konusunda henüz kesin kararımı vermedim. Ancak sözlü savunma yapma ihtimalim yüksek. Konuyu yargıya götüreceğim. Hukuki ve siyasi tüm yolları kullanmakta kararlıyım. Hukukçu olmadığım için bilmiyorum. Ancak kullanılacak yollar arasında mahkemeye başvuru varsa, bu hakkımızı da değerlendiririz." 


</TEXT>
</DOC>
