<DOC>
<DOCNO> 265475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonsiy02.html </URL>
<DATE> 2004/08/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Baykal CHP, 80 yıldır belirleyici siyasi parti konumunu sürdürüyor 
</HEADLINE>
<TEXT>

     Burak Altunöz AA 

CHP Genel Başkanı Deniz Baykal, ''CHP 80 yılı aşkın bir süredir, Türkiye'nin en önemli ve belirleyici siyasi parti konumunu sürdürmektedir'' dedi. 
     Çeşitli incelemelerde bulunmak üzere helikopterle Tokat'ın Almus İlçesi'ne gelen Baykal, ilk olarak partisinin Almus İlçe Teşkilatı binasının açılışına katıldı. Burada vatandaşlara hitap eden Baykal, ''CHP, yüzlercesi kurulmuş ve hala kağıt üzerinde varlığını sürdüren partilerden herhangi birisi değildir'' diyerek, partilerinin Türkiye'nin tarihi derinliklerinden, Kuvayı Milliye'den ve milli mücadeleden gelen, Anadolu'nun özünü yansıtan, halkın gerçek kimliğini ortaya koyan ve Türkiye'nin bağımsız yaşama iradesine sözcülük eden bir parti olduğunu söyledi. 
     Baykal, şöyle devam etti 
     ''CHP Türkiye'nin en sağlam ve köklü siyasi kuruluşudur. Partimiz 80 yılı aşkın bir süredir, Türkiye'nin en önemli ve belirleyici siyasi parti konumunu sürdürmektedir. Bugüne kadar Türkiye'de yüzlerce parti kurulmuştur. Bir kısmını yel götürmüş, su götürmüş, bir kısmı ancak bir parti kimliğine ilave eklemektedir. Ama 80 yıl boyunca iyi ve kötü günde, harpte, yoklukta, Türkiye Cumhuriyeti'nin bütün tarihi boyunca, varlığını ve etkisini sürdürmüş bir başka parti yok.'' Her vatandaşın partilerine oy vermesi gerekmediğini ifade eden Baykal, ''Ama her vatandaşımız CHP'ye Türkiye'nin daima ihtiyacı olduğunu en iyi şekilde takdir etmiştir'' diye konuştu. 
     
     ''TÜRKİYE'NİN FELAKETE SÜRÜKLENMESİNİ CHP ENGELLEDİ'' 

     Konuşmasında hükümeti de eleştiren Baykal, sözlerini şöyle sürdürdü 
     ''Acaba biz bugünkü hükümetin teklif ettiği şekilde, Irak'a askerimizi yollasaydık, ABD askerlerini de Türkiye'ye getirseydik, bu olaylar her an yaşanan olaylar, haline dönüşmez miydi Her an Türkiye'nin İstanbul'unda, Ankara'sında, Antalya'sında bombalar patlamaz mıydı Türkiye terörün ve savaşın bataklığı içine sürüklenmez miydi CHP sayesinde, o gün Türkiye'nin meclisinde, başbakanın ve bakanların evet dediği o karar çıkmamıştır. Muhalefetin üçte birlik oyuyla, CHP tarihi bir görev yapmıştır. Türkiye'nin bir felakete sürüklenmesini engellemiştir.'' Daha sonra, Cehet Belde Belediyesi binasının açılışına da katılan Baykal, buradan Kul Himmet Şenlikleri'ne katılmak üzere Görümlü Beldesi'ne hareket etti. 
     
</TEXT>
</DOC>
