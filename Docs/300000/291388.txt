<DOC>
<DOCNO> 291388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun38.html </URL>
<DATE> 2004/11/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Putin 5 Aralık'ta Türkiye'ye geliyor... 
</HEADLINE>
<TEXT>

     Rusya Devlet Başkanı Vladimir Putin, 5-6 Aralık'ta Türkiye'ye resmi ziyarette bulunacak. 
     A.A muhabirinin Kremlin kaynaklarından aldığı bilgiye göre, Putin, 2 günlük ziyaretinde Ankara'da, Cumhurbaşkanı Ahmet Necdet Sezer, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül'ün yanı sıra Türk ve Rus işadamlarıyla bir araya gelecek. 
     Putin'in Türkiye ziyareti sırasında, yoğun programı nedeniyle İstanbul'a gitmeyeceği kaydedildi. 
     Putin'in ziyareti, 2-3 Eylül olarak planmış, ancak Kuzey Osetya'nın Beslan kasabasında meydana gelen rehin alma eylemi nedeniyle ertelenmişti. 
     Rusya Devlet Başkanı'nın ziyareti sırasında, Sezer ve Putin, ortak siyasi deklarasyonun yanı sıra hala üzerinde çalışılan 4 anlaşmayı imzalayacak. 
     Ziyaret sırasında Türk tarafının iki ülke arasındaki ticarette Türkiye aleyhine olan dengeyi gündeme getirmesi beklenirken, Rus tarafı çeşitli vesilelerle yaptığı açıklamalarda, ticaret dengesinin Rusya'daki müteahhitlik işleri ve turizm ile dengelendiğini savunuyor. 
     Görüşmelerde gündeme gelecek en önemli konulardan birini de Boğazlardaki tanker trafiği konusu oluşturacak. Ankara, Boğazlardan yılda 135 milyon ton petrol geçtiğini ve Kazak petrollerinin de Karadeniz'e taşınmasıyla bu rakamın 2010 yılında yüzde 50 oranında artacağını belirterek, Boğazların bu trafiği kaldırmasının mümkün olmayacağını vurgulayacak. 
     Ankara, Boğazları bu yükten kurtaracak alternatif tüm projelere açık olduğu mesajını verecek ve alternatif yollara tüm şirketlerin uyması gerektiğine dikkat çekecek. 
     Rus tarafı, Rus gemilerinin ve denizcilerinin yaşadığı sıkıntıları, Ankara da Rus sınır kapılarında ve havaalanlarında yaşanan vize sıkıntısını, Türk vatandaşlarına yönelik uygulamalardaki aksaklıkları gündeme getirecek. Türk tarafı, Türk vatandaşlarına yönelik kolaylaştırılmış ve sadeleştirilmiş vize sistemi uygulanmasını da isteyecek. 
     
     ''TÜRKİYE ÜZERİNDEN AVRUPA'YA RUS GAZI'' 
     Başbakan Erdoğan, AK Parti Genel Başkanı sıfatıyla 2002 yılında Rusya'da Putin ile görüşmesinde Rus lider, Mavi Akım boru hattı üzerinden Avrupa'ya gaz taşınmasını önermiş, ancak konu daha sonra gündeme gelmemişti. 
     Ankara'daki görüşmeler sırasında, Rus gazının Mavi Akım üzerinden Avrupa'ya taşınması konusunun gündeme gelmesi bekleniyor. 
     Görüşmelerde ayrıca, Çeçen ayrılıkçılar ve terör örgütü PKK KADEK ile ilgili konuların gündeme gelmesi öngörülürken, Rus tarafının, Çeçen ayrılıkçılar konusunda Türkiye ile eskiye nazaran daha iyi işbirliği olduğunu ve bunun daha da ilerletilmesi temennisini dile getirmesi bekleniyor. 
     Kafkaslar, Ortadoğu, Irak konusunun gündeme gelmesi beklenen görüşmelerde, hem Rusya hem Ankara, Irak'ta BM'nin ön planda olması fikrini destekliyor. 
     
     ''32 YIL ARADAN SONRA İLK RESMİ ZİYARET'' 
     Putin, 5-6 Aralık'ta yapacağı Ankara ziyaretiyle 32 yıl aradan sonra Türkiye'ye resmi ziyarette bulunacak ilk Rus devlet başkanı olacak. 
     İki ülke ilişkileri tarihinde Moskova'dan Ankara'ya en üst düzey ziyaret, 1972 yılında ''Yüksek Sovyet Prezidyumu Başkanı'' Nikolay Podgorniy tarafından yapılmıştı. Ancak diplomatik kaynaklar, Podgorniy'in Türkiye'yi ziyareti sırasında sembolik başkan olduğunu ve hiçbir yetkisinin bulunmadığına dikkat çekerek, Putin'in, Türkiye'yi ziyaret edecek, tüm yetkileri elinde bulunduran ilk Rus devlet başkanı olacağını kaydettiler. 
     Kaynaklar, Rusya Devlet Başkanı'nın ziyareti sırasında imzalanacak anlaşmalar ve Putin'in Türkiye'de vereceği mesajların iki ülke siyasi ve ekonomik işbirliğini daha da ileri götüreceğine dikkat çektiler. 
     Türk-Rus zirvesinin gündemindeki konuların başında ekonomik işbirliği projeleri geliyor. 15 yıl önce sadece 200 milyon dolar civarında bulunan iki ülke ticaret hacmi, günümüzde 8 milyar dolara ulaşmış durumda. Ekonomik ilişkiler, ''Mavi Akım'' doğalgaz hattının devreye girmesiyle daha da güçlendi. Moskova, hattı İsrail'e kadar uzatmak istiyor. 
     Rusya ayrıca, Almanya'nın ardından Türkiye'ye en çok turist gönderen ülke konumunda. Putin'in ziyareti sırasında, Türk Silahlı Kuvvetleri'nin saldırı helikopteri ihalesine katılan Rus-İsrail yapımı ''Erdoğan'' helikopteri için ısrarını sürdürmesi bekleniyor. 
     Rusya'da İngilizce yayımlanan ''Moscow Times''', Putin'in ziyareti sırasında gündemin ana maddelerinden birini, Rus petrollerini Akdeniz'e ulaştırmayı amaçlayan Trans-Trakya petrol boru hattının oluşturacağını duyurmuştu. 
     Haberde, Trans-Trakya boru hattı projesinin Rus Transneft şirketi ile Rusya Sanayi ve Enerji Bakanlığı tarafından desteklendiği belirtilmişti. 
     
</TEXT>
</DOC>
