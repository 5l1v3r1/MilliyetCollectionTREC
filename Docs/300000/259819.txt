<DOC>
<DOCNO> 259819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/dunya/axdun01.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington ve New York alarmda 
</HEADLINE>
<TEXT>


ABD, El Kaide'nin finans kuruluşlarına saldırı planladığı gerekçesiyle Washington, New York ve New Jersey'de alarm düzeyini yükseltti 

YASEMİN ÇONGAR Washington SEMA EMİROĞLU New York 


ABD, El Kaide'nin saldırı planları konusunda elinde "her zamankinden daha spesifik ve ayrıntılı istihbarat" olduğunu bildirerek, hedef alınmak istendiği tahmin edilen finans merkezlerinde terör alarmını yükseltti. Bu kapsamda, başkent Washington, New York ve New Jersey eyaletinin kuzeyinde terör alarmı, yüksek riske işaret eden ve en üst tehlike düzeyinin bir altı olan "turuncu" düzeyine çıkarıldı. Hedef alınabilecek binalar arasında, IMF ve Dünya Bankası'nın Washington'daki merkezleri, New York Borsası, Prudential Bache ve Citicorp'un binaları bulunuyor. 
ABD İç Güvenlik Bakanı Tom Ridge dünkü basın toplantısında, ellerindeki istihbaratın birden fazla kaynağa dayandığını vurguladı ve Pakistan'ın katkısını özel olarak övdü. New York'ta güvenlik alarmı, 11 Eylül saldırılarından beri, kent yetkililerince, "turuncu" düzeyinde tutuluyor, ancak federal hükümetin dünkü kararı, gerek spesifik binalara dikkat çekmesi, gerekse başkent Washington'daki alarm düzeyini bir kez yükseltmesi nedeniyle önem taşıyor. 
New York'un hedef alınabileceği yönündeki haberler, hafta sonunda Birleşmiş Milletler BM binası başta olmak üzere, birçok kuruluşun ek güvenlik önlemleri alınmasına yol açmıştı. 
ABC televizyonu da, El Kaide'nin New York'ta intihar saldırısı düzenleyeceği yolunda yabancı bir kaynaktan bilgi ulaştığını duyurdu. Habere göre, istihbarat kaynakları, El Kaide'nin Arap olmayan teröristleri Meksika'dan ABD'ye geçirmeyi planladığını bildirdiler. Federal terörle mücadele yetkilileri, Pakistanlı bir kadının önceki gün şüpheli bir pasaportla Meksika sınırına geldiğini, ayrıca elinde Teksas'tan New York'a uçak bileti ve birkaç bin dolar bulunduğunu kaydettiler. Kadının terörist izleme listesinde bulunduğu ve ABD'deki bir kişiye mesaj ya da belge taşımak için kurye olarak kullanılmış olabileceği belirtildi. Bir polis yetkilisi, Pakistanlı kadının, ABD'de terör saldırısı planlayan grubun bir parçası olabileceğini de söyledi. 


</TEXT>
</DOC>
