<DOC>
<DOCNO> 272227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yasam/ayas.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeşen'e önce basın 'müdahale' etti 
</HEADLINE>
<TEXT>


Sanatçı İlhan Şeşen, geçirdiği trafik kazasında başından yaralandı. Çağırılan ambulans, gazetecilerden dakikalar sonra olay yerine 'varabildi' 

MUTLU BOZDAĞ İstanbul 

Boğaziçi Köprüsü yolunda, Üsküdar - Altunizade ayrımında dün sabaha karşı saat 05.00'te sanatçı İlhan Şeşen trafik kazası geçirdi. 
Şeşen'in kullandığı otomobil, kontrolden çıkarak önce yol kenarındaki bariyerlere çarptı. Çarpmanın şiddetiyle savrulan otomobile, Çetin Soysal idaresindeki otomobil çarptı. Kazada, Şeşen ve Soysal yaralandı. Şeşen, otomobilinden trafik polislerinin yardımıyla çıkarıldı. Şeşen ve Soysal'ın hastaneye kaldırılması için olay yerine ambulans çağırıldı. Bu sırada kafasındaki yarayı bir peçeteyle tutarak yardım isteyen Şeşen, kanaması olduğu ve hastaneye gönderilmesinin daha uygun olacağı düşüncesiyle bir süre yol kenarındaki bariyerlere oturtuldu. 

Hastaneye basın götürdü 
Bir türlü gelmeyen ambulansın beklenmesi sırasında, olay yerine çoktan varan basın mensuplarınca sakinleştirilen Şeşen, "Çocuklar beni kurtarın. Ne olduğunu anlamadım " diye yardım istedi. 
Şeşen, ambulansın gecikmesi üzerine bir basın kuruluşuna ait otomobille hastaneye kaldırıldı. Hafif yaralanan diğer sürücü Soysal, alkollü olduğunu iddia ettiği Şeşen'in kendisini sıkıştırması nedeniyle aracına çarpmak zorunda kaldığını öne sürdü. Başında açılma oluşan Şeşen'in sağlığının iyi olduğu öğrenildi. Şeşen'in 60 promil alkollü olduğu belirtildi. 



</TEXT>
</DOC>
