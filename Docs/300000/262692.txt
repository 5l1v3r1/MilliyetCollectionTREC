<DOC>
<DOCNO> 262692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/pulur.html </URL>
<DATE> 2004/08/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Gazeteci işletmesi... 
</HEADLINE>
<TEXT>


GEÇEN ay gazetelerde bir haber çıktı 
"Kıdemli gazeteci Özer Öztep öldü." 
Rahmetli bizim kuşaktandı, hatta bir iki yıl daha da kıdemli, bizim gibi polis muhabiriydi, en bilinen özelliği kekeme oluşuydu lakin bunu asla sorun yapmaz, aşağılık duygusuna kapılmaz, üstelik kendisiyle dalga geçer, hikayeler yakıştırırdı. Öldükten sonra, birkaç köşede onun hikayeleri anlatıldı, bu hikayelerin bazılarını kendisinin yakıştırdığından hiç kuşkumuz yoktu, bazılarına biz de tanık olmuştuk, olayı süsler püsler öyle anlatırdı. 

BİR GÜN İstanbul Savcısı Hicabi Dinç, bizleri makamına çağırdı, uyardı, tabii iktidardan yana Bu arada odasına yeni aldığı teypi gösterdi 
"Bakın, bu makine her konuştuğunuzu kaydeder, düğmesi ayağımın altında, bastın mı çalışır " 
Özer Öztep atladı. Tekleye tekleye, "Benim konuşmalarımı da kaydediyor musunuz " demek istiyordu, "Hicabi Bey" güldü 
"Hayır, sana bant yetmiyor " 
Odadan çıkar çıkmaz, bunu bütün İstanbul'a yayan Özer Öztep'ti. 

GEÇEN gün ortak bir dostumuz haber verdi, bir kitap çıkmış, Özer'in bir marifeti anlatılıyormuş 
Kitabı hemen değil, birkaç gün sonra aldık, isim müthiş 
"Kara Liste Basın Tarihinin En Büyük Sırrı" 
Akif Beki yazmış, Alfa Yayınları'ndan çıkmış... 
Neymiş bakalım Basın Tarihinin en büyük sırrı ve bizim rahmetli Özer'in bu sırdaki yeri, rolü neymiş 

OLAY, 1960 yılının mart ayının sekizinci günü İstanbul'un büyük gazetelerinden Dünya, Milliyet, Yeni Sabah, Tercüman, Vatan, Havadis, Yeni İstanbul, sonra Posta ve Akşam gazetelerinde yayımlanan bir haberle başlar, tek kalemden çıktığı izlenimini veren haberde "Gizli bir komünist şebekesi hakkında soruşturma yapıldığı, Fransız Komünist Partisi'nin bültenlerinin dağıtıldığı, ilgili kişiler hakkında takibata geçildiği" belirtiliyor, Zekeriya Sertel, Sabıka Sertel ve Yıldız Sertel'in adı karıştırılıyordu. 
"27 Mayıs"a iki ay kala, çıkan bu haber Ankara'yı karıştırır. 
İçişleri Bakanlığı'nın isteği üzerine açılan soruşturma sonucuna göre, bu haber "muhayyel"dir, böyle bir soruşturma ve komünist faaliyeti yoktur. 

PEKİ, bu haber kimden çıkmıştı 
Özer Öztep'ten 
Bir gün gazeteci arkadaşlarına çok önemli bir haber vereceğini söylemiş, elindeki kağıttan bu haberi okumuş, onlar da hiç soruşturmadan, Özer Öztep'e güvendikleri için yazmışlardı. 
İfadelerinde böyle diyorlardı. 
Yani Özer Öztep onları işletmişti. 
Acaba niye 
Olayı yaşayanlardan bugün Takvim gazetesi yazarı Halit Çapın da o günleri hatırlıyor, "Bizi işletmişti " diyor ve ekliyordu 
"Kim kimi işletmezdi ki " 
Doğru, bunu en iyi "Halit Çapın bilir, zira, "iyi işletilenlerden biri"dir de... 
Hele yılın gazetecisi seçildiği zaman, Bakanlıktan gelen tebrik yazısının altına eklenen notu, hiç unutmaz. 



</TEXT>
</DOC>
