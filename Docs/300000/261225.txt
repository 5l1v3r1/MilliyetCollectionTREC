<DOC>
<DOCNO> 261225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur47.html </URL>
<DATE> 2004/08/06/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
CHP Genel Sekreteri SAV hakkında suç duyurusu... 
</HEADLINE>
<TEXT>

     Eski CHP Niğde İl Başkanı Tevfik Caymaz, Genel Sekreter Önder Sav hakkında Niğde Cumhuriyet Başsavcılığı'na suç duyurusunda bulundu. 
     Caymaz, düzenlediği basın toplantısında, CHP Genel Sekreteri Önder Sav'ın, 18 Şubat 2004 tarihinde gönderdiği ve imzasının bulunduğu faks ile kendisi, yönetim kurulu üyeleri ve Merkez İlçe Başkanı Filiz Ergen'in görevlerinden alındığını anımsattı. 
     Genel Merkez tarafından yerlerine atanan yeni yönetimin, Siyasi Partiler Kanunu'na göre 30 veya 45 gün içinde olağanüstü kongreye gitmesi gerektiğini ifade eden Caymaz, şunları söyledi 
     ''Bu konuda il yönetimi ve CHP Genel Merkezi'ne nisan ayında ihtar çektim. Ancak, aradan bunca zaman geçmesine rağmen CHP Niğde İl Kongresi yapılmadı. Yargıtay Cumhuriyet Başsavcılığı, CHP'yi il ve ilçe kongrelerini yapması yönünde uyarmıştı. Genel Sekreter, bu uyarı üzerine Yargıtay Başsavcısı'na, 'Sınırlarını unutup, CHP'ye talimat mı veriyorsun'' şeklinde açıklama yaptı. Savcı haklı olarak CHP'yi kongrelerini yapmaya çağırdı. CHP Niğde İl Teşkilatı'nda olağanüstü kongre yapılmadığı için Önder Sav hakkında Niğde Cumhuriyet Başsavcılığına suç duyurusunda bulundum.'' 
     
</TEXT>
</DOC>
