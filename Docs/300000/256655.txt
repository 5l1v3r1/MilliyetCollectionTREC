<DOC>
<DOCNO> 256655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/ekonomi/eko05.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüpraş'ı bırakmayız' 
</HEADLINE>
<TEXT>


Tataristan Türkiye Temsilcisi Mavlyutov Bundan sonra bütün davalara müdahil olarak katılacağız 

EKONOMİ SERVİSİ 

Tataristan Cumhuriyeti Türkiye Temsilcisi Ramil Mavlyutov, idare mahkemesinin ihale sürecini iptal ettiği Tüpraş'ı almak için hukuk mücadelesine karar verdiklerini ve bundan sonra da tüm davalara müdahil olarak katılacaklarını söyledi. Mavlyutov, Tüpraş ihalesinin çok büyük bir olasılıkla iptal olmayacağını belirterek, "Bu nedenle bir B planı düşünmüyoruz" dedi. 
Mavlyutov, gazetecilere yaptığı açıklamada, son günlerde hukuki süreçten dolayı özellikle bir açıklama yapmadıklarını kaydederek, son bir ayda Türkiye'nin önde gelen idare hukukçuları ile uluslararası hukukçulardan değerlendirme aldıklarını söyledi. Mavlyutov, bugünkü durumun ihale sürecinin bittiği anlamına gelmediğini, dolayısıyla Danıştay'ın kararını bekleyeceklerini ifade etti. 

Teklif verilmedi 
Mavlyutov, Tüpraş ihalesiyle ilgili olarak, "1.3 milyar doların geri dönüşü 8-10 yıl. Birçok Türk şirketi geri dönüş uzun olduğu için teklif vermedi" dedi. Mavlyutov, Tüpraş ihalesine ilişkin şu anda bir tek 10. İdare Mahkemesi'nin kararının söz konusu olduğunu, Danıştay'ın kararının umutlarını kırmadığını söyledi. İhaleye katılan şirketlerin para vererek şartnameyi aldıklarını belirten Mavlyutov, "Teklif vermeme bilinçli olarak yapıldı ve sonuçta sadece 2 şirket teklif verdi" dedi. 

Emmioğlu yeniden Tüpraş'ta Tüpraş Yönetim Kurulu Başkanlığı'na Kahraman Emmioğlu yeniden atandı. Buna göre, Öİ Başkan Yardımcılığı'nı da yürüten, şirket Yönetim Kurulu Başkanı Hasan Köktaş ile Yönetim Kurulu üyeleri Sevil Server Oktay ve Goncagül Işıklılar istifa etti. Emmioğlu ve boşalan diğer yönetim kurulu üyeliklerine getirilen eski Yönetim Kurulu Başkanı Hasan Köktaş ile Yalçın Ünal, 31 Temmuz 2005'e kadar görev yapacak. C grubu hisselerin Hasan Köktaş tarafından temsil edilmesine karar verilirken, istifa ederek görevinden ayrılan şirket Denetim Kurulu Üyesi Ferda Samancı'nın yerine de Şükrü Dilaver'in atandığı bildirildi. 


</TEXT>
</DOC>
