<DOC>
<DOCNO> 288489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/siyaset/axsiy02.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül Rapor deli saçmasıdır 
</HEADLINE>
<TEXT>


EZELHAN ÜSTÜNKAYA 


CHP Merkez Yönetim Kurulu'nca tedbirli olarak kesin ihraç istemiyle Yüksek Disiplin Kurulu'na sevk edilen Şişli Belediye Başkanı Mustafa Sarıgül, kendisini rüşvet almakla suçlayan rapora "deli saçması" diye tepki gösterdi. Sarıgül, rüşvet aldığına dair belge-bilgisi olanların yargıya gitmesi gerektiğini söyledi. 
Sarıgül, CHP milletvekillerinin hazırladığı rapordaki mafyayla ilişkili ilgili iddialara, "Bunlar Bizans oyunları, gerçek değil. Hakkımda açılmış dava yok" karşılığını verdi. 
Sarıgül, telefon dinleme kayıtlarında rüşvet konuşmalarının yer aldığı iddialarını da, "Telefonların dinlenmesini biz talep ettik. Kaçak yapı sahipleri belediye görevlilerini tehdit etti" diye değerlendirdi. 'Çamur at, izi kalsın' mantığıyla hazırlandığını savunduğu raporun açıklanması halinde yargıya başvuracağını belirten Sarıgül, "İddialara 20 Kasım'da Mersin mitingiyle yanıt vereceğim. Mitingleri Belediye Başkanı sıfatıyla yapacağım" dedi. 


</TEXT>
</DOC>
