<DOC>
<DOCNO> 283122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun46.html </URL>
<DATE> 2004/10/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kosova'da LDK yüzde 45 oyla birinci 
</HEADLINE>
<TEXT>

     Kosova'da Cumartesi yapılan genel seçimin ilk kısmi resmi sonuçları, Avrupa Güvenlik ve İşbirliği Teşkilatı AGİT tarafından açıklandı. 
     AGİT tarafından düzenlenen basın toplantısında, 30 belediyede yapılan oy sayımına göre, seçime 1 milyon 300 bin seçmenden 663 bin 552'sinin katıldığı, katılım oranının yüzde 51,11 olduğu belirtildi. 
     Merkez Seçim Komisyonu'ndan Adnan Merovci'nin açıkladığı kısmi sonuçlara göre, Kosova Başkanı İbrahim Rugova'nın liderliğindeki Kosova Demokratik Birliği LDK yüzde 45,3, Haşim Taçi'nin lideri olduğu Kosova Demokrasi Partisi PDK yüzde 28,62, Kosova Refah İttifakı AAK yüzde 8,28, yurttaş girişimi ''Ora'' Saat yüzde 6,26, Kosova Demokratik Hırıstiyan Partisi PDSHK yüzde 1,81 ve Kosova Demokratik Türk Partisi KDTP yüzde 1,38 oranlarında oy aldı. 
     AGİT Misyon Şefi Pascal Fieschi, seçimlerin Avrupa Konseyi'nin gözetimi altında düzenlendiğini hatırlatarak, seçimlerden sonra çok iyimser olduğunu, ''Kosova'nın istikrarlı geleceğini seçmenlerin gözlerinde gördüğünü'' ifade etti. 
     BM Kosova Geçici Misyon UNMİK Şefi Soren Jessen Petersen de, ''Kosovalı siyasiler seçimlerle önemli bir sınavı geçtiler. Seçim kampanyası ve seçimin sakin ve olaysız geçtiğini gördük. Siyasi liderler, seçim sonuçlarını kabul etmeli ve hükümetin bir an önce kurulmasına destek olmalıdır'' dedi. 
     Seçimleri izleyen 13'ü Türk 1200 uluslararası gözlemci Sırpların seçimlere katılmamalarını eleştirirken, seçimlerin düzenli, demokratik ve barış içinde geçtiği görüşünde birleşti. 
     Rugova, seçim değerlendirmesinde, Kosovalıların kendi kendilerini yönetebileceklerini ve yüksek siyasi kültürlerini ortaya koyduklarını belirterek, Kosova'nın bağımsızlığını doğrudan tanıma zamanın geldiğini söyledi. Rugova, Kosova'nın nihai statüsüyle ilgili uluslararası bir toplantı yapılmasını önerdi. 
     Seçimlere katılan 33 siyasi oluşum arasında 6. olmayı başaran KDTP oyların büyük kısmını Prizren belediyesinde kazandı. Geçen yıla kıyasla seçime katılımın daha düşük olmasına karşın KDTP'nin oy potansiyelinde yüzde 15 oranında artış görüldü. 
     KDTP aldığı oylarla çıkardığı kesinleşen 1 milletvekilinin yanı sıra Anayasa kapsamında azınlıklara ayrılan 20 sandalyeden 2'sinin de sahibi olacak. KDTP, 120 sandalyelik Kosova parlamentosunda 3 milletvekiliyle temsil edilecek. 
     Kosova'da kayıtlı 120 bin Sırp seçmenden yalnızca 562'si oy kullandı. 
     AGİT'te görevli Sırp temsilci, Sırpların seçim boykotunu, 90'lı yıllarda Arnavutların Sırbistan'daki seçimleri boykot etmesine benzetti. 
     Sırp Ortodoks Kilisesi de, seçim değerlendirmesinde, Sırpların uluslararası kurumlara, özellikle de Arnavutların yönetimindeki Kosova kurumlarına güvenlerini kaybettikleri için seçimlere katılmadıklarını belirtti. 
     Seçimlerle ilgili kesin resmi sonuçların hafta sonunda açıklanması bekleniyor. 
     
</TEXT>
</DOC>
