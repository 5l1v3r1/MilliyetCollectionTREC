<DOC>
<DOCNO> 277315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/guncel/gun06.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Laik eğitimden ödün verilmez' 
</HEADLINE>
<TEXT>


Sezer, eğitimde laiklik mesajı verdi Üniversitelerin saygın konuma yükselebilmeleri, laik eğitim sisteminin varlığıyla olur 

ZONGULDAK DHA 

Cumhurbaşkanı Ahmet Necdet Sezer, yükseköğretimde, eğitimin laik niteliğinden ödün verilmesinin beklenmemesi gerektiğini söyledi. Karaelmas Üniversitesi'nin açılış törenlerine katılan Sezer, üniversitelerin bilimsel niteliğinin korunabilmesi ve toplumun beklentilerini karşılayabilmesinin, laik eğitimle doğrudan ilintili olduğunu vurguladı. "Üniversitelerin saygın konuma yükselebilmeleri, laik eğitim sisteminin varlığıyla olmaktadır" diyen Sezer, öğrencilere de şöyle seslendi 
"Çağdaş insan, laikliği ve demokrasiyi yaşam biçimi olarak benimsemiş, hukuka saygılı, yeniliklere açık, eleştirel düşünceye sahip, sorunları çözme yeteneği yüksek insandır. Atatürk devrim ve ilkelerine bağlı, yurtsever, insan hak ve özgürlüklerine saygılı, sorumluluk bilinci gelişmiş kişilikli bireyler olarak geleceğimizin güvencesisiniz." 


</TEXT>
</DOC>
