<DOC>
<DOCNO> 272340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko47.html </URL>
<DATE> 2004/09/16/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
TİM Başkanı Türkiye bir Ferrari, içinde maalesef 25 kişi var 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Türkiye'de emek yoğun sektörlerden vazgeçilmesine ilişkin yaklaşımları eleştirerek, ''Özellikle Türkiye'de işaret edilen tekstil ve hazır giyim sektörü, bu ülkenin bugününü yaratmıştır ve geleceği geçmişinden çok daha parlak olacak bir altyapıya sahiptir. Burada hem onların IMF hem başkalarının, şu sektörden, bu sektörden vazgeçelim gibi tartışmalara girmemesini tavsiye ettik'' dedi. 
     Satıcı, Türkiye Masası Şefi Rıza Moghadam başkanlığındaki IMF heyetiyle iki saat süren görüşmenin ardından açıklamalarda bulundu. 
     IMF şefi ve ekibi ile yeni programın nasıl bir program olacağına ilişkin görüştüklerini belirten Oğuz Satıcı, daha önce kamuoyuna duyurdukları temel önerileri olan vergi reformu, sosyal güvenlik sisteminde bir reform, özelleştirmenin süratle yapılması gibi konuları gündeme getirdiklerini söyledi. 
     Bugünlerde sıkça duyulan kamu şirketlerinin halka açılarak özelleştirilmesi konusuna sıcak bakmadıklarının altını çizdiklerini belirten Satıcı, özelleştirmelerin mutlaka blok satışlarla yapılması gerektiğini söylediklerini bildirdi. 
     Özelleştirmenin temel amacının sadece kaynak yaratmak, kamuya gelir kaydetmek olmaması gerektiğini ifade eden Satıcı, özelleştirme ile birlikte bu şirketlerin zihniyetlerinin, yönetim sistemlerinin de değişmesi gerektiğini vurguladı. 
     Oğuz Satıcı, ''Yoksa bugünkü bankacılık sisteminde yaşadığımız gibi sistemin çoğunun devleti fonladığı bir model, maalesef sermaye piyasalarına derinlik kazandırmıyor'' dedi. 
     
     ''KAMU, KÜÇÜLME HEDEFİNİ TUTTURAMADI'' 
     IMF heyeti ile görüşmede enerji piyasasında liberalizasyonun hızlandırılması konusunda görüşlerini de ortaya koyduklarını anlatan Satıcı, açıklamalarını şöyle sürdürdü 
     ''Özellikle IMF ile tamamlamış olduğumuz programın başlangıcındaki hedeflerden bir tanesinin kamunun küçültülmesi olduğunu hatırlattık. Kamunun bu üç yıl içinde, küçüleceğine büyüdüğünün altını çizdik ve Türkiye bu programı tamamlarken işçisi ile işvereni ile tüm vatandaşlarıyla bu programın tüm hedeflerini tuttururken, kamu küçülme noktasında ortaya koyduğu hedefi tutturamadı. O yüzden de bunun bedelini ödemek Türkiye'deki üreten hücrelere düştü. Bunu artık kaldıramayacağımızın da altını çizdik.'' Hazırlıkları süren yeni bankacılık yasasının da Türkiye'nin gerçekleri gözönüne alınmadan, bir şablon çerçevesinde Türkiye'ye oturtulmaya çalışılırsa çok büyük sıkıntılar yaşanacağını da aktardıklarını belirten Oğuz Satıcı, bankacılık yasasının mutlaka reel sektörün katılımıyla, BDDK'nın mutlaka TOBB, TİM ve Bankalar Birliği ile görüş alışverişinde bulunarak yapılması gerektiğini söylediklerini bildirdi. 
     Oğuz Satıcı, yeni programın, üretimin önünü açan, ihracata destek veren, para ve maliye politikalarını üretim odaklı kurgulayan, istihdam maliyetlerini düşüren, üretimin üzerindeki dolaylı ve dolaysız vergileri rasyonelleştiren, özellikle enerji ve maliyet konusunda elle tutulur adımlar atan, Türkiye ekonomisinin dünyadaki rekabet gücünü artıracak bir anlayış çerçevesinde tasarlanması gerektiğini, aksi takdirde üretim kesimine rağmen oluşturulmuş bir programın başarı şansının olmayacağını ifade ettiklerini söyledi. 
     Oğuz Satıcı, faiz dışı fazla konusunda bir soru üzerine, yaptıkları görüşmede yüzde 6.5 faiz dışı fazlanın düşürülmesi değil, bunun kamunun küçültülerek, masrafların kısılarak elde edilmesi gerektiğinin altını çizdiklerini bildirdi. 
     
     FERRARİ BENZETMESİ 
     Satıcı açıklamaları sırasında, Ferrari benzetmesi de yaparak şunları söyledi 
     ''Türkiye Cumhuriyeti'ni 1. sınıf bir otomobile benzetirsek -ki bence bütün arkadaşlarımızın görüşü de böyledir- Türkiye bir Ferrari. Ama buna 5 kişi binmesi gerekirken maalesef içeride 25 kişi var. Ve bu yüzden bu araç gerektiği hızda gidemiyor. Mutlaka kamuoyunun, yüklerini hafifletip yönettiği, sürdüğü arabanın hakkını vermesi gerekiyor. Yoksa bunun dışında tabii ki durumu biz idare edebiliriz. Hep birlikte idare edebiliriz ama bunun bedeli hep ağır olur. Türkiye'nin bu bedeli ödemeye ihtiyacı yok.'' IMF ile görüşmede artık bankacılık sektörünün tek başına özel sektörü fonlayamadığının altını çizdiklerini aktaran TİM Başkanı Satıcı, sermaye piyasalarının, borsanın harekete geçirilmesi için birtakım çalışmalar yapılması gerektiğini söylediklerini bildirdi. 
     Oğuz Satıcı, önümüzdeki günlerde sermaye piyasasının orta ve uzun vadeli reel sektörü fonlayacak bir yapıya kavuşturulması için çalışmaları yoğunlaştıracaklarını da duyurdu. 
     Bir soru üzerine, cari açık konusunu gündeme getirmediklerini belirten Satıcı, devamla şöyle dedi 
     ''Cari açık ve kur bizim tartışmadığımız bir konu. Bunlar sonuç. Biz sonucu ortaya çıkaran politikalar üzerinde konuşmayı tercih ediyoruz. 
     Türkiye bu cari açığı önümüzdeki dönemde de rahatlıkla çevirebilir. Ama bedelini ödediği sürece. Bu bedel de yüksek reel faiz olarak hepimizin sırtına yükleniyor. Bunu unutmadan devam edebiliriz.'' 
     
     IMF BİR GEREKLİLİK 
     Oğuz Satıcı, IMF olmadan da yola devam edilip edilmeyeceğine ilişkin görüşlerini açıklarken de şunları kaydetti 
     ''IMF tabii ki bir enstrüman. Bu bir tercih meselesi. Türkiye, IMF'den daha iyi şartlar ortaya koyan, daha iyi bir kredi kuruluşu, kendisine uluslararası piyasalarda daha iyi bir rating verecek kuruluş bulabilirse, bence de ondan vazgeçmemesi için bir mesele yok. Ama bugün elimizde IMF'den başka herhangi bir enstrüman yok. O açıdan biraz gereklilik olarak düşünüyorum.'' Bir başka soru üzerine, Türkiye'de kamunun küçülmesiyle birlikte mutlaka ve mutlaka devrim niteliğinde bir tarım, vergi ve sosyal güvenlik reformuna ihtiyaç bulunduğu görüşünü dile getiren Satıcı, ''Nasıl yapılmalı Aslında cevabı bu, devrim gibi yapılmalı, bir kere de yapılmalı'' dedi. 
     Satıcı, bugünkü sunumda, '' IMF sektörel önermelerde bulunmamalı diyerek IMF politikalarından rahatsızlığınızı mı dile getirmek istiyorsunuz '' şeklindeki soruyu da şöyle yanıtladı 
     ''Sektörlerden hiçbir zaman vazgeçilmesi mümkün değil. Şartlar böyle oldu, bu sektörde çalışmayın. Türkiye gelişmekte olan bir ülke, işte gelişmişlik noktasına geliyor, o zaman emek yoğun sektörlerden vazgeçin -İsim vermek istemiyorum- şu sektörden bu sektörden vazgeçsin Bunlar temeli, zemini olmayan ağızdan dökülmüş laflar, yoksa sektörlerin kabahati yoktur. 
     Eğer ki girişimciler doğru segmentte durmuyorsa, doğru yerinde kendini pozisyonlayamıyorsa, şirketi doğru yönetemiyorsa giderler ama sektörler gitmez. Özellikle Türkiye'de işaret edilen tekstil ve hazır giyim sektörü bu ülkenin bugününü yaratmıştır ve geleceği geçmişinden çok daha parlak olacak bir altyapıya sahiptir. Burada hem onların hem başkalarının şu sektörden bu sektörden vazgeçelim gibi tartışmalara girmemesini tavsiye ettik.'' 
     
</TEXT>
</DOC>
