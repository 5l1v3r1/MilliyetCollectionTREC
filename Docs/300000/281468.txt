<DOC>
<DOCNO> 281468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun11.html </URL>
<DATE> 2004/10/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
'Yalancı Bush yeniden başkan' 
</HEADLINE>
<TEXT>

     Malezya'da 22 yıl iktidarda kaldıktan sonra geçen yıl emekliye ayrılan eski Başbakan Mahathir Muhammed, ''yalancı'' dediği ABD Başkanı George Bush'un 2 Kasım'daki başkanlık seçiminde yeniden seçileceği tahmininde bulundu. 
     The Star gazetesine mülakat veren Mahathir, ''Yalancı Bush yeniden seçilecek, çünkü Amerikalılar dünyanın gerçeğinden habersiz. Öyle görünüyor ki, Amerikan seçimlerinde halk, göz göre göre yalan söyleyen bir kişiyi kabul edecek ve bir yalancıyı başkan seçecek'' ifadesini kullandı. 
     Irak'a savaşa ve Bush'un dış politikasına karşı olduğu bilinen Mahathir, ''Genelde Amerikalılar çok cahil ve dünyanın geri kalanından bihaber. Amerika'nın dünya olduğunu sanıyorlar. Bir yalancıyı kabul edecekler. Tıpkı Avustralyalıların açıkça yalan söyleyen Başbakan John Howard'ı kabul ettiği gibi, Bush'u da, İngiltere Başbakanı Tony Blair'i de kabul edecekler'' dedi. 
     Bush'un 2 Kasım'daki seçimden zaferle çıkmasını beklediğini belirten Mahathir, geçen hafta sonu Amerikalı Müslümanları Demokratların adayı John Kerry'ye oy vermeye çağırmış, Bush'u ise Müslüman dünyada, Afganistan, Filistin ve Irak'taki trajedilere neden olmakla suçlamıştı. 
     Malezya'nın şu andaki Başbakanı Abdullah Ahmed Bedevi ise, Mahathir'in görüşlerinin yalnız kendisini bağladığını söyledi. 
     
</TEXT>
</DOC>
