<DOC>
<DOCNO> 250174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun07.html </URL>
<DATE> 2004/06/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ezzerkavi'den ölüm tehdidi 
</HEADLINE>
<TEXT>

     El Kaide liderlerinden Ebu Musab Ezzerkavi, Irak'ta idareyi bu ay sonunda devralacak geçici hükümetin liderini öldürmekle tehdit etti. 
     Bir internet sitesinde yayımlanan ve Ezzerkavi'ye ait olduğuna inanılan ses kaydında, Irak Başbakanı İyad Allavi'ye, ''demokratik yollarla seçilmiş başbakan'' denilerek cinas yapıldı ve Allavi'ye yönelik saldırıların devam edeceği uyarısında bulunuldu. 
     Ses kaydında, Allavi'nin, şu ana kadar birçok tuzaktan kurtulduğu belirtildi ve ''Sen şeytanın ve kafir milletin simgesinin. Sen tüm hainlerin kaynağısın. Sana, İzzettin Selim'in tadına baktığı bardaktan içirinceye kadar uğraşacağız'' denildi. 
     Eski Yönetim Konseyi Başkanı Selim, Bağdat'ta 18 Mayıs'ta düzenlenen saldırıda öldürülmüştü. 
     Allavi'yi, ABD tarafından göreve getirildiğini ileri sürerek Afganistan Devlet Başkanı Hamid Karzai'ye benzeten Ezzerkavi, 16 dakika süren ses kaydında, Batı ülkelerine ve Arap mürtetlere yönelik saldırıların devam edeceğini söyledi. 
     Ezzerkavi, tek bir yeri mesken edinmediğini ve ailesiyle birlikte Irak genelinde turist gibi gezdiğini belirtti. 
     
     ALLAVİ'DEN CEVAP 

     Irak başbakanlık basın merkezi, El Kaide liderlerinden Ebu Musab Ezzerkavi'nin Irak'ın yeni Başbakanı İyad Allavi'yi öldürme tehdidinin, Irak'ta egemenliğin 30 Haziran'da devrini engellemeyeceğini bildirdi. 
     Allavi'nin basın merkezinden bir yetkili, bunun, Ezzerkavi'nin Irak ve halkına yönelik ilk tehdidi olmadığını söyleyerek, ''Demokrasi ve özgürlük yolunda ilerliyoruz, durdurulmayacağız'' dedi. 
     Bir internet sitesinde yayımlanan ve Ezzerkavi'ye ait olduğu sanılan ses kaydında, ''Allavi'ye yönelik saldırıların ve dünyaya şeriat hakim oluncaya kadar kafirlere karşı savaşlarının süreceği'' ifade edilmişti. 
     
</TEXT>
</DOC>
