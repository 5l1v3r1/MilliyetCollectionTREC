<DOC>
<DOCNO> 285282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/siyaset/axsiy01.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Başbakan, Nihai Senet'i okuyup imzaladı 
</HEADLINE>
<TEXT>


Adalet Bakanı, Başbakan'ın Nihai Senet'i okumadan imzaladığı iddialarına, "AB, 2003'te yayımladığı taslağı, her dilde tercüme etti. Başbakan okudu" yanıtını verdi 

ANKARA Milliyet 


Adalet Bakanı Cemil Çiçek, Reform İzleme Grubu'nun öncelikli olarak yasalaşması gerektiğini dile getirdiği Adli Kolluk Yasası'nın 17 Aralık'a kadar çıkarılmasına gerek olmadığı mesajını verdi. Çiçek, Başbakan Erdoğan'ın AB Anayasası Nihai Senedi'ni okumadan imzaladığı yönündeki iddiaları ise yalanladı. Bakanlar Kurulu sonrası, CMUK, Ceza İnfaz, Dernekler ve Adli Kolluk Yasaları'na ilişkin sorulara muhatap olan Çiçek, adli kolluğun, bütün AB ülkelerinde uygulama alanı olan bir kanun olmadığını belirterek, şunları kaydetti "Avrupa'da da bu konuda tek uygulama yok. 17 Aralık'ta Türkiye'nin önünde engel yok." 
Bazı çevrelerin kendi taleplerini AB üzerinden kamuoyuna duyurmaya çalıştığı konular arasında Heybeliada Ruhban Okulu'nu da örnek gösteren Çiçek, Erdoğan'ın Nihai Senedi okumadan imzaladığı yönündeki iddialarla ilgili olarak da şunları kaydetti "Avrupa Toplulukları Resmi Yayınlar Dairesi bunu 2003'te yayımlamıştır. Adalet Bakanlığı internet sitesinde 1 seneden beri vardır. Bu taslak AB tarafından her dile tercüme edildi. Bazı siyasetçilerimiz hükümetin başarısını gölgeleyebilmek için 'okumadan imzaladılar' tarzında yanlış beyanlarda bulunmaktadırlar. Başbakan okudu. Neye imza attığımızın farkındayız." 


</TEXT>
</DOC>
