<DOC>
<DOCNO> 251313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/guncel/agun.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis durma, Bush'u yakala 
</HEADLINE>
<TEXT>


Kadıköy'deki NATO karşıtı mitingde dünyadan ve Türkiye'den sağ, sol, İslamcı birçok parti ve sivil toplum örgütü üyeleri bir araya geldi... 

ÜMRAN AVCI - NEZİH GÜROL - ŞENOL DEMİRCİ - DİNÇER ŞEREF - GÖKHAN KARAKAŞ İstanbul Fotoğraflar ERCAN ARSLAN 

On binlerce NATO karşıtı, liderlerin İstanbul'a geldiği gün Kadıköy'deki mitingde buluştu. "NATO'ya, Bush'a Karşı" sloganı altında DİSK, KESK, HAK - İŞ, TMMOB VE TTB'nin de aralarında yer aldığı bazı sivil toplum örgütlerinin organizasyonuyla gerçekleştirilen, "NATO'ya Karşı Büyük İstanbul Buluşması"na katılan gruplar, 09.00'dan itibaren Haydarpaşa kavşağında kortejler oluşturmaya başladı. 
Miting için Eğitim - Sen'li bir grup Ankara'dan Haydarpaşa Garı'na gelirken, diğer sivil toplum örgütleri ve partilerin temsilcileri de Türkiye'nin dört bir yanından Kadıköy'e akın etti. 

Yabancı komünistler mitingde 
TKP'nin davetlisi olarak Suriye, Yunanistan, Norveç, Belçika, Danimarka ve Avusturya komünist partileri üyeleri de alandaydı. Dünya Demokratik Gençlik Federasyonu, Türk Tabipler Birliği, Irak Dünya Mahkemesi Türkiye Platformu, Öğrenci Muhalefeti de mitinge katıldı. 
Arapça ve Kürtçe NATO karşıtı sloganların da atıldığı mitingde, Kafkasya Forum, ÖDP, Emekçi Kadınlar, Greenpeace, Yıldız Teknik, Marmara, Bilkent, ODTÜ ve Ankara Üniversitesi'ne kadar çok sayıda üniversite platformu ile Mazlum - Der ile Özgür - Der de NATO'ya karşı tek ses oldu. Gruplar 11.30'da mitingin yapılacağı alana yürümeye başladı. Karnaval havasında geçen yürüyüşte akordeon, tef, bateri ve darbukalar çalındı. NATO ve Bush'a karşı dev pankartlar açıldı, marşlar okundu. Yasadışı DHKP - C, "Haklar ve Özgürlükler Cephesi" pankartıyla kortejin en sonunda mitinge katıldı. PKK KONTRA - GEL yanlısı bir grup da Abdullah Öcalan lehine sloganlar attı. 11.00'de başlaması planlanan miting 12.45'te "bağımsızlık, demokrasi, devrim yolunda" ölenler için bir dakikalık saygı duruşuyla başladı. DİSK Genel Başkanı Süleyman Çelebi, KESK Genel Başkanı Sami Evren, HAK - İŞ Genel Başkanı Salim Uslu, İngiltere, Hollanda, Suriye ve Yunanistan gibi ülkelerden parti ve çeşitli grupların temsilcileri konuşma yaptı. 

Kadıköy ıssız liman 

Kadıköy ile Eminönü ve Beşiktaş hattında yapılan vapur seferleri, miting nedeniyle 16.00'ya kadar iptal edildi. Olağanüstü güvenlik önlemi alan polis, Kadıköy'e tüm girişleri araç trafiğine kapattı. Bir polis helikopteri yerdeki ekipleri yönlendirirken, deniz polisi de sahil tarafını kontrol altına aldı. 

Mitingden notlar 

Mitinge katılan gruplar, sık sık "Katil ABD işbirlikçi AKP", "Yağma yok sosyalizm var", "Yankee Go Home" "İşçilerin birliği sermayeyi yenecek", "NATO'ya hayır" sloganları attı.Sloganların dışında "Deniz Gezmiş, Yusuf Arslan ve Taylan Özgür aramızda" fotoğraflı pankartları ile "Katil NATO Balkanlar'dan defol", "Katil NATO Ortadoğu'dan defol", "Irak halkı kazanacak", "Bu memleket bizim" yazılı döviz ve pankartlar taşındı.Duvarlara "Coni hoşgeldin, canlı dönemeyeceksin" diye slogan yazıldı.Alanlara sığmayan NATO karşıtları, otobüs duraklarının üstüne, İETT ofisinin çatısına tırmandı. Özgür - Der ve Mazlum - Der mitingde Amerikan bayrağı yaktı.Miting sonunda gruplar dağılırken, polise dönerek "Polis boş durma, Bush'u yakala sloganları" attı."Gelme Bush" yazılı şapkalar 2 milyon liradan satıldı. Nazım Kültürevi Çocuk Korosu katılımcıları ise en küçük NATO karşıtları olarak kortejde yer aldı.Sıcaktan bayılan bir eylemci için anons yapılarak doktor istendi.Yorulanlar pankartların üzerine oturarak dinlendi. 


</TEXT>
</DOC>
