<DOC>
<DOCNO> 262051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko27.html </URL>
<DATE> 2004/08/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Unakıtan Rakamlara göre konuşalım, kimse karnından konuşmasın 
</HEADLINE>
<TEXT>

     Maliye Bakanı Kemal Unakıtan, ekonomide yaşanan gelişmelerin, halkın her kesimine dalga dalga yansıdığını ve yansımaya devam edeceğini belirterek, ''Rakamlara bakarak konuşalım, kimse karnından konuşmasın'' dedi. 
     Düzenlediği basın toplantısında, makroekonomik gelişmeler ve bütçe uygulamalarına ilişkin açıklamalarda bulunan Bakan Unakıtan, bu yılın ilk çeyreğinde geçen yılın aynı dönemine göre GSYH'nın yüzde 10.1, GSMH'nin de yüzde 12.4 oranında büyüdüğünü belirterek, imalat, enerji, ticaret ve serbest meslek sektörlerinde yüksek oranlı büyümeler görüldüğünü ve son 3-4 yıldır sorunlar yaşanan inşaat ve mali hizmetler sektörlerinde de pozitif büyümenin kaydedilmeye başlandığını söyledi. Bu gelişmelerin, büyüme sürecinin bütün sektörleri kapsayacak şekilde yayılmaya başladığı anlamına geldiğini ifade eden Maliye Bakanı, üstelik bu başarının, sıkı maliye politikası ve enflasyonun düşme trendi ile birlikte elde edildiğini kaydetti. Unakıtan, şöyle devam etti 
     ''Eskiden enflasyon düşerken büyüme sağlanamaz gibi yanlış bir düşünce hakimdi. Şimdi Türkiye bunun böyle olmadığını gösterdi. Ne zaman Birkaç yıldan beri bunu üst üste gösteriyor. Enflasyonda düşme sağlanıyor, aynı zamanda da ekonomide büyüme sağlanıyor. Bu büyüme de kalıcı bir büyüme olarak daha da istikrarlı bir büyüme olarak karşımıza çıkıyor. Temel ekonomik göstergelerde yaşanan olumlu gelişmeler, halkımızın geleceğe dönük beklentilerini de olumlu yönde etkilemektedir.'' 
     
     BÜYÜMENİN HALKA YANSIMASI KONUSU 
     Otomobil ve dayanıklı tüketim malları satışında geçen yıla göre karşılaştırmalarda bulunan Bakan Unakıtan, geçen yılın ilk 6 ayında 120 bin otomobil satılırken bu yılın ilk 6 ayında 381 bin otomobilin satıldığını, buzdolabında da 2003'ün ilk 6 ayında 584 bin, bu yılın ilk 6 ayında ise 887 bin satış gerçekleştiğini söyledi. 
     Unakıtan, aynı şekilde, çamaşır makinesinde geçen yılın ilk 6 ayında 440 bin, bu yılın ilk 6 ayında 894 bin 944, bulaşık makinesinde geçen yılın ilk 6 ayında 136 bin 208, bu yılın ilk 6 ayında 241 bin, fırında geçen yılın ilk 6 ayında 156 bin, bu yılın ilk 6 ayında ise 268 bin adet fırın satıldığını hatırlattı. 
     Bu rakamları kriz yaşanan senelere gitmeksizin sadece 2 seneyi baz alarak karşılaştırdığını kaydeden Bakan Unakıtan, ''Otomobilde artış yüzde 217, buzdolabında yüzde 52, çamaşır makinesinde yüzde 103, bulaşık makinesinde yüzde 77, fırında yüzde 72... Şimdi deniyor ki bu enflasyon düşüyor, gelişmeler oluyor ama acaba halkımıza nasıl yansıyor, halkımıza yansımadı Peki bu rakamlar ne '' diye konuştu. 
     ''Kim aldı bu buzdolabını, kim aldı bu çamaşır makinesini Herhalde Merih'ten gelip almadılar, bunu kendi vatandaşlarımız aldı'' diyen Unakıtan, büyümenin halka, halkın alışverişine yansımadığını düşünenlerin bu rakamlara bakmaları gerektiğini söyledi. 
     Rakamlarını verdiği eşyaların orta sınıf vatandaşların aldığı otomobil ve beyaz eşyalar olduğunu anlatan Unakıtan, ''Bu ekonomik gelişme halkımıza yansımaktadır. Halkımızın her kesimine dalga dalga yansımaktadır ve yansımaya da devam edecektir. Rakamlara bakalım, rakamlara göre konuşalım, kimse karnından konuşmaya başlamasın'' dedi. 
     
     ENFLASYONSUZ YAŞAM 
     Türkiye'de artık enflasyonun düştüğü bir ortamın yaşandığının altını çizen Bakan Kemal Unakıtan, artık yavaş yavaş halkın, özel sektörün, kamu sektörünün ve tüm 70 milyon vatandaşın enflasyonsuz bir döneme kendisini alıştırması gerektiğini bildirdi. 
     Bundan sonra ''saman alevi gibi birden bire canlanma ve birden bire eksilere düşme devirlerinin kapandığını'' ifade eden Unakıtan, zaten Türkiye'nin ne çektiyse yüksek büyüme ve arkasından gelen küçülmelerden çektiğini söyledi. 
     Sağlıklı bir ekonomideki dalgalanmaların fazla olmaması gerektiğini ifade eden Maliye Bakanı, ''Sağlıklı bir insanın vücudunun ısısının nasıl istikrarlı olması gerekiyorsa ekonomideki göstergelerin de öyle istikrarlı olması lazımdır. Ama çok şükür o dönemler artık geride kalmıştır, Türk milleti o günleri bir daha yaşamayacaktır'' dedi. 
     
     İSTİHDAM DA ARTIŞ OLACAK 
     Yatırım eğilimindeki yükseliş ve artan büyüme eğilimine paralel olarak önümüzdeki aylarda istihdamda da artış eğiliminin ortaya çıkacağının beklendiğini bildiren Unakıtan, şöyle devam etti 
     ''Nasıl beklenmektedir Bu indikatörler böyle olduğu müddetçe bunun arkasında istihdamda yani işsizlikte de bir azalma söz konusu olacaktır önümüzdeki günlerde... Yani 2004'ün ikinci yarısında, 3. çeyreğinde, 2005'te bunlara hep beraber şahit olacağız.'' Kapasite kullanım oranları ve sanayi üretim endeksindeki gelişmelerin büyüme hedefine ulaşılacağını göstermekte olduğunu belirten Unakıtan, aylık imalat sanayi kapasite kullanım oranları ve sanayi üretim endeksindeki artışlara dikkat çekti ve rakamlar konusunda bilgi verdi. 
     Bakan Unakıtan, kapasite kullanım oranları, sanayi üretim endeksinde kaydedilen olumlu gelişmeler ve ilk çeyrekte kaydedilen büyümenin, 2004 yılı büyüme oranının yüzde 5'in üzerinde gerçekleşeceğini göstermekte olduğunu da vurguladı. 
     
</TEXT>
</DOC>
