<DOC>
<DOCNO> 254310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/spor/spo04.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan çifte zafer 
</HEADLINE>
<TEXT>


Bordo-Mavililer, Ankaragücü'nden Adem Koçak ile Denizlispor'dan Özgür'ü renklerine bağladı 




Sıkı pazarlık 
TRABZONSPOR, savunmadaki sorununu Denizlispor'dan Özgür'ü alarak halletti. Yeşil - Siyahlılar, 24 yaşındaki futbolcunun bonservisi için önce 1 milyon dolar istedi. Daha sonra Başkan Atay Aktuğ ile pazarlığa oturan Denizlispor Başkanı Zafer Kantarcı, Özgür'ün bonservisini 500 bin dolara vermeyi kabul etti ve iki kulüp arasında anlaşma sağlandı. 

750 milyara bitti 
TEKNİK Direktör Ziya Doğan'ın orta sahasını güçlendirmek için ısrarla istediği Ankaragücü'nden Adem Koçak'ın da işi bitti. Uzun süredir Başkent ekibiyle pazarlıklarını sürdüren Bordo - Mavililer, 750 milyar lirada dün anlaşma sağlayarak, el sıkıştı. İki futbolcu da Trabzonspor ile görüşecek ve imzanın ardından Almanya kampına katılacak. 

En ciddi rakip 


W. Bremen ile oynuyorlar 
ÖN elemeyi geçip, Şampiyonlar Ligi'ne kalmanın hesaplarını yapan Trabzonspor, bugün Almanya Şampiyonu Werder Bremen karşısında en ciddi sınavını verecek. Türkiye saatiyle 17.00'de başlayacak karşılaşma, Minden kentindeki Wesmer Stadı'nda oynanacak. Müsabaka Show TV'den naklen yayınlanacak. Öte yandan Bordo - Mavililer dün Teknik Direktör Ziya Doğan'dan yoksun çalıştı. Doğan'ın vize işleri için Berlin'e gitmesi nedeniyle antrenörler Hayati Palancı ile Orhan Çıkırıkçı takıma çift kale yaptırdı. 

Erdinç'e soruşturma 
ERDİNÇ'İN tatilde halı sahada top oynarken sakatlandığı iddia edildi. Sağ ayak tendonunda zorlanmaya bağlı problem olduğu belirtilen futbolcunun savunması alınacak. Teknik heyetin yönetime vereceği rapora göre Erdinç'e, "Profesyonelliğe aykırı hareket" ettiği gerekçesiyle ceza verilebileceği belirtildi. 





</TEXT>
</DOC>
