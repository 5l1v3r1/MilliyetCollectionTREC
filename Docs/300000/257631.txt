<DOC>
<DOCNO> 257631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonsiy05.html </URL>
<DATE> 2004/07/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Baykal ''Tren kazasının sorumluları mutlaka cezalandırılmalı'' 
</HEADLINE>
<TEXT>

     CHP Genel Başkanı Deniz Baykal, Sakarya'da dün akşam meydana gelen tren kazasının sorumlularının cezalandırılması gerektiğini söyledi. 
     Deniz Baykal, Pamukova'daki kaza yerinde incelemede bulunarak yetkililerden bilgi aldı. Arama-kurtarma çalışmalarını sürdüren askerlerle konuşan Baykal, kendilerine çalışmalarından dolayı teşekkür etti. 
     Baykal, burada yaptığı açıklamada, ''Türk Silahlı Kuvvetlerinin bu acı olayda da üzerine düşeni yaptığını'' belirterek, ''Sorumlular mutlaka cezalandırılmalı. Kazada yaşamlarını kaybedenlerin acısını paylaşıyorum ve kendilerine başsağlığı diliyorum'' dedi. 
     Deniz Baykal, olay yerindeki incelemesinin ardından, yaralıları ziyaret etmek üzere beraberindekilerle Pamukova Devlet Hastanesi'ne gitti. 
     
</TEXT>
</DOC>
