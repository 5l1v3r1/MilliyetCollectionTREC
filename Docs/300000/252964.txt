<DOC>
<DOCNO> 252964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun08.html </URL>
<DATE> 2004/07/05/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Endonezya'da tarihi seçim 
</HEADLINE>
<TEXT>

     Endonezya'da seçmenler demokrasiye dönüşlerinden beri ilk kez liderlerini doğrudan seçmek üzere sandık başına gidiyor. 
     Endonezya'yı 30 yılı aşkın bir süre tek adam olarak yöneten Devlet Başkanı Suharto bundan altı sene önce devrilmişti. Halefleri, meclis tarafından seçiliyordu. 
     Bu yöntemle seçilen son lider olan Megawati Sukarnoputri kamuoyu yoklamalarına göre gerilerde kalıyor. 
     Anketler, eski general ve güvenlik bakanı Susilo Bambang Yudhoyono'nun açık farkla önde gittiğini gösteriyor. 
     Doğu Timor'da insanlığa karşı suç işlemekten yargılanmak üzere hakkında suç duyurusunda bulunulan eski Silahlı Kuvvetler Komutanı General Wiranto da yarışa katılan beş adaydan biri. 
     
     500 bin sandık 
     Ilımlı Müslüman lider Amien Rais ve şu anki Devlet Başkanı Yardımcısı Hamza Haz da diğer adaylar. 
     Dünyanın üçüncü büyük demokrasisi olan Endonezya'da 150 milyonu aşkın seçmenin oy kullanabilmesi için yarım milyon oy sandığı kuruldu. 
     Eğer ilk turda hiçbir aday seçmenlerin yüzde 50'sinin oyunu alamazsa en fazla oyu alan iki aday eylülde tekrar karşılaşacak. 
     Kamuoyu yoklamalarının gösterdiği bir diğer nokta, seçmenin en büyük kaygısının ekonomi ve güvenlik olduğu. 
     Bayan Megawati iktidara reform sözüyle gelmişti. Ancak yolsuzlukla mücadele, artan işsizlik ve süregelen dini ve ayrılıkçı şiddet konusunda başarılı olamadığını düşünen Endonezyalılar hayalkırıklığı içinde. 
     General Yudhoyono, mart ayına kadar kabinede güvenlik bakanlığı yapmıştı. 
     
</TEXT>
</DOC>
