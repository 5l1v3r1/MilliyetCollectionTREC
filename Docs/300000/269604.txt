<DOC>
<DOCNO> 269604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/guncel/gun02.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski milletvekiline travestiden dayak 
</HEADLINE>
<TEXT>


ANKARA Milliyet 

Eski Türk Parlamenterler Birliği Başkanı Zeki Çeliker 70 , ilişkiye girmek istediği "Sevda" takma adlı travesti Ali H. ile kavga ederek karakolluk oldu. 
Daha önce AP, DYP ve MHP'den Siirt milletvekili seçilen Çeliker, önceki gece Esat Caddesi üzerinde müşteri bekleyen travesti H. ile anlaştı. Birlikte H.'nin evine gittiklerini söyleyen Çeliker, viski içtiklerini anlattı. Daha sonra H.'nin kadın olmadığını anlayınca ilişki kurmaktan vazgeçtiğini kaydeden Çeliker, bu sırada, evde bulunan bir erkekle H.'nin kendisine saldırarak dövdüğünü belirtti. Aldığı alkolün de etkisiyle kendinden geçtiğini kaydeden Çeliker, uyandığında cüzdanındaki yaklaşık 600 milyon lira ile cep telefonunu bulamadığını söyledi. Polis aynı gece, H. ile üç travesti arkadaşını gözaltına aldı. H. ifadesinde, 200 milyon liraya anlaştığı Çeliker'in, ilişkiye girdikten sonra kendisine 500 milyon lira verdiğini öne sürdü. Çeliker'in daha sonra verdiği paradan 200 milyon lirayı geri istediğini anlatan H., bu yüzden aralarında tartışma çıktığını ve müşterisini dövdüğünü kaydetti. Çeliker'in, davacı olmaması üzerine H., daha sonra serbest bırakıldı. 
Çeliker, dün sabah yaptığı açıklamada ise, Seyranbağları semtinde birkaç travestinin saldırısına uğradığını ve dövüldüğünü iddia etti. 


</TEXT>
</DOC>
