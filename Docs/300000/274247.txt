<DOC>
<DOCNO> 274247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko04.html </URL>
<DATE> 2004/09/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Borsacılar Erdoğan'ın temaslarını izleyecek 
</HEADLINE>
<TEXT>

     Dün AB ile hükümet arasında uzlaşma olacağı beklentisiyle 21 bin 500 sınırına yönelen borsada bugün Başbakan Erdoğan'ın Brüksel'de gerçekleştireceği temaslar izlenecek. 
     TCK'da yer alan zina maddesi ile ilgili olarak piyasalarda yaşanan huzursuzluk yerini umutlu bir bekleyişe bıraktı. Borsa zina krizi ile kaybettiği puanları son iki günde geri alırken, bundan sonra tüm gözler Erdoğan'ın temaslarına çevrilecek. 
     Piyasada genel olarak Erdoğan-Verheugen görüşmesinden olumlu açıklamalar geleceği beklentisi yaygın. Borsacılar, hükümetin AB sürecinde yapılan reformlar ve karşılaşılan zorlukların aşılmasının ardından bu şekilde küçük bir ayrıntıya takılmayacağını ve bir şekilde bu problemin çözüleceğini düşünüyorlar. Bu iyimser bakış açısı da endeksi iki gün içinde bin 200 puan yükseltti. 
     
     "Yola devam" 
     Yapı Kredi Yatırım'ın güne ilişkin beklentisi şöyle 
     Satış baskısını 20 bin seviyesinde bulunan trend desteği üzerinde tamamlayan İMKB'de, dün 20 bin 550 ara direnç noktasının kırılmasıyla güç kazanan yukarı hareket devam ediyor. 
     Kısa vadeli teknik göstergelerin yeniden alım pozisyonu almasını yükseliş hareketinin devamı açısından olumlu olarak değerlendirdiğimiz piyasada, 21 bin seviyesi ilk destek noktasını oluşturuyor. 21 bin 250 direnç noktasının yukarı kırılmasıyla tepki alımlarının yeni bir yükseliş trendine dönüştüğü piyasada, işlem hacmi bir aylık ortalama seviyesinin yüzde 12 üzerinde gerçekleşiyor. 
     
     "Hedef 22 bin 500" 
     Endeksin seans içerisinde yaşanacak olan kar satışlarını 21 bin desteği üzerinde tamamlamasıyla birlikte, piyasada oluşan alım eğilimi devam edecektir. Bu durumda 22 bin 500 seviyesi hedef noktası olmak üzere yukarı hareket etkisini sürdürecek. 
     Dolayısıyla şu aşamada kısa vadeli yükseliş trendinin devam edeceğini düşündüğümüz piyasada, mevcut pozisyonların 21 bin desteği stop-loss seviyesi olmak üzere korunmasını öneriyoruz. 
     
</TEXT>
</DOC>
