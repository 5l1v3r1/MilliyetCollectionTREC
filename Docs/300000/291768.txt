<DOC>
<DOCNO> 291768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo04.html </URL>
<DATE> 2004/11/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum gazeteciye kızdı ''Çok aptalca bir soru sordunuz'' 
</HEADLINE>
<TEXT>

     Fenerbahçe Teknik Direktörü Christoph Daum, Avrupa Şampiyonlar Ligi'ndeki 5. maçlarında Sparta Prag'ı yenerek, UEFA Kupası'na katılma hakkını kazandıkları için mutlu olduklarını söyledi. 
     Christoph Daum, maçtan sonra düzenlenen basın toplantısında, Fenerbahçe'nin Şampiyonlar Ligi'nde 2001-2002 sezonunda grup maçlarını puansız tamamladığını hatırlatarak, ''Bizi mutlu kılan yolumuza UEFA Kupası'nda devam edecek olmamız. Şampiyonlar Ligi'nde 6 puan aldık. Bundan önceki katılımda puansız dönülmüştü. UEFA Kupası'nda maçtan maça düşüneceğiz. Mümkün olan en büyük başarıyı yakalamayı hedefliyoruz. Son maçımızda Manchester United karşısına, UEFA sıralamasındaki yerimizi yükseltmek için çıkacağız'' diye konuştu. 
     Konuşmasına maçın başından sonuna kadar kendilerine destek veren taraftarlar ile Fenerbahçe'nin yeni oluşumuna destek veren başkan Aziz Yıldırım ve yöneticilere teşekkür ederek başlayan Daum, bugünkü maç kadrosunda 7 oyuncusunun 23 yaş civarında olduğunu ve bu futbolcuların mükemmel bir performans ortaya koyduğunu ifade etti. 
     Bir gazetecinin Fenerbahçe'nin bu akşam kazanmış olmasına rağmen kendisinin neden agresif davrandığı şeklindeki soruyu şaşkınlıkla karşılayan Alman teknik adam, basın mensubuna amacının ne olduğunu sordu ve ''Çok aptalca bir soru yönelttiniz'' dedi. 
     Maçta sakatlanan Rüştü ve Ümit'in yarın İstanbul'da MR'ının çekileceği bildirildi. 
     Sarı-lacivertliler, maçtan sonra havaalanına giderek buradan özel uçakla İstanbul'a hareket etti. 

     
</TEXT>
</DOC>
