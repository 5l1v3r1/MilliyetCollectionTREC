<DOC>
<DOCNO> 296226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko14.html </URL>
<DATE> 2004/12/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yabancıların menkul kıymet işlemlerinde tarihi rekor 
</HEADLINE>
<TEXT>

     Yabancıların Türkiye'deki menkul kıymet alım satım işlemlerinde bu yıl tarihi rekorlar kırılıyor. 
     Yabancıların, ocak-ekim döreminde menkul kıymetlerle gerçekleştirdikleri işlem hacmi, bugüne kadarki yıllık düzeylerin bile çok üzerine çıktı. Menkul kıymetlerde gerçekleştirdikleri net alım tutarı da 3.7 milyar dolarla önemli bir büyüklüğe ulaştı. 
     Merkez Bankası verilerine göre, yabancılar bu yılın ocak-ekim döneminde Türkiye'de 18.7 milyar dolarlık Devlet iç borçlanma senedi ve İMKB'de hisse senedi alımı gerçekleştirdi. Aynı dönemdeki menkul kıymet satışları da 15 milyar dolar oldu. Böylece, yabancıların bu yılın ilk on ayındaki menkul kıymet alımlarının net miktarı 3.7 milyar dolara yaklaştı. 
     
     ÖNCEKİ YILLARIN ÇOK ÜZERİNDE 
     Yabancıların menkul kıymet işlemlerinin yılın ilk on ayındaki tutarı, önceki yılların tümündeki tutarın bile çok üzerinde gerçekleşti. Yabancılar, menkul kıymetlerle bundan önce en fazla işlemi 24.8 milyar dolarla 1998 yılında gerçekleştirmişlerdi. Söz konusu yıl 10.1 milyar dolarlık alım yapan yabancılar, 14.6 milyar dolarlık da satış yapmışlar, net satış miktarı da 4.5 milyar dolar olmuştu. 
     Yabancıların menkul kıymetlerde bu yılın ocak-ekim döneminde yaptıkları net alım miktarı da önceki yıllara göre oldukça yüksek düzeyde gerçekleşti. Bu yılın ilk on ayındaki 3.7 milyar dolarlık net alım miktarı, bundan önceki en 
     yüksek tutar olan geçen yılın tümündeki 2.6 milyar doların yaklaşık 1.1 milyar dolar üzerine çıktı. Bu yılki yüksek performansa rağmen, yabancılar 1993 ile 2004 yılının ekim ayı arasındaki dönemi kapsayan işlemler dikkate alındığında hala net satıcı konumunda bulunuyorlar. 1993 ile 2004 yılı ekim ayı arasındaki dönemde yabancılar 67.4 milyar dolarlık menkul kıymet alımı yaparken, 68.9 milyar dolara yakın satış gerçekleştirdiler. Sözkonusu dönem itibariyle yabancılar 1.5 milyar dolarlık net satıcı konumunda bulunuyor. 
     
</TEXT>
</DOC>
