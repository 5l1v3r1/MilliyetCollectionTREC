<DOC>
<DOCNO> 290948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/ekonomi/eko02.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuara İran otomobili de geldi 
</HEADLINE>
<TEXT>


Autoshow 2004 Fuarı'nda yer alan tanınmış otomobil firmalarının arasına, ilk kez bir İran markası da katıldı. Khodro'nun ürettiği Samand'lar, sadece sergilenmek için gelmiş 

ÜNSAL EREKE 

Fuarda Türkiye'ye resmi distribütör firmaların getirdikleri modellerin yanında, ilk kez, üretici firma tarafından sergilenen araçlar da vardı. İran'ın en büyük otomobil üreticisi durumundaki Khodro, tamamen kendi tasarımı olan "Samand" marka binek araçlarını sergilemek için bir stand açtı. 
Iran Khodro Company Türkiye Danışmanı Farshid Bagherian, Autoshow'da Türk halkının karşısına ilk defa çıktıklarını belirterek, amaçlarının satış yapmak değil, sadece sergilemek ve insanları yüzde 100 İran üretimi bir aracın varlığından haberdar etmek olduğunu söyledi. 
Önceleri nasıl karşılanacakları konusunda tereddütleri olduğunu, ancak daha sonra tahminlerinin üzerinde ilgiyle karşılaştıklarını belirten Bagherian, şunları söyledi 
"Kültür, din ve dillerimizin birbirine yakın olması nedeniyle İran'da satılan Türk mallarına büyük sempati duyuluyor. Türkiye'nin ne kadar Avrupa Birliği'ne ihtiyacı varsa, bizim de dünyaya açılmamız bakımından Türkiye'ye o kadar ihtiyacımız var. Türkiye'de Orta Asya'yı fethetmek istiyorsa, önce İran kapısından geçmek zorunda olduğunu unutmamalı. Bu bir komşuluk ve dolayısıyla bir alışveriş meselesidir." 
Iran Khodro Company olarak şu anda Beyaz Rusya, Ukranya, Bangladeş, Suriye, Çin ve Beyaz Rusya'ya otomobil ihracatı yaptıklarını belirten Bagherian, yıllık 550 bin araç ürettiklerini kaydetti. Khodro, Peugeot 206 ve 405 modellerinin yanı sıra ülkenin ilk yerli otomobili olan Paykan'ı da üretiyor. Khodro ayrıca Renault ile Dacia Logan üretimi için de anlaşmıştı. 




</TEXT>
</DOC>
