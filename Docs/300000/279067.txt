<DOC>
<DOCNO> 279067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun33.html </URL>
<DATE> 2004/10/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Rumlardan Türkiye'ye veto tehdidi 
</HEADLINE>
<TEXT>

     Kıbrıs Rum yönetimi Dışişleri Bakanı Yorgo Yakovu, Türkiye'nin AB'ye katılımına ilişkin müzakerelerin başlamasını, Türkiye'nin Kıbrıs konusunda atacağı bazı adımlara koşul olarak bağlamak istediklerini söyledi. 
     Lüksemburg'da yapılan ve AB dışişleri bakanlarını bir araya getiren AB Konseyi'nde konuşan Yakovu, ''Kıbrıs'ın işgalinden kaynaklanan bazı sorunların çözümünü'' önkoşul olarak gördüklerini anlatarak, bu amaçla ''veto haklarını kullanmak'' niyetinde oldukları mesajı verdi. 
     Türkiye'nin Rum uçaklarına Kıbrıs'ın kuzeyinde uçma izni vermesini, Rum uçakların yollarının uzamasının son bulmasını, kuzeyde Rum mallarının satışını ve Türkiye'nin varlığının son bulmasını istediklerini anlatan Yakovu, Türkiye'nin, askerlerinin adadan çekilmesine yönelik bir plan önermesi talebinde de bulundu. 
     Edinilen bilgiye göre, gündem maddesi olmamasına rağmen AB Konseyi'nde bu konuşmayı yaparak, AB Komisyonu'nun Türkiye raporunu değerlendiren Yakovu, bazı tepkilere hedef oldu. 
     Yunan delegasyonunun Yakovu'ya sadece ''kısmi destek'' verdiği, Rum bakana, söz konusu sorunların müzakereler sürecinde de aşılabileceğinin söylendiği belirtiliyor. 
     Öte yandan, AB Konseyi, Bosna'daki istikrar gücü SFOR'un görevinin 2 Aralık'ta NATO'dan AB'ye devredilmesine yeşil ışık yaktı. Görev devir tesliminin, aynı gün, Saraybosna'da düzenlenecek törenle yapılması kararlaştırıldı. 
     AB, Bosna'da 7 bin kadar asker görevlendirerek, tarihinin en kapsamlı operasyonunu gerçekleştirmeye hazırlanıyor. AB birimleri, İngiliz General David Leakey tarafından komuta edilecek. 
     NATO, geçen yaz yapılan İstanbul zirvesinde SFOR'a son vermeyi ve Bosna'da istikrarı koruma görevini AB'ye devir etmeyi kararlaştırmıştı. SFOR'da, 1995 sonundan bu yana 60 bin kadar asker görev üstleniyor. 
     NATO, Saraybosna'da, AB'ye katkı amacıyla bir genelkurmay birimi bulundurmayı sürdürecek. 
     
</TEXT>
</DOC>
