<DOC>
<DOCNO> 293760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun51.html </URL>
<DATE> 2004/12/01/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Filistin seçimlerinde Barguti resmen aday... 
</HEADLINE>
<TEXT>

     İsrail'de cezaevinde bulunan Filistinli lider Mervan Barguti, 9 Ocak'ta yapılacak Filistin devlet başkanlığı seçimleri için resmen adaylık başvurusunda bulundu. 
     Barguti'nin eşi Fadva, kocasıyla bugün cezaevinde görüştükten sonra, Ramallah'taki Merkez Seçim Komisyonu'na Barguti'nin adaylığı için gereken belgeleri sundu. 
     El Fetih'in Batı Şeria temsilcisi ve intifada lideri Barguti'nin adaylığı için 5 bin imza toplanmıştı. El Fetih'in önde gelenleri, Mahmud Abbas aday gösterildiği için Barguti'nin adaylığının hareketi bölebileceği uyarısında bulunmuştu. 
     Daha önce adaylığını geri çeken Barguti için bir yardımcısı da devlet başkanlığı seçimine katılması için gereken 3 bin doları yatırdı. 
     
     MERVAN BARGUTİ KİMDİR 
     Siyaset bilimi eğitimi gören ve Bir Zeyt Üniversitesi'nden ''uluslararası ilişkiler'' alanında master derecesine sahip olan 45 yaşındaki Barguti, Filistin milletvekili ve iyi derecede İngilizce bilgisiyle yabancı medyanın yakından tanıdığı bir isim. 
     15 yaşında katıldığı El Fetih'in bugün genç kanadını temsil eden Barguti, İsrail cezaevlerinde de İbranice öğrendi. 
     Birinci intifada öne çıkan Barguti, İsrail tarafından tutuklanmış, daha sonra Ürdün'e sürülmüştü. Barguti, 1996 yılında Filistin Yasama Konseyi'ne seçilerek milletvekili oldu. 
     1993 Oslo Barış Anlaşması'na destek veren, İsrail içinde sivillere saldırılmasına karşı çıkan Barguti, 2000 yılında patlak veren ikinci intifadan sonra daha fazla militanlaştı. 
     İkinci Filistin intifadasında lider olarak anılan Barguti, İsrail tarafından El Fetih'le bağlantılı Tanzim'in ve El Aksa Şehitleri Tugayı'nın başı olmakla suçlandı. El Aksa, 2002'de yayımladığı bir bildiride Barguti'nin liderleri olduğunu belirtti. Barguti ise El Aksa'nın kurucusu olduğunu yalanlamasına rağmen, bu örgütün İsrail'i hedef alan bazı eylemlerini övmüştü. 
     Filistinliler arasında hayli popüler olan Barguti, 2002 yılında İsrail tarafından ele geçirilerek 5 İsraillinin ölümüne karıştığı iddiasıyla 5 kez müebbet, 2 saldırıdan da 20'şerden 40 yıl hapis cezasına çarptırılmıştı. 
     Mervan Barguti, hakkındaki tüm iddiaları reddederek seçilmiş bir Filistin milletvekili olduğu savunmasını yapmıştı. İsrail, Barguti'yi serbest bırakmayacağını açıklamış durumda. 
     
</TEXT>
</DOC>
