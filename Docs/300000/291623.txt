<DOC>
<DOCNO> 291623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/siyaset/axsiy02.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
O koltuğa oturamaz 
</HEADLINE>
<TEXT>


Baykal, Sarıgül için, "Mustafa Kemal'in oturduğu koltuğa, rüşvetçiye adı çıkmış hiç kimse oturamaz. Herro merroymuş, laf, laf, laf" dedi 

ANKARA Milliyet 


CHP Genel Başkanı Deniz Baykal, hakkındaki yolsuzluk iddiaları nedeniyle Yüksek Disiplin Kurulu'na sevk edilen Şişli Belediye Başkanı Mustafa Sarıgül'e, "Mustafa Kemal'in oturduğu koltuğa, adı rüşvetçiye çıkmış hiç kimse oturamaz" karşılığını verdi. 
Baykal, "Türkiye'de bugüne kadar hiçbir belediyede yaşanmamış yolsuzluklar yaşanmıştır" dedi. Baykal, şöyle konuştu 
"Ortada suç örgütüyle işbirliği içinde belediye yönetimi var. Rapora göre, 100 milyon dolara yakın rant var. Herkesin kendi avlanma sahası var, herkes kendi rüşvetçisiyle meşgul." 
Baykal, sözlerini şöyle sürdürdü "İddialarla ilgili tek kelime duydunuz mu Laf, laf, laf. Herro merroymuş, hadi canım sen de. Kardeşim ne yaptın, anlat bakalım. Bu sük tun anlamı itiraftır. Bu süper zenginlerin imar yolsuzluğu." 
Baykal'ın, "Oturduğum koltukta Mustafa Kemal Atatürk vardı, bugün ben. Yarın başkası olacak. Bu çok doğal ama Mustafa Kemal'in oturduğu koltukta adı rüşvetçiye çıkmış, yolsuzluklara bulaşmış kimse olmayacak" sözleri ayakta alkışlandı. 
Baykal'ın konuşmasını dinleyen Avrupa Parlamentosu Milletvekili Ozan Ceyhun ise CHP'nin Sarıgül'e yönelik tutumunun Avrupa sol çevrelerinde rahatsızlık yarattığını söyledi. 

Disiplin kararı bekleniyor 
CHP Merkez Yönetim Kurulu da MYK Sarıgül'ün Mersin mitingine katılarak genel merkezle yollarını ayıran 17 milletvekiline yönelik disiplin sürecini bugün karara bağlayacak. 
Yazılı uyarıya rağmen, "tedbirli olarak Yüksek Disiplin Kurulu'na YDK sevk edilen" bir kişinin düzenlediği mitinge katılan milletvekilleri hakkında parti tüzüğünün 70. maddesi işletilecek. Bu madde "geçici ya da kesin çıkarmayla ihraç kınama cezalarını" düzenliyor. 
"Temsil yetkisi gereği izleme yapmak" amacıyla mitinge katıldıklarını açıklayan muhalif milletvekilleri ise olası ihraç durumunda, parti içi demokrasiye aykırı olduğu gerekçesiyle kararı yargıya götürecek. 

'30 yıldır mücadele veriyoruz' 

Şişli Belediye Başkanı Mustafa Sarıgül, CHP lideri Baykal'ın, kendisi hakkında "Mustafa Kemal'in oturduğu koltukta hiçbir zaman adı rüşvetçiye çıkmış biri oturamaz" diyerek ağır ithamlarda bulunduğunu belirterek, şunları kaydetti "Ben ve yol arkadaşlarım, Atatürk'ün oturduğu o yüce koltukta rüşvetçilerin, çıkarcıların, halktan kopuk, tabanı olmayan beceriksiz siyasetçilerin oturmaması için 30 yıldır mücadele veriyoruz." Yaptığı yazılı açıklamada, hakkında açılan tek dava ve aleyhinde sonuçlanmış tek yargı kararı bulunmadığını belirten Sarıgül, Baykal'ın kendisini savcı ve yargıç yerine koyarak, mahkeme kurduğunu, yargılama yaptığını ve infazı uyguladığını öne sürdü. Sarıgül, "Baykal'ı ithamlarını kanıtlamaya davet ediyorum. Bizi bu mücadeleden kara çalarak yıldıramayacaklardır" dedi. 


</TEXT>
</DOC>
