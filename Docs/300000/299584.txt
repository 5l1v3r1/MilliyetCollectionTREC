<DOC>
<DOCNO> 299584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo49.html </URL>
<DATE> 2004/12/21/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
FIBA Avrupa Ligi... Fenerbahçe 76 - BC Kiev 74 
</HEADLINE>
<TEXT>

     Fenerbahçe, FIBA Avrupa Ligi A Grubu'nda oynadığı 8. maçında, deplasmanda 31 sayı farkla yendiği grup lideri Ukrayna'nın BC Kiev takımını 76-74 mağlup ederek, liderliği ele geçirdi. 
     Başa baş bir oyun ile başlayan karşılaşmada Fenerbahçe, Salyers ve Ömer'in basketleriyle etkili olmak isterken, Mrsiç'in 3 sayılık basketleri de devreye girince sarı-lacivertliler, Greer'in sayılarıyla ayakta kalan BC Kiev önünde 5. dakikayı 12-10 önde geçti. Savunmasını bu dakikalarda tam olarak oturtamayan Fenerbahçe, zaman zaman hücumda top kayıpları yapınca rakibine üstünlüğünü bir türlü kabul ettiremedi. Ancak periyodun sonlarına doğru savunmada kapılan topları hızlı hücumlarda Ömer ile sayıya çeviren Fenerbahçe, bu çeyreği 23-18 önde bitirmeyi bildi. 
     İkinci çeyreğe hücumda ve savunmada etkili başlayan ev sahibi ekip, zamanı iyi kullanarak hücum yapmaya çalışırken, bunda da başarılı olup farkın kapanmasını engelledi ve 15. dakika Fenerbahçe'nin 31-25 üstünlüğüyle geçildi. Mrsiç, sayılarıyla takımını adeta taşırken, sarı-lacivertliler, Greer'e ve pota altında Giannoulis'e bir türlü önlem alamayınca oyunda farkı bir türlü açamadı. Fenerbahçe, ilk yarıyı 42-34 önde kapattı. 
     3. periyotta Booker, üst üste yaptığı faullerle 4. faulüne ulaşırken, Fenerbahçe, pota altında bu oyuncuyu kenara almanın sıkıntısını yaşamaya başladı. Karşılıklı basketlerle geçen periyodun ilk dakikalarında iki takım da top kayıpları yaparken, bunu iyi değerlendiren konuk ekip hızlı hücumlarla farkı kapatıp, 26. dakikada öne geçti 49-50. 
     Hücumda top kayıplarını sürdüren ve oyuncuları faul problemine giren Fenerbahçe'de, Mrsiç etkili oyunuyla takımını ayakta tutmaya çalıştı. Bu periyoda kadar takımının attığı 56 sayının 27'sini kaydeden Mrsiç'in gayretleriyle Fenerbahçe, 3. periyodu 56-54 önde kapattı. 
     Son periyoda Erdal'ın basketleriyle başlayan Fenerbahçe, Salyers'in kaçırdığı kolay basketlerin ardından, Ukrayna ekibinin Lebediev ve Norris'in dış atışlarından bulduğu sayıları engelleyemeyince 34. dakikada maçta yeniden geriye düştü 66-64. 
     Bitime 3 dakika kala Mrsiç'in 3 sayılık basketiyle beraberliği yakalayan 70-70 Fenerbahçe, aynı oyuncunun tüm gayretine rağmen üst üste yaptığı top kayıplarıyla son 1 dakikaya 74-73 geride girdi. Son 20 saniyede Mrsiç, üst üste kullandığı 2 atışı baskete çeviremezken, Erdal'ın bitime 3.9 saniye kala bulduğu 3 sayılık atış Fenerbahçe'ye hayat verdi. Son hücumu kullanan BC Kiev, Greer ile sayı bulamayınca Fenerbahçe, rakibini 76-74 yenmeyi başardı. 
     Fenerbahçe, grupta lider durumda BC Kiev'i deplasmanda da 96-65 yenmişti. 
     KÜNYE 
     

FENERBAHÇE 76 - BC KİEV 74 Salon Abdi İpekçi Hakemler Anibal Castano x Fransa , Chrisostomos Schinas x Yunanistan , Ronny Denis xx Belçika Fenerbahçe Mrsiç xxxx 36, Ömer xxx 14, Erdal xxx 9, Booker xx 5, Salyers x 10, Rasim xx, Zeki xx, Emre x 2 BC Kiev Norris xx 11, Greer xxx 18, Chikalkin x, Khryapa xx 1, Giannoulis xxx 24, Nicola xx 9, Loncar xx 5, Valeiko x, Lebediev xx 6 1. periyot 23-18 Devre 42-34 Fenerbahçe lehine 3. periyot 56-54      
</TEXT>
</DOC>
