<DOC>
<DOCNO> 281739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/axspo04.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
100. yılda rol almayın 
</HEADLINE>
<TEXT>


Trabzonspor Basın Sözcüsü İbrahim Şahin, hakemlerden tarafsız yönetim istedi, "Galatasaray'ın kutlamalarından etkilenmesinler, gördüklerini çalsınlar" dedi 


'Hassas olsunlar' 
TRABZONSPOR Kulübü Basın Sözcüsü İbrahim Şahin, Türk futbolunu yöneten ve yönlendirenlerin, sahada gördüğünü çalmak zorunda olduklarını, Galatasaray'ın 100. yıl törenlerinden etkilenmemeleri gerektiğini söyledi. Şahin, "Hakemlerimiz tarafsız yönetim göstersinler. Yani 100. yıl için uygulanan bir takım atraksiyonlarda rol almasınlar. İlgilileri hassas olmaya çağırıyorum. Onların da bu şekilde davranacaklarından hiç kuşkum yok" dedi. 

Taraftara mesaj 
TARAFTARLARA'DA seslenen İbrahim Şahin, "Sahaya yansıtacakları pozitif enerji futbolcularımızın maçı rahat almasını sağlayacaktır. Gelebilecek olumsuz sonuç da bizi yolumuzdan alamaz. Tribünlerin de bu bilinçle takımı desteklemelerini istiyoruz" diye konuştu. Şahin, sahaya bir şey atılmasına karşı olduklarını vurgulayarak, "Taraftarlarımız yanlışa hiçbir şekilde izin vermesinler. Çünkü Trabzon şehri ve stadı belirli kişiler tarafından büyüteç altında" yorumunu yaptı. 

İddia Ziya Doğan 

Aşırı övgüye kızıyor 
TEKNİK Direktör Ziya Doğan, aşırı övgüye kızdığını, yakınlarından, inandığı kişilerden aldığı eleştirilerin kendisine yol gösterdiğini söyledi. Doğan, "İddianın olmadığı yerde yokum. Tahmin edilemeyecek kadar büyük hedeflerim var. Onları gerçekleştirmek için de çalışıyorum. Bunları yaparken de kendi bildiğimi okumuyorum. Dostlarımı dinliyorum" dedi. 

'Dünyanın sonu değil' 
ZİYA Doğan, Ankaraspor maçının özellikle ilk yarısında istedikleri oyunu sahaya yansıtamadıklarını kaydetti, "Bir beraberlikle her şeyin sonu gelmiş gibi bir tutum izleniyor. Berabere de kalacağız, yenileceğiz de. Futbolcular da insan. Onların da zaman zaman düşüş göstermelerini doğal karşılamak gerekiyor. Ancak bizim iddiamız sürüyor" diye konuştu. 

Celalettin sıkıntısı 

ANKARASPOR maçında omuzunun üzerine düşen Celalettin'in sakatlığının ciddi olduğu belirtildi. Tecrübeli oyuncu, "MR sonuçlarını bekliyoruz. Çatlak olabileceği söyleniyor. Galatasaray maçında oynamak istiyorum, ama sakatlığım buna izin verecek mi bilemiyorum" diye konuştu. 


</TEXT>
</DOC>
