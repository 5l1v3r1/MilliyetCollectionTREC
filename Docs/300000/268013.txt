<DOC>
<DOCNO> 268013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/siyaset/siy02.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç MİT ve Yargıtay mafyadan uzak dursun 
</HEADLINE>
<TEXT>


TBMM Başkanı Arınç, Yargıtay'ın ve MİT'in, mafyayla adı geçen bir kişiyle ilişkilendirilmesinin üzücü olduğunu söyledi. Arınç, "Kurumlar, temsilcileriyle itibar görürler ya da yıpranırlar" dedi 

ANKARA Milliyet 


TBMM Başkanı Bülent Arınç, Yargıtay ve MİT'in adı mafyayla anılan kişilerden uzak durmasını istedi. Arınç, talihsiz ilişkiler olduysa o kişiler hakkında en ciddi kararların verilmesi gerektiğini kaydetti. 
TBMM'de gazetecilerle, yeni yasama yılı öncesinde yürütülen hazırlıklarla ilgili sohbet eden Arınç, Yargıtay gibi bir yargı organının, mafya içinde adı geçen bir kişiyle ilişkilendirilmesi, ülkenin en önemli kurumlarından biri olan MİT'in de bununla bağlantılandırılmasının, "üzücü bir olay olduğunu" söyledi. Arınç, "Kurumlar kendilerini temsil edenlerden dolayı itibar görürler ya da yıpranırlar. Yargıtay soyut bir kavram değil, Yargıtay deyince, orada adalet dağıtan bir olguyu hatırlıyoruz" dedi. 
Bu kurumlar ya da çalışmalarının eleştirilebileceğini, yanlış yapıldığında, bunun yanlış yapanların şahısları tarafından karşılanması gerektiğini ifade eden Arınç, "Yargıtay'ın buna duyarsız kalmayacağına, gerekeni yapacağına inanıyorum. Biz de bunun takipçisi olacağız" diye konuştu. 

Duvarlarla korunuyorlar 
Milletvekili dokunulmazlığı nedeniyle yapılan eleştirileri de anımsatan Arınç, "vur abalıya" misali milletvekillerine yüklenildiğini, milletvekilleri yargıdan kaçırılıyormuş gibi bir izlenim yaratıldığını anlatırken, olayın, "başka kamu görevlilerini de kalın duvarlarla yargıdan koruduğunu" gösterdiğini söyledi. 

Aynı şey YÖK'te de oldu 
Yargıtay'da yargılamanın gerçekleşebilmesi için Başkanlar Kurulu'nun kararının gerektiğine dikkat çeken Arınç, aynı şeyin YÖK'te de yaşandığını ifade ederek "Yargılama gerekliyse, yargı önüne çıkmanın, duvarlarla, aşılmaz engellerle kaplı olmaması gerekir" dedi. 


</TEXT>
</DOC>
