<DOC>
<DOCNO> 261418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur07.html </URL>
<DATE> 2004/08/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Yolcu treni seferleri başladı... 
</HEADLINE>
<TEXT>

     Sakarya'da meydana gelen tren kazasından sonra durdurulan İstanbul-Ankara yolcu treni seferlerine bugün başlandı. 
     Pamukova'da meydana gelen tren kazasından sonra Cumhuriyet tarihinde ilk kez 16 gün süreyle kapalı kalan İstanbul-Ankara demiryolu ulaşıma yeniden açıldı. Bu sabah yapılan ilk sefere, Ankara'dan 183 yolcusuyla saat 08.00'de hareket eden Boğaziçi Ekspresi başladı. Doğu Ekspresi ise Haydarpaşa Garı'ndan 484 yolcusuyla saat 08.35'te Ankara üzerinden Kars'a hareket etti. 
     Treni uğurlayan TCDD 1. Bölge Müdürü Üzeyir Ülker, basın mensuplarına yaptığı açıklamada, trenin normalde 364 yolcu taşıdığını, ancak yoğun talep nedeniyle 2 vagon daha ekleyerek yolcu sayısını 484'e çıkardıklarını söyledi. 
     Ülker, Haydarpaşa'dan Anadolu'ya bugün hareket edecek olan bütün ekspreslerin tamamının dolu olduğunu, diğerlerine de yüksek talep gösterildiğini vurguladı. 
     Kazadan sonra tren yolcularında herhangi bir tedirginlik olmadığına işaret eden Ülker, vatandaşların tren yolunun açılmasını sabırsızlıkla beklediklerini kaydetti. 
     Doğu Ekspresi'nin makinisti İsmail Çetinkaya da, tren seferlerinin yeniden başlamasından dolaya mutlu olduklarını belirterek, kendilerine her gün demiryollarının durumunu bildiren bir rapor verildiğini ve bu rapora göre hareket ettiklerini söyledi. 
     Raporda ''nereden hangi hızla geçmeleri gerektiğinin'' de yazılı olduğunu ifade eden Çetinkaya, kazanın olduğu bölgeden ise çalışmalar bitene kadar 20 kilometre hızla geçeceklerini bildirdi. 
     Tren yolcularının bazıları da, kazadan sonra demiryoluna olan güvenlerini kaybetmediklerini ve trenlerin en güvenli ulaşım aracı olduğunu söylediler. 
     Bazı yolcular ise ''treni en ucuz ulaşım aracı olmasından dolayı tercih ettiklerini'' kaydettiler. 
     
</TEXT>
</DOC>
