<DOC>
<DOCNO> 268742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko21.html </URL>
<DATE> 2004/09/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Korsan yazılım oranı, 8 yılda yüzde 90'dan yüzde 58'e geriledi... 
</HEADLINE>
<TEXT>

     Türkiye'de, korsan yazılım oranının geçen 8 yıllık sürede yüzde 90'dan yüzde 58'e gerilediğini, ancak bunun dünya ortalamasının üzerinde olduğu bildirildi. 
     İş Yazılımcıları Birliği BSA Türkiye Genel Koordinatörü Erol Özkür, Adana'da düzenlediği basın toplantısında, BSA'nın online alanında güven ve yasallığı sağlamak için çalışan bir birliktelik olduğunu söyledi. 
     Korsan yazılım kullanımıyla ilgili geçen yıllarda başlattıkları mücadeleyi sürdürdüklerini belirten Özkür, Türkiye'deki oranın geçen 8 yıllık sürede yüzde 90'dan yüzde 58'e gerilediğini, bununla birlikte mücadelenin daha fazla emek ve çaba ister hale geldiğini ifade etti. 
     Özkür, Türkiye'de halen yüzde 58 düzeyinde bulunan korsan yazılım oranının, yüzde 36'lık dünya ortalamasının oldukça üzerinde bulunduğunu kaydetti. 
     Türkiye'nin değişik bölgelerinde düzenledikleri bilgilendirme toplantılarıyla telif hakları konusunda bilinç oluşturmayı hedeflediklerini anlatan Özkür, ''Ayrıca, üyemiz olan firmalar aracılığıyla yazılım telif haklarını korumayı ve dünya standartlarında telif hakları anlayışının Türkiye'de de oluşmasına katkıda bulunmayı amaçlıyoruz'' dedi. 
     Özkür, Fikir ve Sanat Eserleri Kanunu'nda geçtiğimiz Mart ayında yapılan değişiklikle korsan yazılım kullananlar hakkında 4 yıla kadar hapis ve 150 milyar liraya kadar ağır para cezası hükmünün getirildiğini de sözlerine ekledi. 
     
</TEXT>
</DOC>
