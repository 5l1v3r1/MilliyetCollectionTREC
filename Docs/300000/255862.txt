<DOC>
<DOCNO> 255862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun39.html </URL>
<DATE> 2004/07/16/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Ermeni Lobisi, dış yardım tasarısına Türkiye karşıtı önerge ekletti 
</HEADLINE>
<TEXT>

     ABD'deki Ermeni lobisi, Kongre'nin alt kanadı olan Temsilciler Meclisi'nin kabul ettiği 19.4 milyar dolarlık 2005 yılı dış yardım tasarısına Türkiye ile ilişkileri zedelemeyi amaçlayan bir değişiklik önergesi eklettirmeyi başardı. 
     Temsilciler Meclisi Başkanı Dennis Hastert, tasarıya son anda eklenen bu önergeye meclis yönetimi olarak tamamen karşı olduklarını, Başkan George Bush yönetiminin de bu girişime karşı çıktığını bildirerek, bu maddenin Kongre'nin yasaya ilişkin nihai metninden çıkarılması için ısrarlı olacaklarını belirtti. 
     Ermeni lobisi liderlerinden Demokrat California milletvekili Adam Schiff'in hazırladığı değişiklik önergesi, Amerikan dış yardımının sözde Ermeni soykırımının inkarına yönelik lobi çalışmaları için kullanılamamasını öngörüyor. 
     Tasarının son görüşmeleri sırasında Ermeni lobisi tarafından getirilen bu değişiklik önergesi, Temsilciler Meclisi Genel Kurulu'nda sözlü oyla kabul edildi. 
     ABD'deki radikal Ermenilerin örgütü olan Amerikan Ermeni Ulusal Kongresi ANCA , bu gelişmeyi ''Türk hükümetinin soykırımı inkar kampanyasına karşı güçlü bir başarı'' olarak nitelendirdi. 
     Bu gelişmeden rahatsız olan Temsilciler Meclisi Başkanı Hastert, hemen yayınladığı yazılı açıklamada, kendisinin ve Temsilciler Meclisi'ndeki Cumhuriyetçi Parti liderliğinin bu önergeye güçlü şekilde karşı çıktığını belirterek, ''Bu maddenin nihai metinden çıkarılması için uzlaşma komitesinde ısrar edeceğiz. Bush yönetimiyle de temas kurduk. Onlar da, bu önergeye olan güçlü muhalefetlerini dile getirdiler'' dedi. 
     Hastert, mevcut ABD yasaları uyarınca zaten Amerikan yardımının lobi faaliyetlerinde kullanılmasının yasak olduğunu belirterek, Ermeni lobisinin önergesinin ''anlamsız'' olduğunu vurguladı. 
     Dennis Hastert, bu önergenin arkasında siyasi bir motivasyon olduğunu kaydederek, ''Türkiye, uzun yıllardır ABD'nin güvenilir bir müttefiki, ortak ekonomik ve güvenlik ilişkimizin üzerine inşa edilen derin temeller, bu önerge yüzünden zarar görmemeli. Türkiye ile olan ilişkimiz çok önemli ve bu ilişkinin kötü yazılmış ve sonuçta anlamsız bir önerge yüzünden zarar görmesine izin vermemeliyiz'' dedi. 
     
</TEXT>
</DOC>
