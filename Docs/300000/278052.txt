<DOC>
<DOCNO> 278052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko20.html </URL>
<DATE> 2004/10/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Beko, 'en iyiler ligi'nde... 
</HEADLINE>
<TEXT>

     Beko'nun GS 5543 model bulaşık makinesi, Alman tüketici dergisi Stiftung Warentest tarafından Almanya'da satılan bulaşık makineleri arasında en iyi modellerden biri seçildi. 
     Beko'dan yapılan açıklamada, geliştirdiği ürünlerle kullanıcılarını üstün teknolojiyle buluşturan Beko'nun başarılarının, Stiftung Warentest tarafından da tescil edildiği kaydedildi. 
     Derginin Almanya'da ünlü markaların bulaşık makineleri arasında gerçekleştirdiği ve ürünlerin fiyat, teknik özellikler ve kullanım açısından incelendiği testte, Beko'nun GS 5543 model bulaşık makinesinin en iyiler ligindeki yerini aldığı belirtilen açıklamada, 10 yılı aşkın süredir Avrupa Birliği ülkelerine ihraç edilen Beko markalı ürünlerin, son dönemde yapılan ataklarla dünyada 101 ülkede tüketicilerle buluştuğu ifade edildi. 
     Açıklamaya göre, Stiftung Warentest Dergisi'nin belirli normlara bağlı kalarak yaptığı testte, yıkama standartları gerekleri gözden geçirildi, makinelerin yıkama sırasındaki tüm aşamaları kaydedildi. 
     Yıkama sonrasında ise her parça tek tek kontrol edildi ve not verildi. Testte ayrıca makinelerin standart programda yıkama ve kurutma etkinliği değerlendirilerek enerji tüketimi de ölçüldü. Beko bulaşık makinesi, tüm bu ölçümler sonucunda en iyiler arasına seçildi. 
     
</TEXT>
</DOC>
