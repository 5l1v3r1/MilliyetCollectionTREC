<DOC>
<DOCNO> 269951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yasam/yas18.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



AYDIN 

15 metrelik kuyu dört kişiyi yuttu 
AYDIN DHA 
Aydın'da su motorunu çalıştırmak içen 15 metre derinliğindeki kuyuya inen dört kişi, biriken gaz nedeniyle hayatını kaybetti. Çine İlçesi'ne bağlı Mutaflar Köyü Akçova Madra Yaylası'nda dün Dursun Keskin'e ait 15 metre derinliğindeki su kuyusuna motoru çalıştırmak için giren Nuri 45 , Dursun 21 ve Mehmet Keskin 50 ile İrfan Sivri 21 kuyudan çıkamadı. Jandarma ekipleri kuyuya indiklerinde dört kişinin cesediyle karşılaştı. 

MUĞLA 

Tuğba Özay gözaltına alındı 
DHA 
Muğla'nın Bodrum İilçesinde, yeraltı dünyasının tanınmış isimlerinden Kürşat Yılmaz ile manken Tuğba Özay gözaltına alındı. Bodrum Gümbet Sahili'nde dün özel bir yattan inen Yılmaz ile yanındaki Özay ve Yılmaz'ın adamları oldukları öne sürülen 10 kişi, Bodrum Kaçakçılık ve Organize Suçlar Müdürlüğü ekipleri tarafından gözaltına alındı. Yılmaz'a ait yat da polis tarafından didik didik arandı. Yılmaz ve Özay'ın uyuşturucu madde ve ruhsatsız silah bulundurmaktan gözaltına alındığı ifade edildi. 

İSTANBUL 

Gökhan Özen'in tutukluluğu sürüyor 
Milliyet 
Kadıköy'de bir kişinin dövülmesi olayına karıştığı gerekçesiyle tutuklanan şarkıcı Gökhan Özen'in serbest bırakılması istemiyle yapılan başvuru reddedildi. Kadıköy Adliyesi'ne gelen Özen'in avukatı Aydın Kurban, müvekkili hakkında 3. Sulh Ceza Mahkemesi'nce geçtiğimiz pazar günü verilen tutuklama kararının kaldırılması istemiyle Kadıköy 1. Ağır Ceza Mahkemesi'ne dilekçe verdi. Talebi değerlendiren mahkeme, başvuruyu reddetti. 

İSTANBUL 

Gül Sunal'a 1 yıl 6 ay hapis 
Milliyet 
Sanatçı Kemal Sunal'ın ölümünden sonra yaklaşık 1 trilyon liralık banka hesabını vergi kaçırmak için sahte imzalarla müşterek hesap haline getirdiği gerekçesiyle yargılanan eşi Gül Sunal, 1 yıl 6 ay hapis cezasına çarptırıldı. Sunal'ın hapis cezası tecil edildi. "Sahte özel evrak tanzim edip kullanmak"tan yargılanan Sunal'dan, ortaya çıkan 125 milyar 236 milyon 450 bin lira idare zararının faiziyle alınması hükme bağlandı. Sunal'ın avukatı, temyize gideceklerini söyledi. 

İSTANBUL 

'Çakır'ın babasına tehdit suçlaması 
M. AKİF ERDEM 
'Kurtlar Vadisi' dizisinin 'Çakır'ı Oktay Kaynarca'nın babası Adil Kaynarca'nın 'dolandırıcılık ve tehdit'ten yargılandığı davaya başlandı. Kaynarca'nın kendisini dolandırdığını iddia eden Ersoy Akdeniz ifadesinde 25 milyar lira alacağını tahsil etmek üzere Kaynarca'yla anlaştığını ancak Kaynarca'nın tahsil ettiği çekleri kendisine vermediğini söyledi. Akdeniz, Kaynarca'nın "Ben haraç yiyorum. Senin karnını kurşunla doldururum"dediğini de iddia etti. Duruşma ertelendi. 



ÇİN 

Selde ölenler 105'e yükseldi 
Çin'in güneybatısında aşırı yağışların yol açtığı sel ve toprak kaymalarında ölenlerin sayısı 105'e, kayıpların sayısı da 83'e yükseldi. Yetkililer, 2 Eylül'den bu yana devam eden yağışların yol açtığı felaketlerde Sichuan eyaletinde 72, Chongqing şehrinde de 33 kişinin öldüğünü belirttiler. Sichuan'da 50, Chongqing'de 33 kişinin de kayıp olduğu bildirildi. 

ALMANYA 

Kuş gribine 'uçakta' önlem 
GÜNAY YURTGÜLÜ Frankfurt 
Kuş gribi virüsünün, insanlar arasında da yayılabileceğinin açıklanmasından sonra, Almanya alarma geçti. Bu çerçevede ülkeye gelen uçaklarda virüs izine rastlanması halinde tüm yolcular karantinaya alınacak. Uçaklar terminalden uzak bir noktada park edilecek ve doktorların onayı olmadan yolcular uçaktan inemeyecek. 

ABD 

'Film Oscarı'nı almak istiyor 
ABD Başkanı George W. Bush'un politikalarını eleştiren 'Fahrenheit 9 11' belgeselinin yönetmeni Michael Moore, amacının 'en iyi film Oscarı'nı kazanmak olduğunu ve bu yüzden filmini en iyi belgesel kategorisine aday göstermeyeceğini açıkladı. Moore, başka kaliteli belgesellerin en iyi belgesel ödülü şansını azaltmak istemediğini, bu nedenle de filminin bu dalda aday olmayacağını söyledi. 


</TEXT>
</DOC>
