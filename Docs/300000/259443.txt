<DOC>
<DOCNO> 259443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/ekonomi/aeko.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile yakın diyaloğa devam 
</HEADLINE>
<TEXT>


Hükümet niyet mektubunda 2005 yılında sıkı mali politikaların devam edeceğini belirterek, "Ekonomik politikalar konusunda Fon ile yakın diyalog 2005 ve sonrasında sürdürülecek" dedi 

Yasemin Çongar Washington 

Uluslararası Para Fonu IMF İcra Direktörleri Kurulu stand - by kapsamındaki 8'inci gözden geçirme çalışmasını tamamlayarak, 661 milyon dolarlık kredi dilimini serbest bırakırken, Ankara'yı "mali disipline dikkat edilmesi" konusunda uyardı. Bu arada Türk Hükümeti'nin IMF'ye verdiği niyet mektubunda, 'ekonomi politikaları konusunda fon ile yakın diyalog 2005 ve sonraki dönemde sürdürülecek' demesi dikkat çekti. 

Cari açık uyarısı 
Toplantıdan sonra yazılı bir açıklama yapan IMF Başkanı Rodrigo de Rato, Türkiye'nin iktisadi performansından "etkileyici" diye söz etti. De Rato, yüzde 5'lik büyüme hedefinin aşılabileceğine ve yüze 12'lik yılsonu enflasyon hedefinin de tutturulacağına dikkat çekti. 
Bu başarılı performansı, öncelikle Türkiye'nin sıkı mali disiplin uygulamasına ve Merkez Bankası'nın başarılı para politikasına bağlayan IMF Başkanı, "Türkiye'nin önündeki en önemli zorluk, genişleyen cari işlemler açığıdır" dedi. Açığın finansmanının bugüne dek sorun oluşturmadığını vurgulayan De Rato, buna karşın, "En azından cari işlemlerdeki riskler aşılıncaya dek, sıkı mali disiplin ve bütçe performasının korunması, makroekonomik programın başarısı için anahtardır" uyarısında bulundu. 
IMF Başkanı, Pamukbank ile Halk Bankası'nın birleştirilmesi planını memnuniyetle karşıladıklarını belirtti ve hükümetin Avrupa Birliği ile uyumlu bankacılık düzenlemelerini hayata geçirmesinin "anahtar nitelikte" bir adım olacağını vurguladı. 

Sosyal güvenlik reformu 
Açıklamasında, yapısal reform programının aksamaması gereğini de dile getiren De Rato, bu alanda özellikle hükümetin üzerinde çalıştığı vergi ve sosyal güvenlik reformunun önemine dikkat çekti. 
IMF'nin Türkiye Misyon Şefi Reza Moghadam ise dün düzenlediği telekonferansta, sosyal güvenlik reformu kapsamında kısa vadeli bir önlem olarak, emeklilik maaşının vergilendirilmesi yönündeki Fon önerisinin ayrıntısına girmeyi reddetti. Moghadam, "Sosyal güvenlik harcamalarındaki açık, neredeyse kamunun faiz dışı fazlasına eşit" diyerek sorunun büyüklüğüne dikkat çekti ve emeklilik sisteminin sürdürülebilirliğini sağlamaya yönelik önlemlerin bütçe yapısı içinde bir bütün olarak ve demografik değişim trendi de göz önünde tutularak değerlendirilmesi gerekeceğini söyledi. 
Fon yetkilisi, Türkiye'nin IMF ile yeni bir stand - by'a gidip gitmeyeceğine ilişkin kararın ise Ankara'ya ait olacağını vurguladı. 

Niyet mektubundan satır başları IMF İcra Direktörleri Kurulu'nun, Türkiye'nin programının sekizinci gözden geçirme dönemini sona erdirerek, yaklaşık 661 milyon dolar tutarındaki kredi dilimini serbest bırakmasının ardından, Türkiye tarafından verilen niyet mektubu yayınlandı. Devlet Bakanı Ali Babacan ve Merkez Bankası Başkanı Süreyya Serdengeçti imzasını taşıyan ve IMF Başkanı Rato'ya yazılan niyet mektubundan satır başları ise şöyle 
Makro ekonomik programımıza bağlılığın bir sonucu olarak, son zamanlarda piyasalarda yaşanan dalgalanmaların Türkiye'ye olumsuz etkisi sınırlı kaldı.Büyümenin bu sene için yüzde 5 olarak belirlenen program hedefine rahatça ulaşması veya bu tahminin üzerinde gerçekleşmesi beklenmektedir.Kamu bankalarının yeniden yapılandırılması ve nihai olarak özelleştirilmelerine ilişkin stratejinin ana hatları, kısa süre içinde açıklanacak.Bankacılık kanun taslağı eylül ayında TBMM'ye gönderilecektir.2005 yılında, sıkı maliye politikasına devam edilecek. 2005 sonu itibariyle enflasyonun daha da düşerek, yüzde 8'e gerilemesi beklenmektedir.Önceliklerimiz vergi tabanının genişletilmesi, vergi oranlarında indirime gidilmesini amaçlayan vergi reformu, yükünü karşılayabileceğimiz bir sağlık ve sosyal güvenlik reformu ile bankacılık sektörünün yeniden yapılandırılmasının tamamlanmasına odaklanmıştır 

</TEXT>
</DOC>
