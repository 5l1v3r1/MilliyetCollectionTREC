<DOC>
<DOCNO> 261443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonyas04.html </URL>
<DATE> 2004/08/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Halle Berry, yine ''kedi kadın'' olmak istiyor... 
</HEADLINE>
<TEXT>

     Oscarlı ünlü aktris Halle Berry, ''Kedi Kadın'' kostümlerini yeniden giymek için can atıyor. Berry, rolün kendi gerçek benliğini ortaya çıkardığını belirterek, filmin ikincisinde kamera karşısına geçmeye hazır olduğunu söyledi. 
     Internetteki ''movie hole'' sitesinin haberine göre, ''X-Men'' filminin devamında rol alması beklenen Berry'nin gönlünde yatan ''aslan'' aslında ''kedi kadın''. 
     Şu günlerde ABD sinemalarında gösterimde bulunan filminin kötü bir gişe hasılatı elde etmesine rağmen bunun kendisini etkilemediğini dile getiren Berry, ''Kedi kadın kıyafetlerini yine üzerimde göreceksiniz'' dedi. 
     Projenin ikincisinin çevrilmesi henüz gündemde olmamasına rağmen rolünü sürdürmek için istekli olan Berry, bunun kendisi için iyi bir adım olacağını da ifade etti. 
     ''Kedi Kadın'' filminde Halle Berry, ünlü aktris Sharon Stone ile birlikte kamera karşısına geçmişti. 
     
</TEXT>
</DOC>
