<DOC>
<DOCNO> 271629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun18.html </URL>
<DATE> 2004/09/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AP'de zina tartışması gündeme damgasını vurdu 
</HEADLINE>
<TEXT>

     Avrupa Parlamentosu'ndaki siyasi gruplar, TCK'da zinanın suç olmasını öngören değişikliğinin kabulünün, AB'nin Türkiye ile tam üyelik müzakerelerini başlatması konusunda sorun yaratacağını bildirdiler. 
     Avrupa Parlamentosu Sosyalist Grup Başkanı Martin Schulz, ''açık ve demokratik toplumlarda herkesin özel yaşamına saygı gösterildiğini'' ve ''değişikliğin kabul edilmesinin tam üyelik müzakerelerinin başlaması konusunda sorun yaratacağını'' söyledi. 
     Schulz, basın toplantısında konuyla ilgili bir soru üzerine, kişilerin özel yaşamına müdahale edilmesinin AB ilkelerine ters olduğunu ifade ederek, bu değişikliği kabul edilemez bulduklarını söyledi. 
     Hıristiyan Demokrat Grup Başkanı Hans-Gert Poettering, zinaya kişisel olarak karşı olduğunu belirtti, ancak bunun yasayla suç ilan edilmesinin AB ilkelerine aykırı olduğunu bildirdi. 
     Gazetecilerin sorularını yanıtlayan Poettering, zinanın geçmişte diğer Avrupa ülkelerinde de suç olduğunu, ancak AB ülkelerinin daha sonra yaptıkları değişikliklerle bunu suç olmaktan çıkardıklarını bildirdi. 
     Yeşil Grup Başkanı Daniel Cohn Bendit ise değişikliğin kabul edilmesinin tam üyelik müzakerelerinin başlamasını geciktireceğini iddia etti. 
     Bu değişikliği kabul edilemez bulduğunu kaydeden Bendit, ''Ben kişisel olarak Türkiye ile müzakerelerin başlaması gerektiğine inanıyorum, ancak bu değişikliğin kabul edilmesinin Komisyon raporunu olumsuz etkileyeceğini düşünüyorum'' dedi. 
     
</TEXT>
</DOC>
