<DOC>
<DOCNO> 293609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas26.html </URL>
<DATE> 2004/11/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
'Büyük İskender'e sansür isteyen avukatlara özel gösterim 
</HEADLINE>
<TEXT>

     ''Büyük İskender'' filminin Yunanistan'da dağıtımını yapan şirketin, filmin bazı sahnelerinin ''tarihi gerçekleri yansıtmadığı'' gerekçesiyle sansür edilmesi talebiyle mahkemeye başvuran Yunanlı avukatlara özel gösterim önerdiği bildirildi. 
     Atina Haber Ajansı ANA , dağıtım şirketi Spentzos A.E'nin, avukatlara, vizyona girmeden önce filmi izlemelerini ve izledikten sonra hala arzu ediyorlarsa hukuk yoluna devam etmelerini önerdiğini duyurdu. 
     Avukatların dağıtım şirketinin bu önerisini kabul ettiklerini kaydeden ajans, ''Büyük İskender''in, Yunanistan'da vizyona gireceği 3 Aralık'tan önce, avukatlar tarafından özel gösterimde izleneceğini bildirdi. 
     Atinalı 25 avukat, önceki gün Asliye Hukuk Mahkemesi'ne başvurarak, Oliver Stone'un yönettiği filmde Büyük İskender'in ''homoseksüel ya da biseksüel'' olduğunu ima eden bazı sahnelerin kesilmesini istemişlerdi. 
     
</TEXT>
</DOC>
