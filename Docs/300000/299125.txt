<DOC>
<DOCNO> 299125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko08.html </URL>
<DATE> 2004/12/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ata Rakı, yılbaşında piyasaya çıkacak... 
</HEADLINE>
<TEXT>

     Burgaz Alkollü İçkiler Sanayi ve Ticaret A.Ş. tarafından üretilen ''Ata Rakı'' ve ''İstanblue Votka''nın yılbaşında piyasaya sunulacağı bildirildi. 
     Burgaz Alkollü İçkiler Sanayi ve Ticaret A.Ş. Pazarlama Müdürü Erdoğdu Şentürk, AA muhabirine yaptığı açıklamada, Lüleburgaz'da kurdukları fabrikada ürettikleri rakı ve votkaların, yılbaşında piyasaya sunulacağını ve hazırlıkları tamamladıklarını söyledi. 
     ''Ata Rakı'' ve ''İstanblue Votka'' adlarıyla piyasaya sunacakları rakı ve votkanın 70, 35, 20 ve 0.5 santilitrelik cam şişelerde satılacağını belirten Şentürk, şu bilgileri verdi 
     ''Efe Rakı'dan sonra Türkiye'nin özel sektör tarafından üretilen ikinci rakısı ''Ata Rakı''yı yılbaşında piyasaya sunacağız. Yurt genelinde 70 bayiimizle ürünlerimizi pazarlayacağız. İllerde dağıtımı satın aldığımız 150 adet Mercedes-Benz Vito marka araçlarımızla yapacağız. Ata Rakı, TEKEL'in ürettiği Yeni Rakı ile aynı fiyatta olacak.'' Şentürk, fabrikalarında ihtiyaçları olan alkolü kendilerinin ürettiğini de ifade ederek, ''Türkiye'de TEKEL'den sonra özel sektör olarak ilk votkayı biz üretmiş olacağız. Ürettiğimiz rakı ve votkaların kalitesiyle kısa sürede beğeni kazanacağını umuyoruz. İstanblue Votka da rakımız gibi çok kaliteli olacak. İlk etapta 35 ve 70 santilitrelik rakı ve votkamız piyasaya çıkacak. Daha sonra 20 ve 0.5 santilitrelik oteller için rakı ve votkalarımız piyasada olacak. Yıllık 20 milyon litre üretim kapasitesi olan fabrikamızda, kısa süre sonra cin üretimi de yapacağız'' dedi. 
     
</TEXT>
</DOC>
