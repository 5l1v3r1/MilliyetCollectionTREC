<DOC>
<DOCNO> 256823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy03.html </URL>
<DATE> 2004/07/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gül KKTC'de hükümet yabancı yatırımcıyı teşvik etmeli 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''KKTC hükümetinin yatırım konusunda yapması gerekenin, ülkeye yabancı yatırımcıyı çekmek olduğunu'' ifade ederek, ''bunun gerçekleşebilmesi için hükümetin yabancı yatırımcıya teşvik dahil ve her türlü kolaylığı göstermesi gerektiğini'' kaydetti. 
     20 Temmuz Barış ve Özgürlük Bayramı kutlama törenlerine hükümeti temsilen katılmak üzere KKTC'de bulunan Gül, Girne'de gazetecilere yaptığı açıklamada, şu andaki süreçte KKTC hükümetinin, yabancı yatırımcıyı ülkeye çekmek için teşvik dahil her türlü kolaylığı göstermesi gerektiğini kaydetti. Gül, bunun yapılması halinde yabancı yatırımcıların Kuzey Kıbrıs'a koşarak geleceğini belirtti. 
     ''KKTC'nin şu anki durumu net ve açık'' diyen Gül, ülkelerin siyasi geleceğini belirleyecek politikalarda adımların sabır ve kararlılıkla atılması gerektiğini ifade etti. 
     Gül, dün Girne'nin Kervansaray bölgesinde 800 milyon Amerikan Doları'na mal olacak bir turistik tesisin temelinin atılmasının, hükümetin yabancı yatırımcıya her türlü kolaylığı göstermesi ve gereken teşviki sağlaması halinde yatırımcıların Kıbrıs'ın kuzeyine geleceğini gösterdiğini kaydetti. 
     Abdullah Gül, Kıbrıs'ta şu an önemli olanın, referandum sonucunun iyi değerlendirilmesi ve Kıbrıslı Türklerin çözümden yana olan tavırları karşısında hak ettikleri kazanımların elde edilmesi olduğunu ifade ederek, dünyanın gündemini şu anda bu konunun oluşturması gerektiğini belirtti. Gül, şöyle konuştu 
     ''Şu an Kıbrıs'ta konuşulması gereken şey, referandum neticesini iyi değerlendirip Türklerin çözümden yana olan tavırlarının karşısında hak ettikleri kazanımları elde etmektir. Dünyanın konuşacağı konu budur. Bunu saptırmaya kimsenin hakkı yoktur. Saptırmak için uğraşırlarsa da hiç önem vermeyiz. Şu an KKTC'ye uygulanan ambargo ve yaptırımların kaldırılması ve buranın ekonomik olarak canlandırılması lazımdır. Biz şu an bununla meşgulüz. Bunu saptırmak, unutturmak için çeşitli teşebbüsler olabilir. Bunları göz ardı ediyoruz, önem vermiyoruz.'' 
     
</TEXT>
</DOC>
