<DOC>
<DOCNO> 265936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun23.html </URL>
<DATE> 2004/08/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Irak Savunma Bakanı, Şiilerden teslim olmalarını istedi... 
</HEADLINE>
<TEXT>

     Irak Savunma Bakanı Hazım El Şaalan, kutsal kent Necef'te kuşatma altındaki Şii milislerden teslim olmalarını istedi. 
     El Şaalan, Necef'in dışındaki Amerikan askeri üssünde düzenlediği basın toplantısında, Şii milislere teslim olmaları, aksi takdirde saldırılacağı uyarısında bulundu. 
     Bakan, ''Bunlar son saatler. Bu akşam, Irak güçleri Hz. Ali Türbesi'nin kapılarına ulaşacak ve türbeyi denetimine alacak. Teslim olmazlarsa onları sileceğiz'' diye konuştu. 
     Bu arada, Necef'teki Hz. Ali Türbesi yakınlarındaki Amerikan tanklarına takviye yapıldığı bildirildi. 
     Irak güçlerinin de çatışma bölgesinde bulunduğu belirtildi. 
     
</TEXT>
</DOC>
