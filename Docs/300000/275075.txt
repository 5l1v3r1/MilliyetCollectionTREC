<DOC>
<DOCNO> 275075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonsiy07.html </URL>
<DATE> 2004/09/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Denktaş Rumlar Kıbrıslı Türklerle herhangi bir şey paylaşmaya hazır değil 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Kıbrıslı bir Türk'ün Limasol'daki evini mahkeme kararıyla almasına ilişkin, ''Bu tabii ki diğer Kıbrıslı Türkler için önemli bir göstergedir. Yeni başvurular olacağını zannediyorum'' dedi. 
     Denktaş, THY'nin tarifeli uçağıyla İslam Konferansı Örgütü İKÖ Dışişleri Bakanları Yıllık Eşgüdüm Toplantısı'na katılmak üzere New York'a gitti. 
     Hareketinden önce Atatürk Havalimanı VIP Salonu'nda açıklama yapan Denktaş, New York'ta İKÖ dışındaki ülkelerle de görüşmeler yapacağını belirterek, ''Son geldiğimiz aşamada, Kıbrıs Türkleri'nin evet oyuna rağmen hala izolasyonların devam ettiğini, hakkımız olanı almadığımızı bir kez daha görüşebildiğimiz üyelere, ülkelere duyurmaya çalışacağız'' diye konuştu. 
     Serdar Denktaş, Kıbrıs Türkleri'nden Arif Mustafa'nın Limasol'daki evini mahkeme kararıyla aldığının hatırlatılması üzerine de şunları kaydetti 
     ''Önemli bir karardır. Bu vatandaşımız aşağı yukarı 8 aydan beri kendi malına dönme gayreti içerisindeydi ve verilmemekteydi. Açtığı davayı 2 gün önce nihayet kazandı. Bu tabii ki diğer Kıbrıslı Türkler için önemli bir göstergedir. Bize yıllardır açılan davalar var. Bu, Kıbrıslı Türkler'in yeni davalar açmasına yol açan karar halindedir. Yeni başvurular olacağını zannediyorum. Bizim bildiğimiz birkaç tane sırada vardı. Onun çok daha fazla çoğalacağını tahmin ediyorum.'' Denktaş, Rum tarafının olumsuz tepkileri olduğunu ifade ederek, sözlerini şöyle tamamladı 
     ''Bizim birkaç gün önce Limasol'a ziyaretimiz oldu. Türkler'in sorunlarını görmek için... En önemli sorun okullarının olmayışıydı. 65 çocuğumuz var, okulları yok. Bizim ziyaretimizin hemen arkasından Rum Hükümeti tarafından oradaki Kıbrıslı Türkler'e baskılar yapılmaya, tehditler gelmeye başladı. Bu karar, ziyaretimden bir gün sonra çıkmıştı. O karara tepkilerini hala duymaktayız. İşin özü şu Rum yönetimi, Kıbrıslı Türklerle herhangi bir şey paylaşmaya henüz hazır değil. O noktaya varmış değiller. Bunu açıkça da gösteriyorlar.'' 
     
</TEXT>
</DOC>
