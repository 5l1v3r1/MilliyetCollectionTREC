<DOC>
<DOCNO> 253299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko21.html </URL>
<DATE> 2004/07/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Babacan Bu yıl Türkiye ekonomisi için önemli bir dönüm noktası olmuştur 
</HEADLINE>
<TEXT>

     Devlet Bakanı Ali Babacan, Doğrudan Yabancı Yatırımlar Kanunu'nun geçen yıl Haziran ayında kabul edildiğini hatırlatarak, ''bu, Türkiye ekonomisi için önemli bir dönüm noktası olmuştur. Kanunun kabulünden bu yana 900 milyon dolar tutarında uluslararası sermaye girişi gerçekleşti'' dedi. 
     Bakan Babacan, Türkiye Odalar ve Borsalar Birliği'nde TOBB düzenlenen Doğrudan Yabancı Yatırımlar Kurulu Toplantısı'nın açılışında yaptığı konuşmada, 2003 Haziranı'na kadar kurulan yabancı sermayeli şirket sayısının 6 bin 600 olduğunu hatırlatarak, son bir yılda 2 bin yabancı sermayeli şirket kurulduğuna dikkati çekti. 
     Babacan, hükümet olarak gelinen bu düzeyi yeterli görmediklerini belirterek, Türkiye'nin çok daha fazla yatırıma ihtiyaç duyduğunu ve çok daha fazla uluslararası yatırım çekmesi gerektiğini bildiklerini söyledi. 
     Yatırım Ortamının İyileştirilmesi Koordinasyon Kurulu'nun çalışmaları hakkında da bilgi veren Babacan, bu kapsamda bugüne kadar 16 kanun çıkarıldığını, 9 kanun tasarısı üzerinde de çalışmaların sürdüğünü, bu ay içinde yeni bir toplantı ile çalışmaları gözden geçireceklerini bildirdi. 
     
     ''TÜRKİYE'Yİ KAOSA ÇEKMEK İSTEYENLER'' 
     Türkiye'nin bir yatırım cenneti olabilmesi için neler gerektiğinin artık herkes tarafından bilindiğini ifade eden Babacan, şöyle devam etti 
     ''Burada özellikle iki hususa vurgu yapmak istiyorum. Birincisi Türkiye'nin yatırımları çeken bir cazibe merkezi olabilmesi için güvenli, istikrarlı ve güçlü bir ülke olması vazgeçilmez bir şarttır. Gerek ulusal yatırımcılar, gerekse uluslararası yatırımcılar önlerini görmek, istikrarlı, güvenli ve sağlam bir zeminde yatırım yapmak isterler. Türkiye, 3 Kasım seçimleriyle bu zemini oluşturmuştur. Seçimini istikrardan yana koymuştur. Yeni karmaşalara, yeni çalkantılara, gereksiz tartışmalara Türkiye'nin de Türk insanının da tahammülü kalmamıştır. Hükümetimiz de bu konuda son derece hassastır. Türkiye'yi kaosa çekmek isteyenlere asla prim vermeyecektir. 
     İkinci husus ise yatırımın önündeki engellerin kaldırılması için her kesimin desteğine ve katkısına olan ihtiyaçtır. Bu konuda tecrübeler, yetenekler en iyi şekilde değerlendirilmek zorundadır. Yapılan eleştiriler mutlaka dikkate alınmak ve aksaklıkların üzerine gidilmek zorundadır. Nerede, kimin bir mazereti varsa, kim neden yakınıyorsa, onun üzerine kararlılıkla gitmeye çalışıyoruz. Ortak bir hedefimiz, ortak yol haritamız var.'' Babacan, artık Türkiye'nin zoru başarabileceğine, kabuğunu yırtabileceğine ilişkin ortak bir inanç ve özgüven bulunduğunu vurgulayarak, ''dolayısıyla ne sadece laf üretmek ne de sadece mazeret üretmek gibi bir seçeneğimiz kaldı. Bu yüzyıl hiç abartmadan söylüyorum, Türkiye'nin yüzyılı olacaktır'' diye konuştu. 
     Türkiye'nin doğrudan yabancı sermaye konusunda hak ettiği cazibeye henüz ulaşmadığını ifade eden Babacan, bunun için büyük çaba harcadıklarını belirterek, ''bugün için bir fidan dikiyoruz, 5 yıl 10 yıl sonra bunun meyve vereceğini bilmemiz lazım'' dedi. 
     
     YAPISAL REFORMLAR 
     Babacan, yapısal reformlar konusunda uzun bir yol bulunduğuna işaret ederek, bankacılıktan tarıma, enerji ve telekomünikasyondan sosyal güvenliğe kadar birçok alanda reform niteliğinde düzenlemeler yaptıklarını anlattı. 
     Bakan Babacan, ''önümüzdeki dönem vergi ve sosyal güvenlik reformlarının gerçekleştirileceği bir dönemdir. 2005 bu reformların uygulamaya girdiği yıl olacak'' dedi. 
     Son günlerde ekonomideki olumlu gelişmelere dikkati çeken Babacan, işçisi, işvereni için yılgınlık sebebi olan birçok sorunu aşma yolunda önemli mesafeler katedildiğini kaydetti. 
     Babacan, ''kimin ne projesi varsa, kimin ne yeteneği varsa, kimin ne eleştirisi varsa bunları oturup konuşalım, Türkiye'nin yararına sunalım istiyoruz'' diye konuştu. 
     
     ''TÜRKİYE, BİR KORKU TÜNELİNDEN GEÇTİ'' 
     Türkiye'nin çok uzun ve karanlık bir korku tünelinden geçtiğini vurgulayan Devlet Bakanı Ali Babacan, şunları kaydetti 
     ''Çok şükür bugün o tüneli gerilerde bıraktık. Bugün Türkiye ekonomisi çok daha güçlü, çok daha dirençli bir yapıya kavuşmuş durumda. Hala o karanlık tünelin içinde kalmış bazı çevrelerin ısrarla Türkiye'yi yeniden karanlığa çekmeye çalıştıklarına şahit oluyoruz. Ben buradan hala o tünelde bekleyenlere bir kez daha seslenmek istiyorum. Boşuna beklemesinler. Beyhude çaba sarfetmesinler, bu tren bir daha o tünele uğramayacak.'' Babacan Türkiye'nin artık, ''ne olacak bu memleketin hali '' sorusunun sıkça sorulduğu bir ülke olmadığını, Türkiye'nin artık isteyince oluyormuş sözünün söylendiği bir ülke haline geldiğini kaydetti. 
     Yılın ilk çeyreğine ilişkin GSMH verilerinin son derece güçlü bir büyüme performansına işaret ettiğini vurgulayan Babacan, bu performansın yüzde 8 ve yüzde 6 gibi çok yüksek büyüme oranlarının üst üste yakalandığı iki yılın ardından gerçekleştiğini belirtti. 
     Yaşanan bu gelişmelerin, hükümetin ekonomik programıyla bir uyum arzetmekte olduğunu anlatan Babacan, büyümenin kamu eliyle değil, öngördükleri gibi özel sektör eliyle gerçekleştiğini söyledi. 
     Babacan, enflasyonda bir kez daha TEFE ve TÜFE'de eksi olarak gerçekleştiğini ve yıl sonu hedefleriyle tutarlı bir oranın yakalandığını, dış ticaret ve turizm gelirlerinde de sevindirici gelişmeler olduğunu anlattı. Bu gelişmeleri yeterli görmediklerini kaydeden Babacan, ''öncelikle yapısal reformlar konusunda daha uzun bir yolumuz olduğunu biliyoruz'' dedi. 
     Uluslararası doğrudan yabancı sermayenin bir ülkeye gitmesi için gereken iki temel şartın, siyasi istikrar ve makro istikrar olduğunu belirten Babacan, enflasyon ve faiz oranlarının yüksek olduğu ortamlarda doğrudan yabancı yatırım beklemenin de gerçekçi bir değerlendirme olmayacağını söyledi. 
     
     YASED BAŞKANI 
     Yabancı Sermaye Derneği YASED Başkanı Şaban Erdikler de, yaptığı konuşmada, Türkiye'de faaliyet gösteren ilk büyük 500 şirketten 140'ının yabancı sermayeli, 86'sının ise yüzde 100 yabancı sermayeli şirketler olduğunu hatırlattı. Erdikler, Türkiye'de yabancı sermayeli şirketlerin payının ihracatta yüzde 40, istihdamda ise yüzde 30'un üzerinde olduğunu belirterek, yabancı yatırımın çekilmesi konusunda herkesin farklı ortamlarda söylediği doğruların artık belirli bir platformda söylenebileceğini de sözlerine ekledi. 
     
</TEXT>
</DOC>
