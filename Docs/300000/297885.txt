<DOC>
<DOCNO> 297885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko22.html </URL>
<DATE> 2004/12/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Doların değer kaybının Türkiye'ye kazandırdıkları, kaybettirdikleri... 
</HEADLINE>
<TEXT>

     Uluslararası piyasalarda doların değer kaybetmeye devam etmesinin, dış ticaret, turizm gelirleri, büyüme ve enflasyonla mücadelede olumlu katkı sağlarken, bu para cinsinden borç stokunda da artışa yol açacağı bildirildi. 
     Türkiye Bankalar Birliği TBB web sitesinde yayımlanan TBB Ekonomi Çalışma Grubu Makro Ekonomi Alt Çalışma Grubu'nun 7 Aralık tarihli değerlendirmesinde, aylık bazda sınai üretim artış hızının, alınan tedbirlere ve baz etkisine bağlı olarak Haziran ayından itibaren gerilediği belirtilerek, ''Yüzde 1,5 ile 2004 yılının ilk 10 aylık dönemi itibariyle en düşük sınai üretim artış hızı Ekim ayında gerçekleşmiştir. Dolayısıyla sınai üretim verileri, yılın ikinci yarısında büyümenin hız kestiğine işaret etmektedir'' denildi. 
     Yılın ilk 10 aylık dönemi itibariyle aylık bazda İmalat Sanayii Kapasite Kullanım Oranları'nın KKO geçen yılın üzerinde seyretmeye devam ettiği kaydedilen değerlendirmede, KKO'nun son altı aydır yüzde 80 seviyesinin üzerinde gerçekleşmesinin Türkiye ekonomisinde yatırım ihtiyacının devam ettiğini gösterdiği vurgulandı. 
     Ocak-Ekim döneminde ihracatın yüzde 30,7 artarak 50,6 milyar dolara, ithalatın ise yüzde 39,9 artarak 78,2 milyar dolara ulaştığı hatırlatılan değerlendirmede, geçen yılın ilk 10 aylık döneminde yüzde 69,3 olan ihracatın ithalatı karşılama oranının 2004 yılının aynı döneminde yüzde 64,7'ye gerilediği, bununla birlikte cari işlemler açığındaki genişlemeyi kontrol altına almaya yönelik olarak alınan tedbirlerin de etkisiyle Eylül ayından itibaren söz konusu oranın tekrar yükselmeye başladığı kaydedildi. 
     
     CARİ AÇIĞIN FİNANSMANI 

     Yılın ilk 10 aylık döneminde cari işlemler açığının özellikle dış ticaret dengesindeki bozulmanın etkisiyle yüzde 134,1 oranında artarak 10,7 milyar dolara ulaştığı, son 12 aylık cari açığın ise 14,2 milyar dolar olarak gerçekleştiği belirtilen değerlendirmede, şu görüşlere yer verildi 
     ''Ortaya çıkan cari açığın finansmanında, portföy yatırımları, doğrudan yatırımlar ve banka ve şirketlerin yurt dışından sağladıkları krediler önemli bir rol oynamıştır. İlgili dönemde bankacılık sektörü 3,4 milyar dolar, diğer sektörler ise 4,9 milyar dolar tutarında net kredi kullanmıştır. Kullanılan kredilerin yaklaşık yüzde 66'sının uzun vadeli krediler olduğu da dikkate alındığında, cari işlemler açığının önemli bir kısmının vadesi kısa olmayan kaynaklarla finanse edildiği sonucu ortaya çıkmaktadır. 
     Yılın geri kalan kısmında ithalattaki göreceli gerilemenin de etkisiyle cari açıktaki genişlemenin yavaşlaması ve yıllık açığın GSMH'ya oranının yüzde 5 civarında gerçekleşmesi beklenmektedir.'' 
     
     FAİZ DIŞI FAZLA HEDEFİNE ULAŞILACAK 

     İlk 10 aylık dönemde azalan faiz giderlerinin etkisiyle bütçe harcamalarının yüzde 0,3 azaldığı, artan vergi gelirlerine bağlı olarak bütçe gelirlerinin yüzde 8,6 arttığı, bütçe açığının ise yüzde 22,6 oranında daraldığı belirtilen değerlendirmede, faiz dışı fazlada ise yıl sonu hedefi 4 katrilyon liranın aşıldığı, mevcut bütçe verileri ve beklentilerin 2004 yılı için GSMH'nin yüzde 6,5'i olarak belirlenen faiz dışı fazla hedefine ulaşılabileceğine işaret ettiği vurgulandı. 
     Ekim ayı itibariyle konsolide bütçe borç stokunun 1,4 milyar doları iç ve 66,6 milyar doları dış borç olmak üzere toplam 220,1 milyar dolara yükseldiği, borç stokunun artış hızının ise yavaşlamaya devam ettiği kaydedilen değerlendirmede, enflasyonda da 11 aylık sonuçlar ve Aralık ayı beklentilerinin 2004 yılı için yüzde 12 olarak belirlenen TÜFE'nin, hedefin altında ve yüzde 10 civarında gerçekleşeceğine işaret ettiği bildirildi. 
     Petrol fiyatlarının gerilemeye başlamasının da enflasyonla mücadele açısından olumlu bir gelişme olarak değerlendirildiği kaydedildi. 
     
     DOLARIN DEĞER KAYBININ EKONOMİYE ETKİLERİ 

     Türkiye Bankalar Birliği TBB Ekonomi Çalışma Grubu Makro Ekonomi Alt Çalışma Grubu'nun çalışmasında, uluslararası piyasalarda doların değer kaybının Türkiye ekonomisine etkileri de şöyle değerlendirildi 
     -''Kısa vadede ithalatta doların, ihracatta ise euronun ağırlık taşımasına bağlı olarak Türkiye'nin dış ticaretini olumlu yönde etkileyecektir. Eylül 2004 itibariyle ihracatımızın yüzde 42,9'u, ithalatımızın yüzde 54,8'i dolar cinsindendir. Uzun vadede ise güçlü euronun, ana ihraç pazarımız olan Euro Bölgesi'ndeki büyümeyi olumsuz etkilemesi durumunda dış ticaretimizde sıkıntılar söz konusu olabilecektir. 
     -Dolar cinsinden Türkiye'nin dış borç stoku artacaktır. Halen dış borçların yüzde 44'ü dolar, yüzde 26'sı SDR, yüzde 25'i euro, yüzde 4'ü ise yen cinsindendir. İç borç stokunun dolar karşılığı da artacaktır. İç borç stokunun yüzde 19,4'ü, dolar ağırlıklı yabancı para cinsindendir. Doların uluslararası piyasalardaki değer kaybının dolar TL kuruna yansıması halinde TL cinsinden borç stoku istatistiklerinde iyileşmeler söz konusu olacaktır. 
     -Turizm gelirleri olumlu yönde etkilenecektir. Türkiye'ye gelen turistlerin yaklaşık yüzde 70'i Avrupa ülkelerindendir. 
     -Petrol ve enerji başta olmak üzere temel girdilerin dolar cinsinden ithal ediliyor olması, enflasyonla mücadeleye olumlu katkı sağlayacaktır. 
     -Dolar cinsinden GSMH ve kişi başına milli gelir daha hızlı artacaktır. 
     -Dolardaki değer kaybının dolar TL'ye yansıdığı ölçüde, dolar cinsinden varlıkları olanların TL cinsinden satınalma güçleri azalacaktır.'' 

     
</TEXT>
</DOC>
