<DOC>
<DOCNO> 298587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas05.html </URL>
<DATE> 2004/12/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
NASA yıldızı açıp bakacak 
</HEADLINE>
<TEXT>

     ABD uzayda 'derin darbe' operasyonuna hazırlanıyor. 12 Ocak'ta fırlatılacak iki uzay aracından biri kuyrukluyıldıza çarparak patlatacak, diğeri de içeri girip 'bir bakacak'... 
     NASA ve ABD'nin çeşitli üniversitelerinde görevli astronomlar, bir kuyrukluyıldızla çarpışarak güneş sisteminin buz gezginlerinin yapısına ve sistemlerin oluşumuna dair ipuçları verecek roketin fırlatılmasını bekliyor. 'Deep Impact' Derin Darbe operasyonuyla 12 Ocak'ta iki uzay aracını fırlatacak NASA, Temple 1 kuyrukluyıldızının dış yüzeyini patlatarak, 'içine bir bakmak' istiyor. 
     Operasyonun tamamının birkaç ay alacağını belirten yetkililer, 'Impactor' ve 'Flyby' uzay araçlarının birlikte çalışacağını, 'Impactor'ın kuyrukluyıldıza çarpıp dış yüzeyini parçalarken, ana gemi 'Flyby'ın inceleme yapacağını söyledi. 
     
     Değişmeyen tek şey 
     Projenin başında bulunan Maryland Üniversitesi'nden araştırmacı Michael A'Hearn, "Güneş sisteminin ortaya çıkışından beri değişmemiş kalan tek şey bir kuyrukluyıldızın içidir" dedi. 
     330 milyon dolarlık operasyon daha önce teknik nedenlerle iki kez ertelenmişti. Operasyon 12 Ocak'ta başlatılmazsa, 28 Ocak tarihine kadar süresi olacak. 
     
     Bu ikinci ziyaret 
     Uzay araçları ve Temple 1'in buluşmasının ABD'nin kurtuluş günü olarak kutlanan 4 Temmuz'da gerçekleşmesi planlanıyor. 'Deep Impact' proje başkanı Rick Grammier, "Uzay aracının hedefi ıskalama ihtimali yüzde 1'den az" dedi. 
     Eğer başarılı olursa 'Deep Impact' NASA'nın ikinci kuyrukluyıldız ziyareti olacak. Bu yılın başında Stardust uzay aracı 81P Wild2 kuyrukluyıldızının çok yakınından geçerek veri toplamıştı. Bu verilerin Dünya'ya 2006'da ulaşacağı açıklandı. 
     Flyby ana gemisi Temple 1 kuyrukluyıldızına yaklaştığında 372 kiloluk Impactor roketini fırlatacak ve kamerasıyla kuyrukluyıldızı görüntüleyecek. Ancak çarpmadan önce Impactor da çekebildiği en yakın görüntüleri Flyby ve Dünya'daki merkeze gönderecek. 
     
</TEXT>
</DOC>
