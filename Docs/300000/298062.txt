<DOC>
<DOCNO> 298062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/dunya/axdun01.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra liderlerde 
</HEADLINE>
<TEXT>


Bugün, AB macerasında en uzun gün... Pazarlıklar, Kıbrıs konusunda son ana dek sürecek. Ankara, net tarih verilirse adım atmaya hazır 

UTKU ÇAKIRÖZER, ELÇİN ERGÜN Ankara 


Türkiye'nin Avrupa Birliği AB üyeliği yolundaki 40 yıllık macerasının en kritik günü bugün yaşanacak. AB'nin 25 lideri akşam yemeğinde Türkiye'yle tam üyelik müzakerelerinin ne zaman ve hangi şartlarla başlatılacağına karar verecek. 
Yemekte liderlerin üzerinde mutabakata varacağı karar taslağı, gece yarısı Başbakan Recep Tayyip Erdoğan'a sunulacak. Gece boyu sürecek pazarlıkların ardından AB Konseyi yarın sabah müzakerelerin başlama tarihinin de yer alacağı kararı açıklayacak. 
Uzun geçmesi beklenen gece için stratejisini oluşturan Ankara'nın son ana kadar elinde tutacağı en önemli kartı, Kıbrıs konusu olacak. Liderlerin kendi aralarında ve Erdoğan'la yürütecekleri pazarlık, şu 3 konu üzerinde yapılacak 

Pazarlıklar 
Tarih 2005'in ikinci yarısına tarih verilmesine kesin gözüyle bakılıyor. Bunun ekim olma ihtimali kuvvetli. Tarih için haziranda yeni bir toplantı yapılmasına Ankara kesinlikle karşı. 
Ucu açık müzakere ve alternatif modeller Ankara, hedefin tam üyelik olduğu vurgulanırsa, "ucu açık müzakere" kelimesine rıza gösterecek. Ancak Fransa ve Avusturya bu ifadelerle yetinmeyerek müzakerelerin başarıyla sonuçlanmaması halinde gündeme gelecek alternatif modelin de karar metninde yer alması için AB içinde mücadele veriyor. 
Kıbrıs AB, Türkiye - AB, Ankara Anlaşması'nın 10 yeni üyeyi de kapsayacak şekilde genişletilmesini öngören uyum protokolünün imzalanacağı yönünde bağlayıcı söz istiyor. Güney Kıbrıs'ın, "fiili tanınması" anlamına geleceği öne sürülen protokol konusunda önceki gün AB büyükelçilerine yaptığı açıklamada tavize yanaşmayan Erdoğan, bu gece ortaya çıkacak metne göre bunu pazarlığa açacak. 
Fransa'nın, "imtiyazlı ortaklık", "tarih için tarih" gibi alternatif taleplerinin metinde yer almaması ve müzakere tarihinin net biçimde 2005 olarak belirlenmesi durumunda Erdoğan, uyum protokolünün, "müzakere edilerek imzalanacağı" taahhüdünü verecek. 

Yeni plana davet 
Erdoğan'ın protokolü müzakere etme kararı ve zirvenin Ankara'nın beklentileri doğrultusunda sonuçlanması durumunda Türkiye bir açıklama yaparak protokolün imzalanmasının tanıma anlamına gelmeyeceğini dünyaya duyuracak. Erdoğan ve Dışişleri Bakanı Abdullah Gül de yapacakları açıklamalarda Rumları tanımayacaklarını vurgulayarak, BM inisiyatifinde barış görüşmelerine hazır olduklarını açıklayacaklar. BM Genel Sekreteri Kofi Annan'ın da zirve sırasında Brüksel'de olması, Ankara'nın stratejisine yardımcı olacak. 


</TEXT>
</DOC>
