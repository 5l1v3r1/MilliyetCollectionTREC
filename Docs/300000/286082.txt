<DOC>
<DOCNO> 286082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy10.html </URL>
<DATE> 2004/11/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sezer, Bush'u kutladı... 
</HEADLINE>
<TEXT>

     Cumhurbaşkanı Ahmet Necdet Sezer, Amerika Birleşik Devletleri Başkanlığı'na yeniden seçilen George W. Bush'u kutladı. 
     Cumhurbaşkanlığı Basın Merkezi'nden yapılan açıklamaya göre, Sezer, Bush'a bir kutlama mesajı gönderdi. 
     Sezer'in mesajı şöyle 
     ''Amerika Birleşik Devletleri Başkanlığı'na yeniden seçilmeniz nedeniyle Yüce Kişiliğinizi Türk Ulusu ve kendi adıma en içten dileklerimle kutlarım. 
     İki yakın bağlaşık olarak Türkiye ve Amerika Birleşik Devletleri yarım yüzyılı aşan bir süredir özgür uluslar topluluğunun ortak değerlerini korumak amacıyla yakın işbirliği ve dayanışma içinde olmuşlardır. Yalnızca ikili ilişkiler bakımından değil, Balkanlar, Kafkasya, Ortadoğu ve Orta Asya'yı kapsayan geniş bir coğrafyada barış ve güvenliğin pekiştirilmesi yönünden de büyük değer taşıyan bu ortaklığın, yeni boyutlar kazandırılmış ve güçlendirilmiş olarak ikinci Başkanlık döneminizde de süreceğine inanıyorum. 
     Bu bağlamda, başta teröre karşı savaşım olmak üzere, ikili işbirliğimizin her alanda daha da ileriye götürülmesi ve ortak değerlerimizin ve barışın bölgemizde ve dünyada yaygınlaştırılması hususundaki kararlılığımızı yinelerim. 
     Bu fırsattan yararlanarak, Yüce Kişiliğinizin sağlık, mutluluk ve başarısı ile dost Amerika Birleşik Devletleri halkının gönenç ve esenliği için en içten dileklerimi iletirim.'' 
     
</TEXT>
</DOC>
