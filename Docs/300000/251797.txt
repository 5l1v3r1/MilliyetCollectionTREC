<DOC>
<DOCNO> 251797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/gun04.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
6 bin bira 2 ton döner 
</HEADLINE>
<TEXT>



NATO Organizasyonu Proje Koordinatörü Safa Ünal, dün sona eren zirvenin ardından şu bilgileri verdi 
İstanbul'un ortasında 48 saat için tam teşekküllü iki dev köy oluşturuldu. Askeri Müze'de oluşturulan gazeteciler köyü 6 bin, Lütfi Kırdar Kongre ve Sergi Sarayı ise delegasyon köyü olarak 4 bin nüfuslu oldu. Zirve boyunca 20 jeneratör çalıştı, köy kendi elektrik enerjisini üretti. Elektrik üretimi için 70 ton mazot harcandı.Zirve boyunca 90 TV, 25 radyo editing odası, 10 brifing salonu, 83 adet ülke delegelerinin kullandığı ofis, 14 ikili görüşme odası kullanıldı. Gazeteciler için 500 bilgisayar, 200 plazma TV, yüzlerce kilometre kablo tahsis edildi. 

200 ton su içildi 
Zirve boyunca 100'ü mühendis, 800'ü teknisyen, 200'ü süpervizör, 500'ü şoför olmak üzere emniyet mensupları, mihmandarlar da dahil 4 bin kişi görev yaptı. Kafeteryalarda ücretsiz servis yapılan yiyecek ve içecekler ise şöyle 30 ton karışık Türk tatlı ve meyveleri, 1 ton köfte, 70 bin sandviç, 2.5 ton Maraş dondurması, 10 bin k se patlamış mısır, 10 bin çubuk pamuk şeker, 2 ton döner, 9 bin kumpir, 15 bin sucuk ekmek, 10 bin gözleme, 350 ton sıcak ve soğuk içecek, 6 bin bardak 2.4 ton bira, 200 ton su. 

Fransa şaşırttı 
Fransa, Türkiye'nin hazırladığı kürsüyü ve mikrofonları değil, kendi kürsüsünü ve mikrofonlarını kullandı. Fransa'nın basın toplantısında kendi kürsüsünde 'İstambul' yazıyordu. Toplantıda bulunanlar durumu protesto etti. Konuklar Tarkan'ın CD'lerine büyük ilgi gösterdiler ve getirilen CD'leri neredeyse tükettiler. "Farkların Ahengi" gösterisinin CD'leri de kapışıldı. 


</TEXT>
</DOC>
