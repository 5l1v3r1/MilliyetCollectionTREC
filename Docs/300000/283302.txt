<DOC>
<DOCNO> 283302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/siyaset/axsiy02.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'da seçim tamam 
</HEADLINE>
<TEXT>


Mater Kaban'ın emekli olmasıyla boşalan Yargıtay Ceza Genel Kurulu Başkanlığı'na Osman Şirin seçildi. Şirin, Haluk Kırcı'nın serbest kalmasını sağlayan Yargıtay kararını savunmuştu 

GÖKÇER TAHİNCİOĞLU Ankara 


Mater Kaban'ın emekliye ayrılmasıyla boşalan Yargıtay Ceza Genel Kurulu YCGK Başkanlığı ve 1. Başkan Vekilliği'ne, Haluk Kırcı'nın serbest kalmasını sağlayan Yargıtay 1. Ceza Dairesi kararını savunan aynı dairenin üyesi Osman Şirin seçildi. Neşter soruşturmasını yürüten muhakkik üye Yargıtay 10. Ceza Daire Başkanı Şener Güngör ise seçimi kaybetti. 

3 aday yarıştı 
Kaban'ın önceki gün emekliye ayrılması nedeniyle yapılan seçimde, 5. Ceza Dairesi Başkanı Hayrettin Cevheroğlu, 10. Ceza Dairesi Başkanı Güngör ve 1. Ceza Dairesi üyesi Osman Şirin yarıştı. 
Adaylardan hiçbiri ilk tur oylamada başkan seçilmek için gerekli 126 oyu alamayınca, seçimde 2. tura geçildi. 
Bu turda, Şirin 110, Güngör 76, Cevheroğlu ise 43 oy aldı. Bunun üzerine en çok oyu alan iki adayın katılımıyla 3. tur yapıldı. Bu turda Osman Şirin, 134 oyla YCGK Başkanlığı ve 1. Başkan Vekilliği'ne seçildi. Güngör ise 90 oy alabildi. 8 oy boş kullanılırken, 6 oy geçersiz sayıldı. 
Yargıtay'ın içtihat niteliğinde kararların verildiği YCGK Başkanlığı'na seçilen Şirin, daha önce yurtdışında yakalanan Kırcı'nın hatalı tahliyesine olanak sağlayan kararı savunmasıyla gündeme geldi. Şirin, Yargıtay 1. Ceza Dairesi'nin, birden fazla idama mahk m edilenlerin cezasının müebbet hapse çevrilerek 1991'de Terörle Mücadele Yasası'nda yapılan değişikliğe göre, 8 yıla indirilmesine ilişkin kararına imza atan üyeler arasında yer aldı. 

Karar değişmedi 
Yargıtay Ceza Genel Kurulu'nun, Kırcı'nın tahliyesine olanak sağlayan söz konusu kararı hatalı bulduğu oturumunda da aynı görüşü savunan Şirin, genel kurulun kararını değiştiremedi. Böylece Kırcı'ya yeniden cezaevi yolu açıldı. Şirin, TCK Tasarısı'nın TBMM'de görüşüldüğü dönemde, Adalet Komisyonu'nda töre cinayetlerine verilecek cezalarda indirim yapılmasını da savunmuştu. 


</TEXT>
</DOC>
