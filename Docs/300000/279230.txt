<DOC>
<DOCNO> 279230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur49.html </URL>
<DATE> 2004/10/11/ </DATE>
<TIME> 21.49 </TIME>
<AUTHOR>  </AUTHOR>
<HEADLINE>
Neve Şalom Sinagogu resmi törenle açıldı 
</HEADLINE>
<TEXT>

     İstanbul'da geçen yıl 15 Kasım'da gerçekleştirilen terör saldırılarında hasar gören Neve Şalom Sinagogu, resmi törenle açıldı. 
     Terör saldırılarından sonra onarılarak 29 Temmuz'da ibadete açılan Neve Şalom Sinagogu'nun bugün gerçekleştirilen resmi açılışı, sinagogda beyaz giysili hazanların dua okuyucuları yerlerini almaları, bayram ve sevinçli günlerde çalınan ''şofar'' borusunun çalınmasıyla başladı. 
     
     BAŞBAKAN ERDOĞAN'IN MESAJI 
     Açılışa bir mesaj gönderen Başbakan Recep Tayyip Erdoğan, sinagogun yeniden ibadete açılış törenine katılamadığı için üzüntü duyduğunu belirterek, Neve Şalom Sinagogu'nun yeniden açılmasını kutladı. 
     Erdoğan mesajında şunları kaydetti 
     ''İnsanlık onuruna yakışmayan ve ülkemizde büyük üzüntüye yol açan bu tür terör saldırıları, Türkiye'nin birlik ve beraberliğine asla zarar vermeyecektir. Medeniyetler beşiği İstanbul'da her zaman olduğu gibi farklı din ve kültürler huzurlu ve güvenli bir ortamda yaşamaya devam etmektedirler. Maruz kaldığı saldırı sonunda onarıma alınan sinagogun ibadete açılmasını tebrik ediyorum. Bu vesileyle 15 Kasım'daki terör saldırılarında hayatını kaybedenleri rahmetle anıyorum'' 
     
     HAHAMBAŞI HALEVA 
     Hahambaşı İzak Haleva, törende yaptığı konuşmada, yarım asrı geçen tarihi boyunca Neve Şalom Sinagogu'nun 3. defadır saldırıya uğradığını belirterek, sinagogun onarılarak yeniden resmen ibadete açılmasından büyük huzur duyduğunu kaydetti. 
     İnsanlık tarihi boyunca, çoktanrılı ya da tektanrılı dinlerin hüküm sürdüğü dönemlerde kutsal mekanların daima koruma altında olduğunu ifade eden Haleva, ''Dünyanın hemen her tarafından ve hemen her kültürde ibadethaneler her türlü saldırıdan masun tutulmuş, dini mekanlar evrensel bir ahlak kuralı olarak koruma altına alınmıştır. Bunun istisnası ya hiç yoktur ya da pek azdır. Ama bunlar da kimi zaman adalet önünde, kimi zaman tarih önünde ve her seferinde de beşeri vicdan önünde er veya geç mahkum olmuşlardır. Bunun böyle kalması insanlığın geleceği adına büyük önem taşımaktadır'' diye konuştu. 
     Haleva, 11 ay önce sinagogların maruz kaldığı terör saldırılarının sadece bir dinin adıyla tanımlanmasından rahatsızlık duyduğunu vurgulayarak, ''Bundan en çok zarar görecek olan din ve inanç kavramıdır ki bunun insanlık adına getirebileceği tahribatın boyutlarını tahmin etmek bile mümkün değildir. Gün gerilere değil, ilerilere bakma zamanıdır'' dedi. 
     İzak Haleva, sinagogun saldırıya uğramasının hemen ertesinde yurtdışı seyahatinden dönüp kendilerini ziyarete gelen Başbakan Erdoğan'ın davranışını cemaat olarak hiç unutmayacaklarını kaydetti. 
     
     ''TERÖRÜN AMACI TÜRKİYE'Yİ SIKINTIYA SOKMAK'' 
     Türk Musevi Cemaati Başkanı Silvyo Ovadya da terör saldırılarının hiçbir zaman amacına ulaşamayacağını ifade ederek, şöyle dedi 
     ''Teröristlerin amacı Ortadoğu'da nüfusunun büyük çoğunluğu Müslüman olan terörizme ve bazı tehditlere rağmen bağımsızlığını, laik demokrasi geleneklerini sürdüren, Avrupa, ABD ve İsrail ile iyi ilişkiler içinde olan ve hızla gelişen yurdumuz Türkiye'yi sıkıntıya sokmak, AB eşiğindeki ülkemizi karalamak, Türkiye-ABD ve Türkiye-İsrail arasında günden güne gelişen ilişkilere zarar vermekti. Bu amaçlarını gerçekleştirebildiler mi Hayır. Çünkü Türkiye 80 yıl önce belirlediği hedefine, nesiller boyunca sürdürülmüş çalışmaların meyvelerini almaya bu denli yaklaşmışken birkaç teröristin çılgın çabası sonucu yılacak, yüzünü belirsiz karanlıklara dönecek bir ülke değildir'' 
     
     500 YILLIK DOSTLUK 
     Kültür ve Turizm Bakanı Erkan Mumcu ise Hahambaşı Haleva'nın söylediklerine tamamen katıldığını belirterek, Türklerin 500 yıldan fazla zamandır Musevi cemaatiyle birlikte yaşadığını hatırlattı. 
     500 yıllık barış ve kardeşliğin zaman zaman hoşgörüsüzlüğün düşmanlığına maruz kalmasından büyük üzüntü duyduklarını ifade eden Mumcu, şöyle devam etti 
     ''Ama 500 yıllık barış ve esenliğimiz hala sapasağlam, dimdik ayaktadır. Biz yine birlikte bağımsız, özgür, kardeşçe yaşamanın coşkusunu da sizlerle paylaşıyoruz. Bütün dünya müminleri bilirler ki inanç insanın Tanrı'ya yönelişiyle dünyada barış ve huzuru arayışıdır. Neve Şalom'un 'barış vahası' anlamına geldiğini öğrendim. Neve Şalom Sinagogu'nun sonsuza kadar bir barış vahası olmasını diliyorum.'' Mumcu, geçmişte kalan bütün acıları unutarak insanların yüzünü barış ve esenliğe döndürmesi gerektiğine inandığını sözlerine ekledi. 
     
     ÖTEKİ KONUŞMALAR 
     İstanbul Valisi Muammer Güler de birçok kişinin hayatını kaybettiği olaylardan büyük acı duyduğunu belirterek, ''Acılarımızı yüreğimize gömdük. Birlik ve beraberlik içinde bu günleri aştık. Türkiye Cumhuriyeti'nde yaşayan insanlar bu devletin şerefli yurttaşlarıdır. Terörü lanetliyoruz. Suçsuz insanları öldürmenin en büyük günah olduğunu biliyoruz'' şeklinde konuştu. 
     İstanbul Büyükşehir Belediye Başkanı Kadir Topbaş ise yaşam ve inancın en önemli insan haklarından olduğunu belirterek, masum insanların hayatlarına kastedilmesini lanetlediklerini kaydetti. 
     Türkiye Hahambaşısı İzak Haleva ve hahamların Tevrat rulolarını ''Kutsal Tevrat Dolabı''na yerleştirmesiyle devam eden törende, daha sonra dualar okundu. 
     Törene, Fener Rum Patriği Bartholomeos, İstanbul Müftüsü Mustafa Çağrıcı, AK Parti milletvekilleri Egemen Bağış, Murat Mercan, İstanbul Emniyet Müdürü Celalettin Cerrah, İsrail'in Ankara Büyükelçisi Pinhas Avivi, ABD'nin İstanbul Başkonsolosu David Arnett, bazı diplomatik temsilciler, İstanbul eski Büyükşehir Belediye Başkanı Ali Müfit Gürtuna, bazı ilçe belediye başkanları, uluslararası Musevi kuruluşları ile diğer dini cemaat temsilcilerinin de aralarında bulunduğu çok sayıda davetli katıldı. 
     Bu arada, tören nedeniyle sinagogun bulunduğu Büyükhendek Caddesi çevresinde geniş güvenlik önlemleri alınırken, caddeye girişler kontrollü gerçekleştirildi. Törene katılanlar da girişte titiz bir aramadan geçirildi. 
     
</TEXT>
</DOC>
