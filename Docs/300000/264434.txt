<DOC>
<DOCNO> 264434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy01.html </URL>
<DATE> 2004/08/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
CHP'li İl Başkanları'ndan Sarıgül'e bildiri hazırlığı... 
</HEADLINE>
<TEXT>

     CHP İstanbul İl Başkanı Şinasi Öktem ile 31 ilçe başkanının Şişli Belediye Başkanı Mustafa Sarıgül aleyhine hazırladıkları bildirinin ardından, diğer il başkanlarının da aynı içerikte bildiri hazırlayacakları öne sürüldü. Bazı il başkanlarının Sarıgül'e bildiriyle tepki gösterilmesini doğru bulmadığı öğrenildi. 
     CHP Genel Merkezi'nin bu konuda herhangi bir talimatının bulunmadığı, il başkanlarının kendi iradeleriyle Sarıgül aleyhine bir bildiri hazırlığı yaptıkları iddia edildi. 
     Sarıgül aleyhine yazılacak bildiriye bazı il başkanlarının destek vermediği belirtilirken, hazırlanması öngörülen bildirinin İstanbul il ve ilçe başkanlarının açıkladığı bildiriye benzer içerikte olacağı ve önümüzdeki günlerde açıklanabileceği ileri sürüldü. 
     
     BİLDİRİDEN HABERİM OLMADI 
     Bu arada, İstanbul İl Başkanı Öktem ve 31 ilçe başkanının imzasını taşıyan bildiride imzası yer almayan Adalar İlçe Başkanı Bülent Baviker ANKA'ya yaptığı açıklamada Sarıgül aleyhine imza atmayışının nedenini anlattı. Baviker, Sarıgül'ün faaliyetleriyle ilgili İstanbul İl Başkanlığı'nda bir toplantı yapılmış ve bu toplantının sonucunda da söz konusu bildirinin çıkmış olabileceğini söyledi. "İmzalar nasıl toplandı bilmiyorum, eğer bir toplantı yapılmışsa da beni davet etmediler" diyen Baviker, bildirinin hazırlanma süreciyle ilgili bilgi sahibi olmadığını kaydetti. Bildirinin yöntemine de eleştiride bulunan Baviker, "Partimizin MYK'sı var, Disiplin Kurulu var, konunun buralarda değerlendirilmesi daha doğru olurdu diye düşünüyorum" dedi. 
     
     BİLDİRİ AÇIKLANMASINI DOĞRU BULMAYAN DA VAR 
     Adının açıklanmasını istemeyen bir il başkanı da Sarıgül aleyhine bildiri yayınlanması konusunda henüz kendisine bir talep ulaşmadığını söyledi. Böylesine bir girişimi doğru ve etik bulmadığını belirten il başkanı, "Her başbakan olmaya kalkana, böyle bildiriyle 'Sen sus' mu diyeceğiz " diye sordu. 
     CHP İstanbul İl Başkanı Öktem ve 31 ilçe başkanı geçtiğimiz günlerde bir bildiri yayınlayarak Sarıgül'ün genel başkanlık yarışında desteklenmediğini açıklamıştı. Sarıgül ise yaptığı açıklamada, "İl Başkanlığında toplanıp başarılı olmuş partili bir belediye başkanını yıpratacak bildirgeler hazırlanmasına alet olmak yerine, dönüp ilçelerinde halk ne diyor ona kulak versinler" diyerek il ve ilçe başkarnlarını eleştirmişti. 
     
</TEXT>
</DOC>
