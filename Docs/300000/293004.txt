<DOC>
<DOCNO> 293004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun09.html </URL>
<DATE> 2004/11/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Newsweek Gündemi yaşlılar belirleyecek... 
</HEADLINE>
<TEXT>

     Dünyanın yaşlı nüfusundaki büyük artışın, toplumsal yaşamda önemli değişikliklere yol açacağı, gündemi artık gençler değil yaşlıların belirleyeceği öne sürüldü. 
     Newsweek dergisi, son sayısında, yaşlıların sayıca ilk kez çocukları aşacağına dikkat çekerek, bunun sonucunda yakında "siyasetten kapıların genişliğine kadar her şeyin" buna göre değişeceğini yazdı. 
     Dergi son sayısında, dünyada 60 yaş üzerindeki nüfustaki büyük artışın yarattığı yeni durum ve sorunları değerlendirdi. Dünyadaki yaşlıların sayısının önemli ölçüde arttığını belirten dergi, "Yakında, siyasetten vergi yapılarına ve kapıların genişliğine kadar her şeyi değiştirecekler" ifadesini kullandı. 
     Yaşlıların artık toplumun ana unsurunu oluşturduğu, dünyanın halen 606 milyon olan 60 yaş üzeri nüfusunun iki kuşaktan sonra dört katlık artışla 2050 yılında 2 milyarı bulacağına dikkat çekildi. 
     Dergiye konuşan BM Nüfus Fonu yetkilisi Ann Pawliczko da "İlk defa yaşlılar, çoçukları aşacak. Giderek artan bir biçimde geleceğimiz çocuklar değil, yaşlılar olacak" diyerek dünya nüfusundaki bu gelişmeyi tarihin en önemli değişikliği olarak nitelendirdi. 
     Newsweek, yaşlanmanın da artık eskideki gibi olmadığını, teknoloji ve sağlık alanlarındaki yeni olanakların yaşlılara güç verdiğini belirtirken, eskiden sadece kulaklıklar veya sigorta reklamı yapabilen, Avrupa'nın 50 yaş üstündeki piyasaya yönelik tek reklam şirketi olan Senioragency'ye artık Coca-Cola ve Siemens gibi büyük şirketlerin de başvurduğuna dikkat çekti. 
     Buna karşın, yaşlıların ömrü uzadıkça zenginle yoksul, sağlıklı ile zayıf yaşlılar arasındaki uçurumun daha da belirginleşeceği uyarısını yapan dergi, yaşlıların yeni sağlık ve destek sistemlerine ihtiyaçları olduğunu, bağımsız olarak yaşamak isteyenlerin de uygun evler, sokaklar ve kent alanlarına gereksinim duyacaklarını kaydedetti. Dergi, "Gençlerin sürüklediği son yarım asrın kültüründen farklı olarak 21'inci yüzyılın son kısmının nasıl yaşanacağına ilişkin gündemi yaşlılar belirleyecek" diye yazdı. 
     Bazı ülkelerin şimdiden emeklilik sistemlerinde krizle karşı karşıya bulunduklarını, dünyanın yüzde 80'inin madi açıdan emekli olabilecek durumda olmadığını belirten dergi, bazı uzmanların, "Batı Avrupa ve ABD'de emeklilik kavramının, yakında İkinci Dünya Savaşı ile terörle savaş arasındaki çağın tarihi bir sapması olarak görünmeye başlanacağı" görüşüne de yer verdi. 
     
</TEXT>
</DOC>
