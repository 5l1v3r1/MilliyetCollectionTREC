<DOC>
<DOCNO> 262742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko01.html </URL>
<DATE> 2004/08/12/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Suudi Arabistan petrol üretimini arttırdı, petrol fiyatları düştü 
</HEADLINE>
<TEXT>

     Suudi Arabistan'ın petrol üretimini arttırdığını açıklamasıyla piyasalar olumlu etkilendi Dünyanın bir numaralı petrol ihraç eden ülkesi Suudi Arabistan rekor düzeyde yükselen petrol fiyatlarını dengelemek için petrol üretimini arttırdığını açıkladı. 
     Suudi Arabistan Petrol Bakanı Ali El Naimi, son üç ay boyunca günlük üretimlerini resmi kotanın 1 milyon varil üzerine çıkararak 9.3 milyon varile yükselttiklerini söyledi. 
     El Naimi, ülke olarak petrol fiyatlarının dünya ekonomisine zarar verecek bir düzeye tırmanmasını istemediklerini belirtti. 
     
     İhtiyaç olursa üretim daha da artabilir 

     Suudi Arabistan'ın günlük 1.3 milyon varilin üzerinde fazla kapasiteye sahip olduğunu kaydeden El Naimi, ihtiyaç duyulduğunda fiyat istikrarını sağlamak için günlük üretimi daha da artırmaya hazır olduklarını ifade etti. 
     
     Piyasalar olumlu etkilendi 

     Suudi Arabistan'ın petrol üretimini arttırdığını açıklamasıyla piyasalar olumlu etkilendi. 
     El Naimi’nin açıklamalarıyla birlikte New York Borsası'nda ABD hafif petrolünün varil fiyatı 79 sent gerileyerek 43.72 dolara indi. 

     
</TEXT>
</DOC>
