<DOC>
<DOCNO> 263326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/aspo.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BU 100. YIL BÖYLE GEÇMEZ 1-0 
</HEADLINE>
<TEXT>


Galatasaray, Gaziantepspor deplasmanında tel tel döküldü. Orta sahası işlemeyen, forvetteki silahları tekleyen Aslan, Erdal'ın son dakikalarda gelen golüyle diz çöktü 


90 dakika 

HALİL ÖZER 

Bir parmak balı çalmak herhalde bu olsa gerek. İlk hafta Konyaspor önünde farklı galibiyet alıp ve mutlu birkaç gün geçirdikten sonra sahada bu kadar kötü olmak nasıl açıklanabilir acaba 
Galatasaray, Gaziantep'te futbolun hiçbir kuralını yerine getirmeden, bu sene disiplinli derken, olanca disiplinsizliği ile sahada yer aldı. Karşısında ne kadar kötü bir takım olursa olsun bu haliyle yenilgiyi sonuna kadar hak etti. 
Daha maçın ilk üç dakikasında Hakan Şükür'e dört tane doldur boşalt yapılması maçın rengini baştan belli etti. Son yılların en kötü mücadelesi bu yarıda sergilenirken, ev sahibi takımın inatla Galatasaray'a ayak uydurması bunaltıcı olan havayı daha da çekilmez hale getirdi. 
Savunmada ilk kez Song ile Tomas'ı yan yana oynatan Hagi, Petre'yi de onların önüne koydu. Onun önünde de Conceiçao yer aldı. Ancak bu ikili, gereksiz bir savunma anlayışı ile oynadı. Brezilyalı bir kez çıktı, onda da pozisyon yakaladı. Sonra yine çakıldı, kaldı. Orta alanın, rakip bölgeden uzak kalması, forveti de kolsuz kanatsız bıraktı. Hakan Şükür orada hep yalnız kaldı. Necati ve Hasan Şaş da hiç destek olmadı. Ve üstelik yanında bu kez Bouazizi ve Mehmet Polat gibi iki ustayı buldu. Hakan tek gol pozisyonuna giremedi. Sadece asist yapabildi. Tek silah da susunca zaten yaratıcısı olmayan Galatasaray kilitlendi. Bir de sol kanat kırık dökük de olsa işlerken, sağ kanatta Cihan hep sabit kaldı. Yani ortada futbol topu vardı ama, oynamak isteyen yoktu. 
Sıkıntı içinde boğulduğumuz ilk yarının tek akla gelen atağı 32'de geldi. Ergün soldan ortaladı, Hakan, Conceiçao'ya "al, buyur, at" dedi. Ama o zoru yaptı, topu dışarı attı. 
Galatasaray ikinci yarıda çok daha kötüydü. Ama ne gariptir ki, ilk devreden fazla pozisyon yakaladı. Hagi, sağ kanadın hücum yönü hiç çalışmamasına rağmen, Sabri dururken gitti Arif'i aldı. Cihan yine yerinde kaldı. Galatasaray o kadar çok top kaybı yaptı ki, 10 - 15'lerde saymayı bıraktık. Hagi, nihayet 71'de Sabri'yi oyuna almayı akıl etti. Ondan sonraki tüm ataklarda da Sabri vardı. 
76'da Sabri ortaladı, Hasan geç kaldı. 77'de Sabri'nin şutu kalecide kaldı. 80'de Sabri sağdan kesti, Hakan indirdi, Arif boş durumda topa vuramadı. 
Maçın böyle bitmesini beklerken, 88'de Gaziantep'in bu yarıdaki tek atağında top sol kanatta Lazarov ile buluştu. Bulgar oyuncu içeri girdi, şutladı. Top Mondragon'dan döndü. Dönen topu Erdal şutladı ve Gaziantepspor'u öne geçirdi. 
Kimbilir, Galatasaray'ın belki de böyle bir derse ihtiyacı vardı. Bu kadar kötü futbolla 100. yılda değil, bir 100 yıl daha şampiyon olunmaz. Çeki düzen vermenin yanı sıra Hagi de üretken olmayan oyun düzenini gözden geçirmeli. Yoksa son yıllarda yakından tanıdıkları hüsran baba yine geri gelir ve yine Bremen mızıkacılarına dönerler... 

Gaziantep zinciri kırdı 

13 yıllık özlem 
KIRMIZI - Siyahlı takım, Galatasaray önünde aldığı galibiyetle şeytanın bacağını kırarak, rakibi karşısında 13 sezondur süren şanssızlığa da son vermeyi başardı. 88. dakikada Erdal'ın golüyle galibiyete ulaşan Gaziantepspor, 13 maçtır Kamil Ocak Stadı'nda Galatasaray'a üstünlük sağlayamıyordu. 

Çifte sevinç 
EV sahibi ekip, son olarak 1990-1991 sezonunda 11 Mayıs'ta Sarı - Kırmızılı takımı 1-0 mağlup etmişti. Geçen sezon üç büyüklerle yaptığı karşılaşmalarda "sıfır" çeken Gaziantepspor, Galatasaray galibiyeti ile de bu seriye son vermiş oldu. İki takım arasındaki 38 maçta Galatasaray'ın 22-9 üstünlüğü bulunuyor. 

Maçtan notlar 
Olay ve tepki 
MAÇIN 42. dakikası oynanırken, kale arkasındaki tribünlerde olaylar çıktı. Polisle tartışan Kırmızı - Siyahlı taraftarlara kapalıdan büyük tepki geldi. Tribünler, "Böyle taraftar istemiyoruz" diye tempo tuttu. 

Yorum yok 
GAZİANTEPSPOR maçının ardından Galatasaraylı futbolcuların ağızlarını bıçak açmadı. Sarı - Kırmızılılar, Kamil Ocak Stadı'ndan ayrılırken, basın mensuplarının sorularını yanıtlamadan otobüse binmeyi tercih etti. 

Tomas'a görev 
SARI - Kırmızılı takımın Kaptanı Bülent Korkmaz ile Saidou, Gaziantep önünde forma giyemedi. Teknik Direktör Hagi, Hırvat yıldız Tomas'ı ilk kez on birde görevlendirirken, Volkan son dakikada kadrodan çıkarıldı. 

PAF da mağlup 
GALATASARAY PAF Takımı, Gaziantepspor'a deplasmanda 1 - 0 yenildi . Güçlü rakibi karşısında 90 dakika boyunca beklenen performansı gösteremeyen Sarı - Kırmızılılar, 48. dakikada Abdullah'ın golüne engel olamadı. 

Bekir'in burnu kırıldı 
GAZİANTEPSPOR'UN genç oyuncularından Bekir, Conceiçao ile girdiği hava topundan sonra yere yıkıldı ve acı içinde kıvrandı. İlk müdahalesi saha kenarında yapılan Bekir'in burnunun kırıldığı açıklandı. 

Barış rüzg rı 
İKİNCİ Başkanı Ergun Gürsoy, Önder Turacı'nın Fenerbahçe'ye gitmesinde büyük rol oynadığını iddia ettiği Milli Takımlar Teknik Direktörü Ersun Yanal ile buzları eritti. Gürsoy ve Yanal maçı yanyana izledi. 

Aslan çıkarması 
GALATASARAY taraftarı, Gaziantep deplasmanında takımı yalnız bırakmadı. İstanbul'dan ve çevre illerden gelen yaklaşık 2 bin kişi maçtan saatlerce önce tribündeki yerini aldı. Taraftarlar, Hagi'ye büyük ilgi gösterdi. 


</TEXT>
</DOC>
