<DOC>
<DOCNO> 276050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonyas10.html </URL>
<DATE> 2004/09/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
41. Altın Portakal Film Festivali, 3 Ekim'de başlıyor... 
</HEADLINE>
<TEXT>

     41. Antalya Altın Portakal Film Festivali, 3 Ekim'de kortej yürüyüşü ile başlıyor. 
     Altın Portakal Film Festivali Basın Sözcüsü Göksel Kumsal, yaptığı yazılı açıklamada, festival kortejinin bu yıl geçmiş yıllardan farklı bir güzergah izleyeceğini ve Atatürk Kültür Parkı'ndan başlayarak Büyükşehir Belediyesi yönünde seyredeceğini bildirdi. Kumsal, 3 Ekim'de, saat 15.30'da Antalya Kültür Merkezi önünde yapılacak törenin ardından, konuk sinema sanatçılarının bindiği ciplerden ve antika otomobillerden oluşan kortej konvoyunun, 100. Yıl Bulvarı, Güllük Caddesi, Cumhuriyet Caddesi, Atatürk Caddesi yönünde ilerleyerek Büyükşehir Belediyesi'ne ulaşacağını belirtti. 
     Kortejin bitiminde, Büyükşehir Belediye Başkanı ve Antalya Kültür Sanat Vakfı Yönetim Kurulu Başkanı Menderes Türel'in, festivalin konuklarını Büyükşehir Belediyesi terasında vereceği kokteyl ile ağırlayacağını ifade eden Kumsal, kortejin dünyada sadece Altın Portakal Film Festivali'ne özgü olduğunu vurguladı. 
     40 yılı aşkın süredir kesintisiz varlığını sürdüren festivali Türkiye'nin en uzun soluklu organizasyonu haline getiren temel faktörün, festival-halk bütünleşmesi olduğuna dikkati çeken Kumsal, bu bütünleşmeyi sağlamada açılış kortejlerini birinci sırada ele almak gerektiğini söyledi. 
     Lise öğrencilerinin ve esnaf temsilcilerinin özgün kıyafetler içinde başlattıkları kortejlerin, gelişerek ve zenginleşerek, festival tarihini belleklere taşıyan en önemli etkinlik haline geldiğini ifade eden Göksel Kumsal, Antalya'da birkaç küçük otelin bulunduğu bir dönemde, sanatçıları evlerinde konuk ederek festivallerini 'tüm halkın festivali' haline getiren Antalyalının, onu uluslararası alana taşıyarak tüm Türkiye'nin festivali yapacağına inandığını kaydetti. 
     
</TEXT>
</DOC>
