<DOC>
<DOCNO> 257668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo24.html </URL>
<DATE> 2004/07/23/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Beşiktaşlı Çağdaş Henüz lige tam hazır değiliz... 
</HEADLINE>
<TEXT>

     Beşiktaş'ın yeni transferlerinden Çağdaş Atan, henüz lige tam hazır duruma gelmediklerini ve birbirlerini tanıma aşamasında olduklarını söyledi. 
     Çağdaş, kulübün resmi internet sitesinde yaptığı açıklamada, teknik direktör Vicente Del Bosque'nin, maçlarda farklı futbolculara yer vererek herkesin durumunu görmek istediğini belirterek, ''Lig için henüz tam hazır değiliz. Arminia Bielefeld maçında da eksiklerimizi görme fırsatı bulduk. Çok sayıda yeni transfer olduğu için sahada birbirimizi tanıma aşamasındayız. Eksiklerimizi gidererek lige iyi bir başlangıç yapacağımıza inanıyorum'' dedi. 
     Almanya kampında son yaptıkları Arminia Bielefeld maçına da değinen Çağdaş, çok sıcak bir havada oynanması nedeniyle istedikleri futbolu sahaya yansıtamadıklarını bildirdi. 
     Arminia Bielefeld maçında 1 gol atan İbrahim Akın da aynı maçta penaltı kaçırmasının bir şanssızlık olduğunu kaydetti. 
     Takım olarak ellerinden gelen mücadeleyi verdiklerini ve üstlerine düşen görevi yapmaya çalıştıklarını ifade eden İbrahim, ''Bir gol attım, ama bir de penaltı kaçırdım. Penaltıyı kaçırmam bir şanssızlıktı'' dedi. 
     
</TEXT>
</DOC>
