<DOC>
<DOCNO> 258392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/gun02.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Makinist ilk kez 'hızlanmış' 
</HEADLINE>
<TEXT>


Tutuklu makinist Karabulut'un hızlandırılmış treni ilk kez kullandığı ortaya çıktı. TCDD Genel Müdürü'nün 'hız yapın talimatı verdiği' de belgelendi 

GÜLÇİN ÜSTÜN Ankara 

TCDD Genel Müdürü Süleyman Karaman, ilgili birimlere gönderdiği yazıyla trenlerde "hız artırımını" makinistlerin tecrübesine bağlarken, Pamukova'daki faciaya neden olduğu gerekçesiyle tutuklanan makinist Fikret Karabulut'un Yakup Kadri Karaosmanoğlu YKK Treni'ni ilk kez kullandığı kesinleşti. 
Facianın "hız"dan kaynaklandığı açıklanırken, Genel Müdür Karaman'ın, makinistlere "gecikirseniz, hız yapın" talimatı verdiğini belgeleyen "trenlerin hız toleransı" konulu yazıyı 17 Mayıs 2004'te gönderdiği belirlendi. 

Makinist deneyimsiz 
Yazıda, "tehir" halinde kitapta belirlenen livre hızdan yüzde 10 fazlasıyla seyredebilmeleri konusunda makinistlere yetki verildiği vurgulandı. Bu yetkinin kullanımı, "makinistin deneyimine ve yolu tanımasına" bağlandı. 
Ancak TCDD'nin üst düzey yetkilileri, Karabulut'un ilk kez hızlandırılmış tren kullandığını belirttiler. Bu durum, personelle birlikte 246 kişiyi taşıyan YKK'nın hızlandırılmış tren konusunda deneyimsiz bir makiniste teslim edildiğini ortaya koydu. 
TCDD'den bazı kaynaklar ise, makinistin YKY'yi ilk kez kullandığını, ancak diğer hatlarda deneyimli olduğunu söylediler. 


</TEXT>
</DOC>
