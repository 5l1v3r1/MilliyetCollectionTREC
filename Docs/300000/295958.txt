<DOC>
<DOCNO> 295958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo34.html </URL>
<DATE> 2004/12/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Canaydın'dan derbi maç için fair-play çağrısı... 
</HEADLINE>
<TEXT>

     Galatasaray Kulübü Başkanı Özhan Canaydın, hafta sonunda Fenerbahçe ile yapacakları derbi maç için fair-play çağrısında bulundu. 
     Galatasaray Lisesi'nde gerçekleştirilen aylık olağan divan kurulu toplantısı öncesi, basın mensuplarının sorularını yanıtlayan Canaydın, Fenerbahçe ile çok önemli bir maça çıkacaklarını dile getirerek, ''Derbi maçta sporun sevgi ve kardeşlik olduğunu her iki kulüp de ispat edecek. Umuyorum ki yeni alınan kararlar, bundan sonra tribünlerdeki terör olaylarını önler. Dostane bir maç olacağına inanıyorum'' dedi. 
     Derbi maç öncesi güvenlik toplantısının, yarın ya da cuma günü yapılacağını kaydeden Canaydın, yeni kararlara göre de bu toplantının maç sabahı tekrarlanacağını söyledi. 
     Fenerbahçe taraftarına derbi maçta eski açık tribünde 800-900 kişilik bir yer ayırdıklarını ifade eden Canaydın, son haftalardaki seyirci düşüşüyle ilgili, ''Yaşadığımız olaylar üzücüydü. Taraftarın maça olan düşük taleplerinin geçici olduğuna inanıyoruz. İnşallah eski seyirci kapasitelerimizi yine elde edeceğiz'' diye konuştu. 
     
     ''KAZANMAK İÇİN ÇIKACAĞIZ'' 
     Başkan Canaydın, Fenerbahçe maçını kaybetmeleri durumunda puan farkının açılacağının hatırlatılması ve bunun kendilerini nasıl etkileyeceğinin sorulması üzerine, ''Biz her maçımızı kazanmak için sahaya çıkarız. Fenerbahçe karşısında da kazanmak için mücadele edeceğiz. İyi oynayan kazanacak. Ama kaybedenin de çok şey kaybedeceğine inanmıyorum'' dedi. 
     
     ''TRANSFERE TEKNİK HEYET KARAR VERECEK'' 
     Devre arasına kısa bir süre kala transfer söylentilerinin artması ve eski oyuncuları Brezilyalı Felipe'nin adının yeniden gündeme gelmesi konusunda, ''Teknik heyetimiz bize gerekli taleplerini bildirecek. Biz ona göre hareket edeceğiz'' diyen Canaydın, Felipe ile ilgili bir talebin gelmesi durumundaki tutumlarının sorulması üzerine de ''Talebe göre hareket edecekleri'' cevabını yineledi. 
     Ümit Karan'ın takımdan ayrılmak istediğinin hatırlatılması üzerine de Canaydın, ''Bunları biz de medyada gördük. Ümit Karan'ın bu konuda hiçbir zaman talebi olmadı. Kendisinin fikrini bilmeden yorum yapamayız'' dedi. 
     Canaydın, Seyrantepe projesiyle ilgili, mevcut arazinin Ocak 2005'e kadar mülkiyetini alma çalışmalarının sürdüğünü söyledi. 
     
     DÜRÜST ''ALİ SAMİ YEN'DE KAZANACAĞIZ'' 
     Galatasaray Kulübü'nün eski yöneticilerinden Ali Dürüst, Galatasaray'ın, derbi maçta Fenerbahçe'yi Ali Sami Yen Stadı'nda yeneceği iddiasında bulundu. 
     Fenerbahçe'nin, kendileri için her zaman zorlu bir rakip olduğuna değinen Dürüst, ''Takımın son haftalarda aldığı kötü sonuçlar var. Ancak şu andaki performansı, derbi maçı kazanacağı izlenimini verdi. Devre arasına kadar puan farkını kapatacağımızı sanıyorum'' dedi. 
     Canaydın yönetiminin performansının sorulması üzerine Dürüst, yeni yönetimin canla başla çalıştığını belirterek, ''Türkiye'de futbol sonuçlara bağlı tartışılıyor. Futbol takımı iyi sonuçlar alınca da yönetimler daha rahat çalışma fırsatı buluyor. Eğer Fenerbahçe maçı kazanılırsa, yönetim biraz daha rahatlayacak'' diye konuştu. 
     
     DİVAN TOPLANTISI 
     Galatasaray Kulübü'nün aylık olağan divan kurulu toplantısı, Galatasaray Lisesi'nde basına kapalı yapıldı. 
     Toplantı öncesi basın mensuplarına kısa bir süre görüntü izni verilirken, açılışta divan kurulu başkanı Semih Haznedaroğlu'nun, üyelere, toplantılara yeterli ilgi gösterilmemesi ve çalışmalara yeterli katılım olmaması konularında sitemde bulunması dikkat çekti. 
     
</TEXT>
</DOC>
