<DOC>
<DOCNO> 296404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/ekonomi/eko03.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Feyzi Akkaya vefat etti 
</HEADLINE>
<TEXT>


Türk inşaat sektörünün okulu olarak nitelendirilen STFA'nın kurucularından Feyzi Akkaya 97 yaşında öldü. 500'den fazla buluşa imza atan STFA, müteahhitlik sektörünü yurtdışıyla tanıştıran şirket olarak da biliniyor 

EKONOMİ SERVİSİ 

STFA Grubu'nun iki kurucusundan biri olan inşaat yüksek mühendisi Feyzi Akkaya 97 yaşında, İstanbul'da vefat etti. Akkaya, kaldırıldığı Acıbadem Hastanesi'nde dün sabaha karşı hayatını kaybetti. 
Feyzi Akkaya, 23 Aralık 1907'de İstanbul'da doğdu. Akkaya, İstanbul Yüksek Mühendis Mektebi'nden 1932'de birincilikle mezun oldu. İTÜ'deki eğitimi sırasında tanıdığı Sezai Türkeş ile başlayan sınıf arkadaşlığı ve dostluk, 1998'de Sezai Türkeş ölünceye kadar sürecek fikir ve iş ortaklığına dönüştü. 

Köprüye keman teli 
1943'te iki arkadaş, isimlerinin baş harflerini kullanıp ST - FA İnşaat Müteahhitliği unvanını aldı. Böylece 1976'da kurulan ve zaman içinde çatısı altında 43 şirket toplayan STFA Holding'in de temeli atıldı. 
1943 - 1973 döneminde, yurtiçinde çeşitli köprü, iskele, liman, baraj, tünel ve yüksek gerilim hatları STFA tarafından inşa edildi. Bunlar arasında Sivas - Erzurum demiryolları köprüleri, Kuşadası, Bartın ve Ereğli limanları ve Kadıncık Hidroelektrik Santralı yer alıyor. Yurtdışına giden ilk müteahhitler olarak sektöre yabancı ülkelerin kapılarını açan ortaklık, özellikle inşaat alanında literatüre geçen yeni usul, makine, prosesler ile dikkati çekti. 
Feyzi Akkaya'nın, Erzincan demiryolu inşaatında 44 no.lu köprüye keman telleri bağlayıp, "la" sesine akort ederek, çelik elemanların fazla gerilip gerilmediğini izlemesi, günümüzde aynı iş için kullanılan 'Meihak Gauge'lerin ilk habercisi oldu. Akkaya, 1978'de Feyzi Akkaya Temel Eğitim Vakfı'nı kurarak servetinin büyük kısmını buraya bağışladı. 
STFA'nın adı son dönemde iki haberle gündeme geldi. Bunlardan biri Dubai'deki yapay Palmiye Adası için 15 milyon dolarlık kazık çakma işinin alınması diğeri de şirketin Küre'deki madenindeki yangında 19 işçinin hayatını kaybetmesiydi. 


</TEXT>
</DOC>
