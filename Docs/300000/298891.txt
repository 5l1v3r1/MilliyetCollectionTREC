<DOC>
<DOCNO> 298891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun24.html </URL>
<DATE> 2004/12/19/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Saddam, Iraklıları Amerikan işgaline karşı birleşmeye çağırdı 
</HEADLINE>
<TEXT>

     Irak'ın devrik Devlet Başkanı Saddam Hüseyin, Iraklılara Amerikan işgaline karşı birleşmeleri çağrısında bulundu. 
     Saddam'ın savunma ekibinden Lübnanlı avukat Büşra Halil, Ürdün'ün başkenti Amman'da düzenlenen basın toplantısında, Saddam'ın Irak yaptığı çağrıda, halkını, 30 Ocak'taki genel seçimlerin tehlikelerine karşı uyardığını söyledi. 
     Geçen Perşembe günü Saddam ile tutuklandıktan sonra ilk kez görüşen Iraklı avukat Halil El Duleymi'nin kendilerine bilgi verdiğini belirten Halil, Saddam'ın, ABD'nin Irak'ı parçalama ve ülkeyi zayıflatmayı amaçlayan planına karşı uyanık olunmasını istediğini kaydetti. 
     Saddam'ın savunma ekibinin lideri Ziyad El Hasavneh de Kürt, Arap, Şii, Sünni ve Hıristiyan tüm Irak vatandaşlarının Iraklı olduğunu ve Amerikan işgaline karşı birleşmeleri gerektiğini dile getiren Saddam'ın sağlının ve moralinin yerinde olduğunun öğrenildiğini belirtti. 
     El Hasavneh, Saddam'ın dış dünyayla bağlantısı olmayan bir hücrede tutulduğunu, Iraklı avukat Halil El Duleymi'nin Irak'ın devrik Devlet Başkanı ile zırhlı bir araçta 4 saat görüştüğünü, hücresinin nerede olduğunun bilinmediğini kaydetti. 
     Görüşmede Saddam'ın, daha önce karısı Sacide tarafından seçilen savunma ekibini resmen atayan yeminli ifadeyi de imzaladığı belirtildi. 
     Irak'ta, dün devrik lideri Saddam Hüseyin'in kuzeni, ''Kimyasal Ali'' lakaplı Ali Hasan El Mecid ve eski Savunma Bakanı Sultan Haşim Ahmed'in yargılanmasına başlanıldığı bildirilmişti. 
     
</TEXT>
</DOC>
