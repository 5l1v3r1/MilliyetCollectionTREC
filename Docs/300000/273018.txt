<DOC>
<DOCNO> 273018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/guncel/gun07.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanlarını havaya uçuracaklardı 
</HEADLINE>
<TEXT>


CENK BAŞLAMIŞ Moskova 

Terör eylemleri nedeniyle alarmda bulunan Rusya Federal Güvenlik Servisi FSB , dünyanın önde gelen belediye başkanlarına yönelik bir saldırıyı son anda önledi. 
FSB sözcüsü Sergey İgnatçenko, saldırıda kullanılacak patlayıcı yüklü aracın önceki gece ele geçirildiğini açıkladı. Olayla ilgili olarak gözaltına alınan Aleksandır Puman adındaki kişi, bombalı aracı Borodin semtine götürerek park etmesi için kendisine 1000 dolar verildiğini söyledi. Puman, 3. Dünya Belediye Başkanları Konferansı'na katılan başkanların Moskova manzarası seyretmek için dün sabah Borodin'e gelişi sırasında aracın havaya uçurulmasının planlandığını açıkladı. Gözaltındaki kişi ifade verirken kalp krizi geçirerek öldü. 
Ele geçirilen arabada dinamit lokumlarıyla mayınların uzaktan kumandayla patlatılmasını sağlayacak düzenek bulundu. Dün çalışmalarını tamamlayan 3. Belediye Başkanları Konferansı'nda Türkiye'yi Ankara Altındağ Belediye Başkanı Veysel Tiryaki, Gölbaşı Belediye Başkanı Abdulnasır Haşlak ve Dış İlişkiler görevlisi Ramazan Kabasakal'dan oluşan bir heyet temsil etti. Ankara Belediye Başkanı Melih Gökçek'in gelmekten son anda vazgeçtiği Moskova'daki toplantıya 60'tan fazla başkentin belediye başkanı katıldı. 



</TEXT>
</DOC>
