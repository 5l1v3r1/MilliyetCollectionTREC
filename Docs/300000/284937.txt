<DOC>
<DOCNO> 284937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur37.html </URL>
<DATE> 2004/10/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Müftülük, Hırka-i Şerif Camii'nde önlemlerin artırılmasını istedi... 
</HEADLINE>
<TEXT>

     İstanbul Müftüsü Mustafa Çağrıcı, Hırka-i Şerif Camii'nde bugün aşırı kalabalık yüzünden yaşanan izdiham sonucu fenalaşarak hastaneye kaldırılanlar olduğunu belirterek, camide emniyet tedbirlerinin artırılması için başvuruda bulunduklarını bildirdi. 
     AA muhabirine açıklama yapan Çağrıcı, Hırka-i Şerif Camii'nde Ramazan boyunca, dini bakımdan da doğru olmayan lüzumsuz bir izdiham yaşandığını ifade ederek, zaman zaman tatsız olayların meydana geldiğini belirtti. 
     Çağrıcı, insanların aşırı ilgisi ve caminin fiziki durumu yüzünden cami görevlileri ve orada görevli polislerin yetersiz kaldığını dile getirerek, ''İstanbul Vali Yardımcısı Gazi Kaya ve Fatih Kaymakamlığı ile görüştük. Hırka-i Şerif Camii'nde emniyet tedbirlerinin artırılması için başvuruda bulunduk'' dedi. 
     Hırka-i Şerif Camii'nde bulunan Peygamberin hatıralarına saygı göstermeye gidenlerin çok özenli olmaları gerektiğine işaret eden Çağrıcı, şunları kaydetti 
     ''Orada Peygamberimizin sakalı, hırkası ve kemerinden bir parça var. Sonuçta bunlar eşya. Peygamberimizden kalan eşyaya saygı gösterirken insana zarar vermek haramdır. Bu tür yerlerin islami ahlaki olgunluk içinde ziyaret edilmesi gerekir. İbadeti dahi insana eziyet etmeden yapmak Peygamberimizin en önem verdiği konuydu. Onun için eşyaya saygı gösterirken taşkınlık yapılmaz. Bazı insanlar dini uygulamaları yaparken abartılı davranıyorlar.'' Hırka-i Şerif Camii imamı Mustafa Uyar da Ramazan ayında özellikle hafta sonları çok kalabalık bir ziyaretçi akınına uğradıklarına işaret ederek, bu kalabalığın, istenmeyen olayların yaşanmasına sebebiyet verebildiğini bildirdi. 
     Uyar, ''Gün içinde kalabalığın arasında zaman zaman bayılanlar oldu'' şeklinde konuştu. 
     
</TEXT>
</DOC>
