<DOC>
<DOCNO> 251308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/ekonomi/eko06.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reformsuz, genel sağlık sigortası 160 katrilyona mal olur' 
</HEADLINE>
<TEXT>


Dünya Bankası, sistemde reform yapılmazsa 2025'te maliyetin ikiye katlanacağını bildirdi 


Dünya Bankası, genel sağlık sigortasında reform yapılmayıp mevcut durumun sürdürülmesi durumunda kamuya maliyetinin 2025'te 160 katrilyonu bulacağını, reform yapılması halinde ise rakamın 80 katrilyon lira olacağını açıkladı. 
Dünya Bankası'nca hazırlanan "Türkiye'de Genel Sağlık Sigortasına Hazırlık" konulu raporda, ülkede bu alanda yaşanan gelişmeler ile alternatif çözüm önerileri ortaya konuldu. 
Rapora göre, sağlık sistemindeki durum sürerse, Türkiye'de 2005 yılında yaklaşık 20 katrilyon, 2011'de 20 katrilyonun biraz üzerinde, 2015'de de yaklaşık 40 katrilyon lira genel sağlık harcamasında bulunulacak. Bu rakam 2021'de 60 katrilyona, 2025'de ise 80 katrilyon liraya çıkacak. 
Genel sağlık sigortası, reform yapılmadan Türkiye'ye maliyeti 2005'de 20 katrilyon, 2011'de 40 katrilyon, 2015'de 60 katrilyon, 2021'de de 100 katrilyon liranın üzerinde olacak. Bu rakam 2025'te ise 160 katrilyona yaklaşacak. 
Genel sağlık sigortasının reformlarla yürürlüğe konulması halinde ise maliyet tutarı, 2010'lara kadar 20 katrilyon lira düzeyinde kalacak. Söz konusu rakam, 2015'de 40, 2021'de yaklaşık 60, 2025'de ise 80 katrilyon lira olacak. 

'Devlet prim ödesin' 
Raporda, genel sağlık sigortasının hükümetin acil eylem planının köşe taşlarından olduğu da belirtilerek, SSK, BağKur, Emekli Sandığı ve yeşil kartın "Genel Sağlık Sigortası Fonu" altında toplanması teklif edildi. 
Raporda, genel sağlık sigortası primleri ile ilgili şu öneriler yer aldı 
Devlet, sadece yoksullar adına hane başına asgari ücretin yüzde 12.5'i kadar sağlık sigortası primi ödesin.Yoksul olmayan sigortasızlar, hane başına sigortalanabilir gelirin yüzde 12.5'i kadar sigorta primi ödesin.Halen sigortalı olanların tamamı, hane başına sigortalanabilir gelirin yüzde 12.5'i kadar sağlık sigortası primi versin. 

10.3 milyon yoksulun 4.5 milyonu sigortasız 
- Dünya Bankasına göre, Türkiye'de 10.3 milyon yoksul var. Bunların 5.8 milyonu yeşil kartlı, 4.5 milyonu ise hem yoksul hem de sigortasız. 
- 20.9 milyon kişinin ise sigortası bulunmuyor. Bu rakam sağlık sigortası olmayan yoksulları ve yoksul olmayanları kapsıyor. 
- Net bir rakam olmasada geçerli olan yeşil kart sayısıyla ilgili olarak 2 - 11 milyon arasında olduğu belirtiliyor. 
- Bir yıl geçerlilik süresi olan yeşil kartlarda yenileme başvurularıyla ilgili veri bulunmuyor. 
- 1992'den beri 12 milyonu onaylanan toplam 15 milyondan fazla yeşil kart başvurusu var. Her yıl 1 ile 1.4 milyon arasında yeni yeşil kart dağıtılıyor. 


</TEXT>
</DOC>
