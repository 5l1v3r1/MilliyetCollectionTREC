<DOC>
<DOCNO> 256499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko06.html </URL>
<DATE> 2004/07/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hazine'nin borç ödeme haftası... 
</HEADLINE>
<TEXT>

     Hazine, bu hafta yapacağı 5.7 katrilyon liralık yüklü bir iç borç geri ödemesiyle temmuz ayı ödemelerinin tümüne yakın bir bölümünü tamamlamış olacak. 
     Hazine, bu hafta yapacağı ödemeyle 13.6 katrilyon liralık temmuz ayı iç borç ödemelerinin neredeyse tümünü gerçekleştirecek. Ayın son haftasına sadece 106 trilyon liralık düşük bir ödeme kalacak. Bu nedenle ayın son haftasında iç borçlanma ihalesi yapması beklenmeyen Hazine, iç borçlanma programını yarın yapacağı iki ihaleyle tamamlayacak. Hazine yarın 21 Temmuz 2004 valör ve 20 Ekim 2004 itfa tarihli olmak üzere, 91 gün vadeli Türk Lirası cinsinden iskontolu referans bono ihalesi yapacak. Hazine, söz konusu ihaledeki net borçlanma tutarını daha önce 1 katrilyon 970 trilyon lira olarak açıklamıştı. Yarın ayrıca yine 21 Temmuz 2004 vade başlangıcı ve 6 Temmuz 2005 geri ödeme tarihli olarak 350 gün vadeli Türk Lirası cinsinden iskontolu Hazine bonosu ihalesi yapılacak. 

     
</TEXT>
</DOC>
