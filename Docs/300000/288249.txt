<DOC>
<DOCNO> 288249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/spor/spo01.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo'ya acı sürpriz 
</HEADLINE>
<TEXT>


Beşiktaş'ın Brezilyalı yıldızı, kırık olan sol kolu için gittiği Zürih'te ikinci şoku yaşadı. Fıtık teşhisi konulan Ronaldo'nun devre arasında bıçak altına yatması gündemde 

SÜLEYMAN HATISARU 


Nazar değdi 
SİYAH - Beyazlı ekibin savunmasında "istikrar sembolü" olarak gösterilen Guiaro Ronaldo'nun talihsizliği devam ediyor. Ronaldo'nun, İsviçre'deki kontrollerinden gelen kötü haber herkesi şoke etti. Galatasaray derbisinde sağ kolu kırılan Sambacı, Zürih'te Doktor Bürhle tarafından muayene edildi. Ancak kontrollerde Ronaldo'nun fıtık olduğu tespit edildi ve mutlaka ameliyat edilmesi gerektiği ifade edildi. 

Son karar bugün 
YÖNETİME bilgi veren Ronaldo'nun devre arasında bıçak altına yatması bekleniyor. Kulüp Doktoru Ayhan Optur, operasyon konusundaki kesin kararı bugün vereceklerini söyledi. Zürih Beşiktaşlı İşadamları Birliği Başkanı Sezai Canazlar, "Yönetim izin verirse, ameliyat masraflarını karşılamaya hazırız" dedi. Öte yandan Fatih Sonkaya'nın da ocakta üçüncü kez fıtık nedeniyle ameliyat olacağı öğrenildi. 

Kabarık bilanço 

AYŞE YEŞİN 

54 milyarlık fatura 
SÜPER Lig'in 12 haftalık periyodunda Siyah - Beyazlı seyircilerin çıkardığı olaylar kulübün başını ağrıttı. Tam sekiz kez PFDK'ya sevk edilen ve 53.5 milyar lira ceza ödeyen Beşiktaş, bu alanda rakiplerinden bir adım öne çıktı. Futbol Federasyonu Disiplin Kurulu, küfürlü tezahürat, sahaya yabancı madde atma ve çıkan olaylar nedeniyle Süper Lig kulüplerine şu ana kadar 214 milyar 250 milyon lira para cezası kesti. 

382 milyar birikti 
ANKARASPOR, Samsunspor, Denizlispor ve İstanbulspor'un cezasız kapattığı bu dönemde en fazla para ödeyen Beşiktaş'ı, 31 milyar lira ile Galatasaray takip etti. Fenerbahçe 12.5, Trabzon ise 16 milyar ceza aldı. Sakarya 25, Diyarbakır 21.5, Kayseri de 16 milyar 250 milyon lira ceza ödedi. Cezalardan dolayı kasasına şu ana kadar 382 milyar lira koyan federasyon, bu rakamı en centilmen takımlar arasında pay edecek. 

Kartal'a tek gün bayram 

Tempo düşmeyecek 
ÇAYKUR Rizespor maçının hazırlıklarını milli takımlara giden oyunculardan yoksun şekilde sürdüren Beşiktaş, Ramazan Bayramı'nda da hız kesmeyecek. Sadece ilk gün izin yapacak Siyah - Beyazlılar, ikinci günden itibaren yeniden mesaiye başlayacak. Del Bosque'nin, milliler dışındaki isimlerin performansını yakından görmek için izni kısa tuttuğu öğrenildi. Siyah-Beyazlıların dünkü çalışmasına sakat olan Sergen ve ülkesine giden Carew katılmadı. Beşiktaş, devre arasında İspanya, Pakistan ve Antalya'da kısa aralıklarla kamp yapacak. 

Görkey'e son veda 

BEŞİKTAŞ'IN unutulmaz futbolcularından "Voleci Şeref" lakaplı Şeref Görkey dün toprağa verildi. Görkey'in naaşı, Akaretler'deki kulüp binası önünde yapılan törenden sonra Teşvikiye Camii'nde kılınan cenaze namazının ardından Zincirlikuyu Mezarlığı'na defnedildi. Beşiktaş 2. Başkanı Murat Aksu üç büyük kulübün eski başkanlarının da yer aldığı cenaze törenine federasyondan kimsenin katılmamasına tepki gösterdi. 

Tayfur'dan rapor 

MENAJER futbolcu Tayfur Havutçu, takım arkadaşlarıyla ligde geride kalan maçların muhasebesini yaptıklarını, bu konuda Teknik Direktör Vicente del Bosque'ye de bir rapor sunduklarını söyledi. Tecrübeli oyuncu, "Artık bundan sonraki çalışmalarımızda bu rapor bir rehber olacak. Öncelikli hedefimiz, Avrupa. Önümüzdeki yıl için Şampiyonlar Ligi'ni de kovalayacağız" dedi. 


</TEXT>
</DOC>
