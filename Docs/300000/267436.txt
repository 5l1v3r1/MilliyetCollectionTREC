<DOC>
<DOCNO> 267436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/dunya/dun01.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara dul, kardeşinin intikamını almış 
</HEADLINE>
<TEXT>


DIŞ HABERLER 


Rusya'da geçen salı günü düşen iki uçağın da terörist saldırıya uğradığı kesinlik kazanırken, Moskova - Volgagrad seferini yapan TU - 134 uçağının düşmesine neden olan bombayı patlattığı sanılan Çeçen "kara dul" Amanta Nagayava'nın saldırıyı yıllar önce Rus askerleri tarafından kaçırıldıktan sonra bir daha haber alınamayan kardeşinin intikamını almak için düzenlediği öne sürüldü. İngiliz gazetesi The Independent'ın haberine göre, Nagayava'nın komşuları, 3 erkek kardeşinden biri 3 - 4 yıl önce kaçırılan Nagayava'nın Rusya ile Çeçenistan arasındaki çatışmayı en acı şekliyle yaşadığını söyledi. Rus Izvestia gazetesi de, Nagayava'nın profilinin "kara dul" imajına çok benzediğini yazdı. Gazete, kara dulların genellikle kocasını ya da bir yakınını Rusya'yla çatışmalarda kaybeden kadınlar olduğunu hatırlatarak, "Nagayava'nın intihar bombacısı olmak için nedeni vardı" dedi. 


</TEXT>
</DOC>
