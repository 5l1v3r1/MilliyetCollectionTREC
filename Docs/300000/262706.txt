<DOC>
<DOCNO> 262706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun09.html </URL>
<DATE> 2004/08/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kut'ta ölü sayısı 70'ten fazla... 
</HEADLINE>
<TEXT>

     Irak'ın güneyindeki Kut kentinde ölenlerin sayısının 70'ten fazla olduğu bildirildi. 
     Kut'un bağlı olduğu Vasit'in sağlık yetkilisi Felah el Bayraman, Amerikan bombardımanında ve Şii milislerle Irak polisi arasındaki çatışmalarda son 24 saat içinde 72 kişinin öldüğünü 148 kişinin yaralandığını söyledi. 
     Irak Sağlık Bakanlığı da ölü sayısını 75 olarak verdi. 
     El Bayraman, Amerikan helikopterlerinin kent merkezindeki Şarkiye'ye yaptıkları bombardımanda ölenlerin sayısının 51, yaralı sayısının 45 olduğunu bildirdi. 
     
     Musul'da polis aracına saldırı 4 ölü 

     Irak'ın Musul kentinde dün gece bir polis aracını hedef alan saldırıda dört kişi öldü. 
     Polis kaynaklarına göre, kimliği belirlenemeyen kişilerin otomatik silahlarla düzenlediği saldırıda, iki polisin yanı sıra bir çocuk ve bir kadın hayatını kaybetti. 
     Kentte geçen hafta isyancılarla Irak polisi arasında çıkan çatışmalarda 22 kişi ölmüş, bunun üzerine kent merkezinde akşamları sokağa çıkma yasağı ilan edilmişti. 
     
</TEXT>
</DOC>
