<DOC>
<DOCNO> 281318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur19.html </URL>
<DATE> 2004/10/18/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hırsızlığın böylesi... 
</HEADLINE>
<TEXT>

     Isparta'nın Sütçüler İlçesi'nden çaldıkları ineği keserek, otomobilin bagajına koyan 2 kişi, jandarmanın yol kontrolü sırasında yakalandı. 
     AA muhabirinin aldığı bilgiye göre, Burdur'un Bucak İlçesi Jandarma Bölük Komutanlığı ekipleri, Isparta-Antalya Karayolu Dereboğazı mevkiinde yol kontrolü sırasında, 07 CUY 66 plakalı otomobili durdurdu. Jandarma, sürücünün üzerinde kan lekeleri görünce otomobilde arama yaptı. 
     Otomobilin bagajında, kafası kesilmiş, derisi yüzülmemiş bir inek gören jandarma, kulağındaki küpe numarasından ineğin, Isparta'nın Sütçüler İlçesi'nden çalınmış olduğunu belirledi. 
     Jandarma tarafından gözaltına alınan sürücü İ.D. ve aynı araçta bulunan R.K'nin, ifadelerinde, ineği Sütçüler'deki bir ahırdan çaldıklarını, 500 metre uzaklıkta bir tarlada kestiklerini ve parçalamadan bagaja koyarak, olay yerinden uzaklaştıklarını anlattıkları öğrenildi. 
     Olayla ilgili soruşturma sürdürülüyor. 
     
</TEXT>
</DOC>
