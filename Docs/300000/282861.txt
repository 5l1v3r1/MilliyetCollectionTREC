<DOC>
<DOCNO> 282861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yasam/axyas02.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatımız 'ekran' oldu 
</HEADLINE>
<TEXT>


MEB'in son raporuna göre Türk halkı, televizyon başında geçirilen vakit konusunda tüm dünyayı geride bırakıp Amerikalılara yetişti... Türkiye'de günlük 3.5 saatlik televizyon izleme oranı, dizilerle 4 saate çıktı 

Bahar Atakan 

Milli Eğitim Bakanlığı'nın MEB 'boş zamanı değerlendirme ve kitap okuma alışkanlığı' raporunda, Türkiye'nin televizyon izleme açısından dünyada ikinci sıradan, ABD ile birlikte ilk sıraya çıktığı tespiti yapıldı. 
"Her Türk vatandaşı günün 3.5 saatini televizyon başında geçiriyor. 3.5 saat, yarım gün eğitim yapan bir okulda günlük eğitimin süresine eşittir. Dizi furyasıyla bu rakam 4 saate çıkmıştır" denilen raporda, ulusal kanallarda haftada 40 yerli dizinin yayımlandığına işaret edildi. Raporda, çeşitli ülkelerde günlük TV izleme süreleri konusunda şu bilgiler verildi ABD - Türkiye 4 saat, İngiltere 3 saat 20 dakika, Japonya 3 saat 15 dakika, Avustralya 3 saat, Almanya 2 saat 55 dakika, Fransa 2 saat 50 dakika, Peru 2 saat 40 dakika, İsveç 2.5 saat. 

Çocuklar saldırgan 
Raporda, 'televizyonun kaybettirdikleri' başlığı altında 4 madde sayıldı 
1- Okuldaki derslere olumsuz etki yapıyor. 
2- Aşırı izleme, vücudun gelişimini bozuyor. 
3- Reklamlarda çocuklara faydasız yiyecekler ve abur cubur yemeleri yönünde telkin yapılıyor. 
4- Şiddet gören çocuk saldırgan oluyor. 

En popüler diziler 

1- Kurtlar Vadisi 
2- Bir İstanbul Masalı 
3- Haziran Gecesi 
4- Avrupa Yakası 
5- Çemberimde Gül Oya 
6- Hayat Bilgisi 
7- Melekler Adası 
8- Sihirli Annem 
9- Bütün Çocuklarım 
10- Cennet Mahalesi 

Ekranda dizi bereketi 

MAGAZİN SERVİSİ 
Ulusal kanallardaki diziler 
Çemberimde Gül Oya, Sahra, Serseri, Sihirli Annem, Haziran Gecesi, Kınalı Kar, Dayı, Omuz Omuza, Sil Baştan, Size Baba Diyebilir Miyim , Kampusistan, Bütün Çocuklarım, Bir Dilim Aşk, Karım ve Annem. 
Kurşun Yarası, Bir İstanbul Masalı, Avrupa Yakası, Melekler Adası, Sayın Bakanım, İstanbul Şahidimdir, Aliye, Sevinçli Haller. 
Kurtlar Vadisi, Ekmek Teknesi, Aşkımızda Ölüm Var, Gurbet Kadını, Alacakaranlık, Şeytan Sofrası, Cennet Mahallesi, Hayat Bilgisi, Gece Yürüyüşü, Metropalas, Müjgan Bey, Gizli Dünyalar. 
Aşk Yarası, Çocuklar Ne Olacak , En Son Babalar Duyar, Her şey Yolunda, Şöhretler Kebapçısı, Yeniden Olacak O Kadar. 
Aşk Mahk mu, Kuzenlerim, Türkmen Düğünü. 
Çocuğun Var, Derdin Var. 

Kitapta da durum vahim 

TV izleme alışkanlığının okuma alışkanlığı kazanmaya karşı engellemede önemli etkenlerden biri olduğunun belirtildiği rapora göre, Türkiye, kitaba yatırım konusunda dünya ortalamasının yarısını bile yakalayamıyor. 
Bir Norveçli kitaba yılda 137 dolar, Alman 122 dolar, İsveçli, Avustralyalı ve Belçikalı 100 dolar, ABD'li 95 dolar harcarken, bir Türk yılda kitap için yalnız 0.45 dolar para ayırıyor. Türkiye, bu konuda dünya ortalaması olan 1.3 doların bile çok altında kalıyor. 

6 Türk'e bir kitap 
Bir Japon yılda 25, İsveçli 10, Fransız 7 kitap okurken, Türkiye'de 6 kişiye yılda 1 kitap düşüyor. Raporda, Japonya'da 'ayakta kitap okuma alışkanlığı' için 'taşiyomi' sözcüğünün kullanıldığına işaret edilerek, "Böyle bir kelime sözlüğe geçtiği halde, bizim ülkemizde bırakın ayakta kitap okumayı, evlerdeki kitapların bile yüzüne bakılmamakta ve kitaplar genellikle vitrinleri süsleyen bir aksesuvar olarak kullanılmaktadır" denildi. 


</TEXT>
</DOC>
