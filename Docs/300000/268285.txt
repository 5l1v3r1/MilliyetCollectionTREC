<DOC>
<DOCNO> 268285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/dunya/adun.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İntikamı camiden aldılar 
</HEADLINE>
<TEXT>


Irak'ta kaçırılan 12 Nepalli işçinin öldürülmesi üzerine çılgına dönen binlerce kişi Nepal'in başkenti Katmandu'nun tek camiini yaktı, 'Kahrolsun İslam' sloganları attı 

DIŞ HABERLER SERVİSİ 


Irak'ta 12 Nepalli işçinin önceki gün Müslüman militanlar tarafından öldürülmesini protesto eden Hindu dininden binlerce Nepalli, dün başkent Katmandu'yu savaş alanına çevirdi. Masum işçilerin, "Müslümanlarla savaşmak için Irak'a geldikleri, Buda'ya inandıkları, Hıristiyan ve Yahudilere hizmet ettikleri" gerekçesiyle öldürülmesini kınayan öfkeli kalabalık, kent merkezindeki büyük camiyi kundakladı. Nepal hükümeti, şiddet olaylarının daha da büyümemesi için süresiz olarak sokağa çıkma yasağı ilan etti. Dünkü olaylarda 2 kişi öldü, 3 kişi de yaralandı. 
Katmandu'nun en büyük camisi "Jama Masjid" Camii'ne girerek içerideki kilim ve eşyaları ateşe veren ve Kuran'ı Kerim'i parçalayan göstericiler, polis tarafından dışarıya çıkarıldıktan sonra çevredeki binaları taşladı ana kavşaklarda otomobil lastiği yakarak yolları trafiğe kapadı. 
Bazı göstericiler, Suudi Arabistan Havayolları ile Katar Havayolları'nın kentteki bürolarını yağmaladı, içerideki eşyaları yaktı. Mısır Büyükelçiliği'ni işgal etmeye hazırlanan bir gruba polisin ateş açması sonucu bir kişi öldü, 3 kişi de yaralandı. "Kahrolsun İslam" ve "12 Nepalli'nin anısı yaşayacak" sloganları atan göstericiler, Nepal hükümetini ise rehinelerin serbest bırakılması için yeteri kadar çaba göstermemekle suçlayarak, istifaya çağırdı. Polis, sayıları 3 bini bulan protestocuları durdurabilmek için göz yaşartıcı bomba kullandı. İçişleri Bakanlığı, sokağa çıkma yasağı kapsamında halktan evlerinden çıkmamalarını isterken, güvenlik güçlerine yasağı delenleri vurma izni verildi. Sokağa çıkma yasağını ihlal eden bir kişi de vurularak öldürüldü. Nepal hükümeti ayrıca, öldürülen 12 Nepalli için bugün bir günlük yas ilan etti. 
27 milyonluk nüfusunun yüzde 3.5'i Müslüman olan ülkedeki İslami gruplar da rehinelerin öldürülmesini kınadı, "Bu insanlık dışı eylem İslam'a sığmaz" açıklamasında bulundu. 
Irak'ta Ürdünlü bir firma için aşçı ve temizlikçi olarak çalışan Nepalli işçiler, 20 Ağustos'ta Ensar El Sünnet Ordusu adlı grup tarafından kaçırılmış, işçilerin cesetlerini gösteren fotoğraflar önceki gün bir internet sitesinde yayımlanmıştı. 


</TEXT>
</DOC>
