<DOC>
<DOCNO> 255979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur36.html </URL>
<DATE> 2004/07/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Pratisyen doktor 3 polisi ısırmakla suçlandı... 
</HEADLINE>
<TEXT>

     Adana'da, bir pratisyen doktor, 3 polisi ısırdığı iddiasıyla sevk edildiği mahkemede, tutuksuz yargılanmak üzere serbest bırakıldı. 
     Alınan bilgiye göre, Gülbahçesi Sağlık Ocağı'nda görevli, 5 yıllık pratisyen doktor Şehmus Fidan, Saydam Caddesi'ndeki bankadan para çekmek üzere geldiği 47 LD 692 plakalı otomobilini gelişi güzel park ettiği gerekçesiyle, kendisini uyaran trafik polisi Ekrem Çiftçi ile tartıştı. Doktor Şehmus Fidan, tartışma sırasında yanlarına gelen Emniyet Müdürlüğü Yankesicilik ve Dolandırıcılık Bürosu Amirliği'nde görevli sivil memurlar Ercan Çiftçi ve Mehmet Canpolat ile trafik polisi Çiftçi'ye mukavemet gösterip ellerini ısırdığı iddiasıyla gözaltına alındı. 
     Karakolda ifadesi alındıktan sonra sevk edildiği adliyede Cumhuriyet Savcılığı'nca tutuklama istemiyle nöbetçi mahkemeye çıkarılan Şehmus Fidan, tutuksuz yargılanmak üzere serbest bırakıldı. 
     Fidan, gazetecilere yaptığı açıklamada, polis memurlarının saldırısına uğradığını öne sürdü. Bu nedenle kendini savunmaya çalıştığını belirten Fidan, ''Sivillerin de polis olduklarını bilemezdim. Ellerinden kurtulmak için ısırdım'' dedi. 

     
</TEXT>
</DOC>
