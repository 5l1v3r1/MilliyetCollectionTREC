<DOC>
<DOCNO> 280311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun36.html </URL>
<DATE> 2004/10/15/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
KKTC'de aşı skandalı... 
</HEADLINE>
<TEXT>

     KKTC'de özel muayenehanesinde çalışan bir doktorun, hastası olan çocuklara ''aşı yerine serum yaptığı'' iddiaları üzerine, KKTC Sağlık ve Sosyal Yardım Bakanlığı soruşturma başlattı. 
     KKTC Sağlık ve Sosyal Yardım Bakanı Hüseyin Celal, bakanlığının ilgili birimlerince konuya ilişkin soruşturma başlatıldığını açıkladı. 
     Hüseyin Celal, bakanlıkta düzenlediği basın toplantısında, iddialara konu olan doktorun, aşı yaptığı çocukların listesini vermeyi reddettiğini belirterek, çocuklardan alınacak kan örneklerinin Ankara'ya gönderilerek test yaptırılacağını söyledi. 
     Celal, kesin sonucun Hıfzıssıhha Enstitüsü'nde yapılacak incelemeden sonra ortaya çıkacağını ve ''aşı yapılıp yapılmadığının kesin olarak saptanacağını'' kaydetti. 
     Son gelişmelerin, aşıların ülkeye getirilmesi ve dağıtımı aşamasında soğuk zincirin kesintiye uğrayıp uğramadığı sorusunu da gündeme getirdiğini belirten Hüseyin Celal, ''Olay büyük. Yaygın şekilde aşı yapılmadığı veya soğuk zincirdeki kopma nedeniyle aşıların bozuk olduğu belirlenirse tüm çocuklar tekrar aşılanacak'' dedi. 
     ''Bu konuda fazla konuşmak istemediğini, ancak olayın başka boyutları da bulunduğunu'' ifade eden Celal, bakanlığın yaptıklarını şöyle anlattı 
     ''Öncelikle bu doktorun ecza depolarından aldığı aşıların bir dökümünü aldık. Muhtelif kişilerle konuştuk hasta veya aşı yapılan çocukların aileleriyle görüştük. Aileler bu konuda uzunca bir süredir sıkıntı yaşıyorlardı. Bazıları gidip kendi kendilerine laboratuvarlarda çocuklarına aşı yapılıp yapılmadığını araştırıyorlardı. Testini yaptılar. Vücutta bir antikor oluşuyormuş. Eğer bu yoksa aşı yapılmadı demekmiş. Bize bu şekilde birçok laboratuvar belgeleri getirildi.'' 
     
     HIFZISSIHHA'DA KESİN SONUÇ 
     Türkiye'de Sağlık Bakanlığı yetkilileriyle de konunun 10 gündür görüşüldüğünü ve mutabakata varıldığını kaydeden Celal, mutabakat gereği çocuklardan alınacak kan örneklerinin Hıfzıssıhha Enstitüsü'nde inceleneceğini ve orada aşı yapılıp yapılmadığının kesin olarak saptanacağını belirtti. 
     Celal, olayın başka boyutlarının da bulunduğunu ve bunların araştırıldığını vurguladı. 
     Tabipler Birliği'nin de söz konusu doktor hakkında ''etik olmayan davranışları''ndan dolayı disiplin işlemi başlattığını anlatan Celal, doktorun birliğe verdiği ifadesinde, ''aşıları Rum tarafından aldığını'' söylediğini aktardı. ''Ne zaman, ne kadar bu meçhul'' diyen Celal, ''Biz buradaki depolardan aldığı aşıları tespit ettik. Dün Temel Sağlık Dairesi Müdürü kendisine başvurarak aşı yaptığı çocukların listesini istedi. Avukatı vasıtasıyla daha sonra bizi arayarak bunu reddetti ve listeyi vermedi'' dedi. Doktorun muayeneye devam edip etmediğinin sorulması üzerine de Sağlık ve Sosyal Yardım Bakanı Hüseyin Celal, ''Muayene izni vardır. Bizim tedbir alma yetkimiz de yok. Tabipler Birliği'nin yetkisinde. Onlar ne düşünüyorlar onlara sormak lazım'' dedi. 
     Doktor hakkındaki diğer iddiaların neler olduğunun sorulması üzerine de Celal, ''etik olmayan davranışlarından söz edilmekte olduğunu'' ifade ederek, ''ilaç verilmesi ve orada ilaç yapılması iddiaları var, bunlar da araştırılıyor'' diye konuştu. 
     ''Rum tarafından aşı alınamadığını, 1.5 yıl önceye kadarsa bunun hiç olmadığını'' vurgulayan Celal, aşı getirecek kişinin ön izin almasının da şart olduğunu belirtti. Celal, ''Hangi aşıların ülkemizde kabul edildiği marka olarak bile belli. Onun dışında getirilmesi mümkün değil. Kaçak aşı geldiği yönünde bilgimiz yok'' dedi. 
     Çocuğu doktorun hastası olan bir gazetecinin, ''tahlillerde, çocuğuna yapıldığı söylenen hiçbir aşıya rastlanmadığını, kendi çocuğuna 17 aşı yapıldığını, doktorun, '3200 hastasının olduğunu' açıkladığını, bu durumda yaklaşık 50 bin aşı yapması gerektiğini'' belirterek, doktorun ecza depolarından kaç aşı aldığını sorması üzerine de Celal, ''doktorun depolardan çok cüzi miktarda aşı aldığının saptandığını, bunların çoğunun da kısa süre önce alınan aşılar olduğunu'' söyledi. 
     
</TEXT>
</DOC>
