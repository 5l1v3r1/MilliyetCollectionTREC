<DOC>
<DOCNO> 299669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas13.html </URL>
<DATE> 2004/12/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Alışveriş merkezlerindeki gizli tehlike... 
</HEADLINE>
<TEXT>

     Hafta sonlarını değerlendirmek ve ihtiyaçları gidermek için tercih edilen büyük alışveriş merkezlerinin kalabalık, gürültülü ve yoğun ışıklı ortamlarının, strese ve buna bağlı fiziksel sıkıntılara neden olduğu bildirildi. 
     Adana Numune Hastanesi'nde görevli Ruh Sağlığı ve Hastalıkları Uzmanı Psikiyatrist Dr. Sümer Öztanrıöver, AA muhabirine yaptığı açıklamada, son dönemde sayıları giderek artan ve ailece zaman geçirmenin alternatifi haline gelen çok kapsamlı alışveriş merkezlerinin ruh ve beden sağlığı üzerindeki etkilerine dikkati çekti. 
     İşyerlerinden yapılan müzik yayınları ve kalabalığın etkisiyle sürekli gürültünün hakim olduğu merkezlerde, yoğun ve parlak ışığa maruz kalındığını ifade eden Öztanrıöver, ''Dış etkenler nedeniyle beden sürekli uyarılmış durumdadır ve bu durum strese neden olur'' dedi. 
     Öztanrıöver, havalandırma sistemlerinin yetersiz kalması ya da aşırı sıcaklığın da olumsuz etkiler yarattığını kaydetti. 
     Kalabalık mekanların kişiler üzerinde ''gözetleniyormuş'' hissi uyandırdığını ve kaygıya yol açtığının altını çizen Öztanrıöver, şöyle devam etti 
     ''Kişi kapalı ve kalabalık mekanların neden olduğu etkinin farkında olmayabilir. Ancak buralarda uzun vakit geçirdiğinde, baş ağrısı, kan basıncında yükselme, kalp çarpıntısı, kaslarda gerilme, nefeste düzensizlik gibi sorunlar yaşanır. Bu sıkıntıların kaynağı ise ortamın yarattığı strestir.'' Öztanrıöver, ürünlerin tanıtımı için hazırlanan çok renkli görsel malzemelerin de kişinin dikkatini birçok noktaya dağıttığını ve ağır spor aktiviteleri ölçüsünde yorgunluğa neden olduğunu söyledi. 
     
     BOŞ SEPET BASKISI 
     Alışveriş merkezlerinin, ürün çeşitliliği ve ödeme kolaylıkları ile ihtiyacının üstünde alışverişe sevk ettiğini de savunan Dr. Sümer Öztanrıöver, şöyle devam etti 
     ''Bu tür merkezlerde kişiler üzerlerinde alışveriş yapma baskısı hissedebilirler. Sepetlerinin boş olması onları huzursuz eder. Alışverişin cazibesinin yanında, ihtiyaçlarının ya da maddi olanaklarının üzerinde mal satın aldıklarını bilmek, ruhsal olarak ikilem yaşamlarına ve mutsuzluk hissine yol açar.'' Alışveriş merkezlerinin kalabalık, gürültülü, parlak aydınlatmalı ve havasız ortamları nedeniyle bazı psikolojik hastalıkların ortaya çıkmasında ya da tekrarlamasında etkili olduğunu da ifade eden Öztanrıöver, özellikle panik atak nöbetlerinin bu tür yerlerde yaşandığını söyledi. 
     Öztanrıöver, alışveriş merkezlerinde geçirilen sürenin kısa ve verimli olması için bir program kapsamında hareket edilmesini önererek, '' Ne alacağımı görünce hatırlarım düşüncesi çok yanlıştır. Mutlaka önceden bir alışveriş listesi hazırlanmalı ve bu listeyi en kısa sürede tamamlayıp, açık havaya çıkılmalıdır'' dedi. 
     
</TEXT>
</DOC>
