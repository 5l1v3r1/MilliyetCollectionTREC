<DOC>
<DOCNO> 261973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yazar/bila.html </URL>
<DATE> 2004/08/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İkili yapı 
</HEADLINE>
<TEXT>


Diyarbakır Büyükşehir Belediye Başkanı Osman Baydemir, ilçe ve belde belediye başkanlarıyla birlikte öldürülen teröristin ailesine taziye ziyaretinde bulundu. 
Baydemir, gelen tepkiler üzerine yaptığı açıklamada, ziyareti savundu ve "Acılar arasında ayrım yapmıyoruz" dedi. Baydemir, taziye ziyaretinin dinimizin bir gereği olduğunu, bu hareketiyle daha vahim olayları önlemeye çalıştığını belirterek, bu tutumlarını sürdürecekleri mesajını da verdi. 
Osman Baydemir'in bu hareketi, insani ve dini duygular bir tarafa, göreve geldiği gün açıkladığı siyasi tutumunun bir sonucudur. Baydemir, belediye başkanı seçildiği günlerde de, "Hangi üniformayı giyerse giysin, kimsenin ölmesini istemiyoruz, anaların acısını ortaklaştırmak durumundayız" biçiminde özetlenebilecek açıklamalar yapmıştı. 
Aynı dönemlerde DEHAP Genel Başkanı Tuncay Bakırhan da, devletle PKK'yı kastederek, "Eşit mesafedeyiz" diyerek benzeri tutum sergilemişti. 
Öyle anlaşılıyor ki, Türkiye, bu tür sahnelere bundan sonra da tanık olacak. 
Her ne kadar insani ve dini boyutu öne çıkarılmaya çalışılsa da olayın siyasi boyutu ve anlamı küçümsenmeyecek önemdedir. Baydemir'in ziyareti, "eşit mesafe" konumu ve politikasının göstergelerinden sadece biridir. Bu, Türkiye'de "ikili" siyasi yapının oluştuğuna işarettir. 
Yaşanan terör süreci sonucunda - Türk Silahlı Kuvvetleri, PKK'yı cephede etkisiz hale getirmiş olmasına rağmen - Türkiye'nin Güneydoğusu'nda etnik nitelikli bir siyasi coğrafya ortaya çıkmıştır. Siyasal açıdan Türkiye'nin görüntüsü ikili bir yapıdır. 
Baydemir ve diğer belediye başkanlarının bu ikinci yapı tarafından desteklenip seçildikleri de bir gerçektir. "Eşit mesafede" durmaya çalışmalarının bu yapıdan kaynaklandığını, koşullar daha uygun olduğu zaman ikinci yapıya daha yakın duracakları söylenebilir. 
Bu siyasi gerçek göz ardı edilerek yapılacak yorumlar sağlıklı olmayacaktır. 
Bu siyasi coğrafyadaki yerel kamu otoritelerinin "alternatif tutum" içinde olmaları, üzerinde düşünülmesi gereken bir durumdur. 
Türkiye, "iki taraf" yaklaşımına alıştırılmaya çalışılmaktadır. 
Türkiye'nin kuruluş temelleri ve felsefesi açısından bakıldığında gelecekteki en önemli sorunun bu ikili yapı olacağı açıktır. 



</TEXT>
</DOC>
