<DOC>
<DOCNO> 259929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun37.html </URL>
<DATE> 2004/08/02/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
ABD, Türk rehinenin öldürülmesini kınadı 
</HEADLINE>
<TEXT>

     ABD Dışişleri Bakanlığı, Irak'ta kaçırılan bir Türk rehinenin öldürülmesini kınadı. 
     Bakanlık sözcüsü Adam Ereli, düzenlediği basın toplantısında, Türk rehinenin öldürülmesini ''alçakça ve barbarca'' bir eylem olarak nitelendirdi. 
     Ereli, ''Bunu kararlılıkla kınıyoruz. Yapılan, bu rehineyi kaçıran teröristlerin gerçek tabiatını ortaya koyuyor. Bunlar, ilerlemeden yana değil. Irak halkı için çalışmıyor. Bu kişiler, masumları öldürerek Irak'ta istikrar, yeniden yapılanma ve demokrasiye ilerlemeyi engellemeye çalışıyor'' dedi. 
     Sözcü Ereli, bu tür eylemlerin ABD'nin kararlılığını kıramayacağını kaydederek, ''Biz kendi adımıza bunların başarılı olmasına izin vermeyeceğiz. Terörist tehlikelerin önüne dikilmekte kararlıyız. Irak ve diğer koalisyon ortaklarımızla birlikte çalışarak Iraklılara yardım konusundaki kararlılığımızı sürdüreceğiz'' diye konuştu. 
     
</TEXT>
</DOC>
