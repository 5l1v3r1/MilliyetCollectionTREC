<DOC>
<DOCNO> 291402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun53.html </URL>
<DATE> 2004/11/23/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Almanya eski başkanı Schmidt,Türklerin serbest dolaşımına karşı 
</HEADLINE>
<TEXT>

     Eski Almanya Başbakanı Helmut Schmidt, Türklere Avrupa'da serbest dolaşım hakkı verilmesine karşı olduğunu söyledi. 
     Schmidt, ''Hamburger Abendblatt'' adlı yerel gazeteye yaptığı açıklamada, serbest dolaşım hakkına sahip bir Türkiye'nin AB'ye girmesine karşı çıkarak, ''Nüfusları 70 milyona ulaşan Türklere Avrupa'da serbest dolaşım hakkı verilmesine karşıyım'' dedi. 
     Türkiye'nin ortak Avrupa pazarına girmesine ya da ekonomik açıdan desteklenmesine karşı olmadığını ifade eden Schmidt, ''Yüzyıllarca hükümdarlık yapmış bir devlet 2 yıl içinde demokratik bir devlet olamaz'' şeklinde görüş belirtti. 
     Anadolu'da yaşam standartlarının düşük olmasından dolayı, Türkiye'den AB ülkelerine bir göçün kaçınılmaz olacağını kaydeden Schmidt, Avrupalı diplomatlar, İstanbul, İzmir ya da Ankara'yı tanıdıkları için aldanıyorlar. Anadolu'yu tanımıyorlar'' diye konuştu. 
     Almanya'nın cazibesini kaybetmesi durumunda bile ''mıknatıs etkisini sürdüreceğini'' savunan Schmidt, ''İnsanlar gelecek ve Alman sosyal yardım dairelerinde ev, televizyon ve telefon isteyecekler'' dedi. 
     Schmidt, Türkiye ile AB üyeliği müzakerelerine başlanması yolunda yoğun çaba harcadığı gerekçesiyle AB Komisyonu üyesi Günter Verheugen'i de eleştirdi. 
     Schmidt, farklı kültürlerin tam olarak Alman toplumuna uyumunu da yakın zamanda mümkün görmediğini belirterek, ''Çok kültürlülük düşüncesinin demokratik bir toplumla bağdaştırılması çok zor. Belki uzun vadede gerçekleşir'' ifadesini kullandı. 
     Schmidt, 1960'lı yılların başında Almanya'ya farklı kültürlerden ''misafir işçi'' çağırmalarını da ''büyük bir hata'' olarak niteledi. 
     
</TEXT>
</DOC>
