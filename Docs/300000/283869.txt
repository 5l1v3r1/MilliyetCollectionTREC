<DOC>
<DOCNO> 283869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur30.html </URL>
<DATE> 2004/10/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Beden eğitimi dersinde öğrenci bıçaklandı 
</HEADLINE>
<TEXT>

     Mehmed Hakkı ÖZBAYIR DHA 

MANİSA'da, Vicdan Karaosmanoğlu İlköğretim Okulu'nda beden eğitimi dersi için bahçeye çıkan öğrencilerden 14 yaşındaki R.K., duvardan atlayarak yanına gelip elindeki topu almak isteyen kimliği belirsiz saldırgan tarafından bıçaklandı. 
     Olay dün öğleden sonra, Manisa'nın kenar semtlerinden Nurlupınar Mahallesi'ndeki Vicdan Karaosmanoğlu İlköğretim Okulu bahçesinde meydana geldi. Beden Eğitimi dersine girmeye hazırlanan 7'nci sınıf öğrencisi 14 yaşındaki Ramazan Kula'nın yanına bahçe duvarından atlayıp gelen saldırgan, elindeki topu istedi. 
     Kula topu vermek istemedi. Bunun üzerine anında taşıdığı bıçakla öğrenci Ramazan Kula'yı göğsünden ve karnından iki bıçak darbesiyle yaralayan saldırgan kaçtı. Öğrencilerin bağırışları üzerine bahçeye koşan beden eğitimi öğretmeni Seral Yanıker ve diğer öğretmenler, yaralı öğrenciyi Manisa SSK Hastanesi'ne kaldırdı. 
     Göğsünde hafif bir çizik, karnında ise derin bir yara açılan Ramazan Kula tedavi altına alınırken, sağlık durumunun iyi olduğu bildirildi. Polis, Kula'yı bıçaklayıp kaçan saldırganın 14 yaşındaki Y.Ö. olduğunu belirleyerek aramaya başladı. 
     Olay sırasında Milli Eğitim Müdürlüğü'nde toplantıda olduğunu söyleyen, ikili eğitim yapılan ve ikibin 10 öğrencisi bulunan okulun Müdürü Yener Tekin, "Çevreden gelen yaşları küçük çocukların öğrencilere sataşmasını önlemek için geçtiğimiz yıl sürekli polis bulundurulmasını talep etmiştik. Bir süredir sorun yoktu, artık yeniden polis isteyeceğiz. Ben göreve geleli 27 gün oldu'' dedi. 
     
</TEXT>
</DOC>
