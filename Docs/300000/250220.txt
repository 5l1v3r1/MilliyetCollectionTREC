<DOC>
<DOCNO> 250220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko15.html </URL>
<DATE> 2004/06/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TT TİM altında birleşen Aycell ve Aria'nın yeni markaları Avea... 
</HEADLINE>
<TEXT>

     TT TİM altında birleşen Aycell ve Aria, yeni markaları ''Avea'' ile faaliyetlerine devam edecek. 
     TT TIM Genel Müdürü Cahit Paksoy düzenlediği basın toplantısında, Avea markasının vizyonu, hedefleri ve ana ilkelerini açıkladı. 
     Paksoy, Avea'nın bir Türk markası olduğunu belirterek, ''Avea, Türkiye'nin ve kültürümüzün çeşitliliğini ve zenginliğini harmanlayan, biraraya getiren bir marka olacak. Markamız, birleştirici, bütünleştirici, Türkiye'nin bütün renklerini ve insanlarını kucaklayan bir marka olacak'' dedi. 
     Paksoy, Avea markası adı altında 505 ve 555 ile başlayan abone numaralarının devam edeceğini kaydetti. 
     Cahit Paksoy, farklı gruplara farklı tarifeler sunacaklarını bildirdi. 
     
     BİZİM HEDEFİMİZ BİR NUMARA OLMAKLA İLGİLİ 

     TT TİM İletişim Hizmetleri A.Ş. Genel Müdürü ve Yönetim Kurulu Üyesi Cahit Paksoy, bir numara olmayı hedeflediklerini belirterek, ''Telsim iki numara. Bu sene içinde kesinlikle iki numara olacağız, ondan sonrasını bir numara düşünsün'' dedi. 
     Aycell ve Aria'nın, baş harfleri ''a'' ve ''a''nın yan yana getirilmesinden oluşan yeni markası ''Avea''nın tanıtım toplantısı, TT TİM İletişim Hizmetleri A.Ş. Yönetim Kurulu Başkanı Roberto Pellegrini ile Genel Müdür ve Yönetim Kurulu Üyesi Cahit Paksoy'un katılımıyla gerçekleştirildi. 
     Paksoy, toplantıda yaptığı konuşmada Aycell ve Aria'nın birleşmesinden doğan sinerji ve birlikteliği ''Avea'' markası ile tek bir marka altında sürdüreceklerini kaydetti. 
     Türkiye'de GSM müşterisinin tam olarak aradığını bulamadığını ifade eden Paksoy, müşteri odaklı bir marka olarak çalışmalarını sürdüreceklerini kaydetti. 
     Paksoy, ''Bu pazarda iddialıyız, hedefimiz 2006'da yüzde 30'luk pazar payına sahip olmaktır'' dedi. 
     Aycell ve Aria'nın ses ve veri iletişiminde uluslararası ve yurtiçi erişim açısından en geniş şebeke ağına sahip GSM operatörü olduğunu belirten Paksoy, şöyle konuştu 
     ''Birleşmeyi takiben tüm Aycell ve Aria aboneleri birleşik kapsama alanından şebekeler arası serbest dolaşım yoluyla yararlanmaya başlamış olup şebeke entegrasyon çalışmaları başlatılmıştır. Şebekemiz yıl sonu itibarıyla nüfusu binin üzerinde olan tüm yerleşim merkezlerini kapsayacaktır. 2004 sonu itibarıyla 6 bin 500 sayısını aşacak baz istasyonumuzla nüfusun yüzde 98'ini kapsama alanına alacağız.'' 
     
     ''İNANILMAZ ŞEYLER SUNACAĞIZ'' 

     Avea'nın GSM sektörüne gerçek bir rekabet getireceğini ifade eden Paksoy, ''İnanılmaz, ama inanılmaz şeyler sunacağız. Herkesin alternatifi Avea olacak'' dedi. 
     Paksoy, bir ay içinde tüm Türkiye'nin beklediği yeni tarifeleri abonelerin hizmetine sunacaklarını bildirdi. 
     Toplantıda soruları da yanıtlayan Cahit Paksoy, iki şirketin birleşmesiyle bir araya gelen 555-505 numaralı telefon hatlarının kullanılmaya devam edeceğini belirterek, ''Numaralarla ilgili bir değişiklik yok'' dedi. 
     Müşteriye daha iyi hizmet sunmak için birleştiklerini kaydeden Paksoy, müşteriye 1 sene öncesinden daha hızlı ve kolay gideceklerini söyledi. 
     Paksoy, Telsim'le ilgili bir soru üzerine de şunları kaydetti 
     ''Bizim inancımız Telsim'in markette operatör olarak kalması. Bu olursa market daha iyi çalışır. Ama bizim hedefimiz Telsim'le ilgili değil. Hedefimiz daha ileride, bir numara olmakla ilgili. Telsim iki numara. Bu sene içinde kesinlikle iki numara olacağız, ondan sonrasını bir numara düşünsün.'' Paksoy, GSM'den alınan verginin ülkedeki en yüksek vergi olduğunu belirterek, bunun hem operatörü hem de müşteriyi zorda bıraktığına işaret etti ve ''Bu vergi daha makul oranlara çekilerek markete rahatlık getirilmeli'' dedi. 
     Yurt dışına ilişkin çalışmaları olup olmadığı yönündeki bir soru üzerine de Paksoy, ''Biz ticarete, müşteriye hizmet, bu alanda bir numara olmak için soyunduk. Öncelikle kendi ülkemizdeki tabanımızı sağlamlaştırmak istiyoruz. Kendi mutfağımızı düzeltmeden komşu mutfağa bakmıyoruz'' diye yanıt verdi. 
     
     500 MİLYON DOLARLIK İLAVE YATIRIM 

     Yapılacak yatırımlara ilişkin bir soru üzerine de Paksoy, önümüzdeki 3 yıl içinde 500 milyon dolarlık ilave yatırım yapmayı düşündüklerini bildirdi. 
     Paksoy, kısa bir süre sonra sabırsızlıkla beklenen tarifelerini pazara ve potansiyel müşterilerin hizmetine sunacaklarını belirterek, ''İddia ediyorum ki tarifelerimiz büyük ilgi toplayacak, herkesi şaşırtacak ve herkesi memnun edeceğiz. Kısa bir süre bekleyin'' diye konuştu. 
     Paksoy, ayrıca Avea markasını kutlamak amacıyla bugünden itibaren özel bir promosyon yapıldığını, Temmuz sonuna kadar faturasız hat alan yeni abonelerin 200 kontör, faturalı hat alan yeni abonelerin ise Temmuz ayı faturalarında Özel İletişim Vergisi ve KDV dahil 35 milyon liralık indirim alacaklarını duyurdu. 
     Paksoy, bir soru üzerine de dev bir şirket olduklarını, Türkiye'de ödenmiş sermayesi 6.4 katrilyon lira olan başka bir şirket bulunmadığını ifade etti. 
     
     ''YATIRIM KISA SÜREDE OLUMLUYA DÖNÜŞECEK'' 

     TT TİM İletişim Hizmetleri A.Ş. Yönetim Kurulu Başkanı Roberto Pellegrini de yaptığı konuşmada, Türkiye'nin en büyük sermayeli GSM operatörü olduklarını, bu markaların birleşmesinin Türkiye'nin geleceği için çok büyük bir anlam ifade ettiğini söyledi. 
     Pellegrini, ''Birleşmeden doğan sinerjiyi anlatan çok iyi bir söz var bu bir elin nesi var iki elin sesi var '' diye konuştu. 
     Pellegrini, bir soru üzerine Türkiye'nin Telekom İtalya için en büyük iş imkanlarından biri olduğunu ifade ederek, ''Yaptığımız yatırım sanıyorum gerçekten o kadar güçlü ki bu yatırımın kısa sürede olumluya dönüşeceğini göreceğiz. Aralık ayına kadar önemli iyi haberler de gelebilir'' dedi. 
     Toplantıda, Türkiye'yi kucaklayan ve birleştiren bir şirket olma hedefindeki Avea'nın bu karakterini temsil eden bir dans gösterisi sunuldu. Dünya Güzeli Azra Akın da Avea'nın logosunun yer aldığı panoda yeni markanın tanıtımını yaptı. 
     Toplantıda ayrıca, Avea'nın yeni reklam filmi de gösterildi. Yeni marka iki şirketin baş harfleri ''a'' ve ''a''nın yan yana gelmesinden oluşturuldu. Logo da iki şirketin logolarının birleştirilmesinden meydana geliyor. 

     
</TEXT>
</DOC>
