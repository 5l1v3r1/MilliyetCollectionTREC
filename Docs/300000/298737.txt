<DOC>
<DOCNO> 298737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo04.html </URL>
<DATE> 2004/12/18/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Beşiktaş, Cordoba, Ronaldo ve Juanfran'a kapıyı gösterdi 
</HEADLINE>
<TEXT>

     Yönetimin Cordoba, Ronaldo ve Juanfran'a "Kulüp bulun, alacağınıza karşılık bonservisinizi verelim" teklifini yapacağı öğrenildi. 
     
     Zirve bekleniyor 
     Sezon başından bu yana takıma katkı sağlayamayan Oscar Cordoba, Guiaro Ronaldo ve Juanfran’la Ocak ayında başlayacak ara transfer döneminde yolların ayrılacağı iddia edildi. Bu oyuncuların sözleşmeleri devam ettiği için elikolu bağlanan Beşiktaş Yönetimi’nin bu konuda yeni bir taktik geliştirdiği ileri sürüldü. Demirören - Bosque zirvesinde bu isimler konusunda mutabakat sağlanırsa hemen harekete geçilecek. 
     
     Tazminat taktiği 
     Başkan ve teknik direktör yeşil ışık yakar yakmaz, yönetim kurulu üyeleri üç yabancı futbolcuyla görüşmelere başlayacak. Cordoba, Ronaldo ve Juanfran’dan kulüp bulmaları istenecek. Oyuncuların kulüplerle yaptığı anlaşmaların ardından Beşiktaş da alacaklarına karşılık bonservislerini ücretsiz verme teklifini yapacak. Böylece yönetim, futbolculara tazminat ödemek zorunluluğundan da kurtulacak. 
     
</TEXT>
</DOC>
