<DOC>
<DOCNO> 263675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/ekonomi/aeko.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı hız kesmeyecek 
</HEADLINE>
<TEXT>


Dış Ticaret Müsteşarlığı, otomotiv şirketlerinden üretim için yapacakları ithalat karşılığında 1.1 milyar dolarlık ihracat taahhüdü aldı 

ANKARA ANKA 

Otomotiv sektöründe rekor kıran ihracatın önümüzdeki dönemlerde de artış hızını koruması bekleniyor. Sektördeki kuruluşlardan, ihracata dönük üretimde kullanacakları ara mal ithalatı için temmuzda düzenlenen dahilde işleme izin belgeleriyle 1.1 milyar dolara yakın ihracat taahhüdü alındı. 
Müsteşarlık, 437 belge karşılığında 1 milyar 589 milyon dolarlık ara mal ithalatı için belge düzenledi. Söz konusu belgelere karşılık, şirketlerden 2 milyar 689 milyon dolarlık ihracat taahhüdü alındı. 
Temmuzda taşıt araçları sektöründe 18 belgeyle 602 milyon dolarlık ara mal ithalatı için belge düzenleyen Müsteşarlık, bu belgelere karşılık otomotiv sektöründeki kuruluşlardan 1 milyar 59 milyon dolarlık ihracat taahhüdü aldı. 
En yüksek tutarlı belge Toyota Otomotiv A.Ş. için düzenlendi. Toyota, ihracata dönük mal üretiminde kullanılmak üzere 380 milyon dolarlık ara mal ithalatı için belge aldı. Şirket, bu ithalata karşılık 685 milyon dolarlık ihracat taahhüdünde bulundu. 


</TEXT>
</DOC>
