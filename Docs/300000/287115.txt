<DOC>
<DOCNO> 287115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko38.html </URL>
<DATE> 2004/11/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Doğan Yayın Holding, Hürriyet hissesi satacak... 
</HEADLINE>
<TEXT>

     Doğan Yayın Holding, iştiraklerinden Hürriyet Gazetecilik ve Matbaacılık A.Ş.'nin hisselerinin bir bölümünü yurtdışındaki kurumsal yatırımcılara satacak. 
     Doğan Yayın Holding'ten Borsa'ya gönderilen açıklamada, Hürriyet Gazetecilik ve Matbaacılık A.Ş.'nin çıkarılmış sermayesinin yüzde 6.63'üne karşılık gelen ve halihazırda İMKB'de işlem görmeyen 27 trilyon 615 milyar 244 milyon 104 bin lira nominal değerli, 27 milyar 615 milyon 244 bin 104 adet hisse senedinin tamamının, yurtdışı kurumsal yatırımcılara, beheri 2,840 TL fiyat üzerinden nakden ve peşin olarak satılması hususunda anlaşmaya varıldığı bildirildi. Açıklamaya göre, satış işleminin gerekli izinlerin alınmasını takiben 12 Kasım Cuma günü, nakit ve menkul kıymet takasının ise ramazan bayramı tatili nedeniyle 18 Kasım Perşembe günü, İMKB Toptan Satışlar Pazarı'nda gerçekleştirilmesi planlanıyor. 
     Alıcı ve satıcı tarafların takas işleminin İMKB'de yapılacağı belirtilen açıklamada, söz konusu işlemin tedavülü artırıcı nitelikte bir işlem olduğu kaydedildi. 
     Satış işlemi sonucunda elde edilecek 78 trilyon 427 milyar 293 milyon 255 bin 360 lira tutarındaki satış hasılatının finansal borçların tasfiye edilmesinde kullanılacağı ifade edilen açıklamada, şu görüşlere yer verildi 
     ''50 trilyon 812 milyar 49 milyon 151 bin 360 lira tutarındaki iştirak satış kazancı ise süresi içerisinde sermayeye ilave edilecektir. Satış işlemi sonucunda şirketimizin Hürriyet Gazetecilik ve Matbaacılık A.Ş. çıkarılmış sermayesindeki payı yüzde 66.63'ten, yüzde 60'a düşmekte, Hürriyet Gazetecilik ve Matbaacılık A.Ş.'nin halka açıklık oranı ise yüzde 40'a yükselmektedir.'' 
     
</TEXT>
</DOC>
