<DOC>
<DOCNO> 269284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/dunya/adun.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın sağ kolu yakalandı iddiası 
</HEADLINE>
<TEXT>


Eski Irak Devlet Başkan Yardımcısı İzzet İbrahim El Duri olduğu ileri sürülen bir kişi yakalandı. Kimlik tespiti için DNA testi yapılıyor 

DIŞ HABERLER SERVİSİ 


Irak'ta ABD'nin eski Baas yetkililerinden oluşan ve çoğu ele geçirilen 55 kişilik en çok arananlar listesinde 6. sırada yer alan eski Irak Devlet Başkan Yardımcısı İzzet İbrahim El Duri olduğu iddia edilen bir kişi, dün Tikrit'te düzenlenen operasyonla yakalandı. Irak Eyalet İşleri Bakanı Vail Abdüllatif, yakalanan kişinin El Duri olduğundan yüzde 90 emin olduklarını söylerken, ABD'li askeri yetkililer ve operasyona katıldığı belirtilen Irak Ulusal Muhafızları, haberi teyit etmediklerini açıkladı. AFP'ye açıklamada bulunan Irak Başbakanı Dr. İyad Allavi'nin sözcüsü Taha Hüseyin, yakalanan kişinin El Duri olup olmadığını kesinleştirmek için yapılmakta olan DNA testinin sonucunu beklediklerini söyledi. 
Irak Savunma Bakanlığı Sözcüsü Salih Serhan da Tikrit'teki bir klinikte yakalanan kişinin kan kanseri ve sağlık durumunun da son derece kötü olduğunu bildirdi. Serhan, operasyona ABD kuvvetleri ve Irak Ulusal Muhafızları'nın da katıldığını belirterek, El Duri'nin ABD askerlerinin elinde bulunduğunu ifade etti. Ancak, Tikrit'teki ABD 1. Piyade Tümeni'nden Binbaşı Neal O'Brien, haberi teyit edemediklerini bildirdi. Ulusal Muhafızlar'ın lideri Ahmed Salman ise, adamlarının operasyona katılmadığını belirtti. 

70 kişi öldü 
Irak hükümet yetkilileri, operasyon sırasında çıkan çatışmada El Duri olduğu belirtilen kişiyi korumaya çalışanlardan 70'inin öldüğünü, 80 kadarının ise tutuklandığını bildirdi. 
ABD yetkilileri, Irak'taki direnişi örgütlediğinden şüphe ettikleri El Duri'nin başına 10 milyon dolar 15 trilyon lira ödül koymuşlardı. Bir dönem Irak Baas Partisi Devrim Komuta Konseyi Başkan Yardımcılığı görevinde de bulunan El Duri, uzun bir süreden beri Saddam'ın en güvendiği sırdaşı olarak biliniyordu. 
Başkant Bağdat'ta sokaklara dökülen Şiiler İzzet El Duri'nin yakalanmasını gösterilerle kutladı. Sevinç gösterileri kapsamında çok sayıda Şii kalaşnikov tüfekleriyle havaya ateş açtı. 
Saddam yönetiminden halen ABD'nin eline geçmeyen tek üst düzey yetkilisi olarak Özel Güvenlik Örgütü Başkanı Hani Abdüllatif El Tikriti kaldı. 

Buz satıcısının hırslı oğlu 

DIŞ HABERLER 

1942'de Tikrit'te doğan İzzet İbrahim El Duri, geçimini buz satarak sağlayan bir babanın oğlu. Kızıl saçlı El Duri, yükselişini Saddam'la tanışmasına borçlu, 40 yıllık yoldaşlar. Baas Partisi'ni iktidara getiren 1968 darbesinde birlikte rol alan kafadarlar, daha sonra en tepeye kadar çıktı. El Duri, kızını Saddam'ın büyük oğlu Uday'la evlendirip Irak diktatörüyle akrabalık bağı kurarak durumunu pekiştirmeyi bildi. El Duri'nin 1988'deki Halepçe katliamında 5 bin Kürt'ün zehirli gazla öldürülmesinin emrini verdiği ileri sürülüyor. İzzet İbrahim, şimdiye kadar birçok suikast girişimini atlattı, uzun süreden beri de kan kanserine karşı mücadelesini sürdürüyor. 


</TEXT>
</DOC>
