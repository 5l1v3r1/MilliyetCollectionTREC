<DOC>
<DOCNO> 294051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yazar/gunes.html </URL>
<DATE> 2004/12/02/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Ekonomide soğuma alametleri 
</HEADLINE>
<TEXT>


Önceki günkü dış ticaret verilerinden sonra dün sabah kasım ayına ilişkin Tüketici Güven Endeksi TGE açıklandı. CNBC - e'nin açıklamasında TGE'nin 122'den 118'e 4 puan düştüğü belirtiliyordu. Bu geçen yılın kasım düzeyinden de düşük bir düzey. Bu endeksin iç talep konusunda çok önemli bir gösterge olduğuna kuşku yok. Merkez Bankası bile yayınlarında bu endeksi kullanıyor. 
Mayıs ayından sonra, temmuz ve ekim verilerini bir yana bırakırsak, TGE'nin yılın ilk aylarındaki performansının artık sürmediği dikkat çekiyor. Yılın ilk altı ayında 125 düzeyinde seyreden TGE, daha sonra istikrarsız da olsa 10 puana yakın düşmüş. Bu da son derece anlamlı. 
Bir başka veri otomotivdeki satışlar. Özellikle iç piyasada satılan binek otomobil rakamlarına bakarsak, yılın ilk iki ayında ortalama 25 bin, daha sonra hazirana dek ortalama 50 bin ve son beş aydır da ortalama 35 bin araba satıldığını görüyoruz. Demek ki, dayanıklı tüketim malı satışlarında TGE'deki gelişmeyi destekler bir seyir gözleniyor. 
Dış ticaret verileri de bu gelişmeleri desteklemeye başladı. Önceki gün açıklanan verilerde ithalatta ekim ayındaki artış geçen yılın aynı ayına göre yüzde 21'di. Oysa bu artış bir ay önce yüzde 35'ti. Demek ki, artış hızı düşüyor. Bu da belli bir soğuma ifade ediyor. 
Bunun yanı sıra, doğrudan üretim rakamlarına da bakabiliriz. Tabii aylık olarak elimizde sadece sanayi üretim rakamları var. Bunlar bir önceki yılın aynı ayına göre olduğundan iki yıllık artışı ele aldık. Böylece mevsimsel ve yıllık etkilerden biraz arınmış olunuyor. Taban, yani geçmiş yılın, etkisi ortadan kalkıyor Aşağıdaki tabloda 2003 ve 2004 yıllarının 2002 yılına göre sanayi üretimindeki artış oranı gösteriliyor 

Sanayi üretim artışı 2003 2004 Ocak 21.2 Şubat 17.6 Mart 18.7 Nisan 17.9 Mayıs 20.3 Haziran 25.8 Temmuz 23.6 Ağustos 18.8 Eylül 16.7 

Bu tabloda haziran ayına dek yükselen bir üretim artışı gözleniyor. Nitekim aynı aylarda ithalat, özellikle de yatırım malları ithalatı yükseliyor. Ancak hazirandan bu yana bu artışta bir yavaşlama var. Üstelik bu yavaşlama göz ardı edilmeyecek kadar büyük. En yüksek noktasından tam 9 puan aşağıda Geçen yıl eylül ayında sanayi üretimi yüzde 10.7 büyümüştü. Bu yıl ise, yüzde 5.4 büyümüş. Demek ki, esaslı bir değişim olmaya başlamış. 
İşte bu nedenle, 2005 büyümesi 2004'ten çok farklı olacak gözüküyor. Hem büyüme daha düşük olacağa benziyor, hem de dış dengelerin 2004'ten daha makul düzeylerde olması. Elbette 2005 koşullarına da ayrıca bakmak gerek. Çünkü AB konusunda olağanüstü olumlu gelişmeler olursa, ekonominin performansı da değişebilir. Ancak biz beklentilerden farklı bir gelişme beklemiyoruz. 



</TEXT>
</DOC>
