<DOC>
<DOCNO> 258578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur17.html </URL>
<DATE> 2004/07/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"Tatil dönüşü sendromu"nu nasıl yenersiniz İşte ipuçları... 
</HEADLINE>
<TEXT>

     Yıllık izinlerini kullanan çalışanların, tatil dönüşü işe uyum problemini, yeni döneme ''en kolay işle başlamakla'' çözebilecekleri bildirildi. 
     Konya Numune Hastanesi Psikiyatri Uzmanı Dr. İlhan Nazlısöz, hafta sonu tatilinin ardından yaşanan ve ''Pazartesi Sendromu'' olarak bilinen işe uyum probleminin bir benzerinin, yıllık izinlerin kullanılmasıyla yapılan uzun tatillerin ardından görüldüğünü söyledi. 
     Tatil dönüşü sendromu olarak nitelendirilen bu durumda, kişinin işine karşı isteksizlik duyduğunu belirten Nazlısöz, stresten uzak, eğlenceli bir tatilden sonra iş ortamının, çalışanları tedirgin edebileceğini ifade etti. 
     İşini seven kişilerde bu sorunun uzun sürmeyeceğini vurgulayan Nazlısöz, ''Aksi takdirde, zaten isteksiz olarak yapılan bir işe ara verilmesinin ardından durum daha da kötüleşebilir'' dedi. 
     Çalışanların, tatil dönüşünde sorunsuz motive olabilmeleri için birikmiş işleri sıraya koyarak en kolay olanı ile başlamaları gerektiğini kaydeden Nazlısöz, ''Uzun sürecek uyumsuzluk sorunu, işgücü kayıplarını ortaya çıkarabilir. Tatilin bitiminden 2 gün önce, işte yapılacakların planlanması uyum sürecini kısaltabilir'' dedi. 
     
</TEXT>
</DOC>
