<DOC>
<DOCNO> 266911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo09.html </URL>
<DATE> 2004/08/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fenerbahçe ile Kayserispor yarın 19. randevuda... 
</HEADLINE>
<TEXT>

     Fenerbahçe, sahasındaki çim zemin yenileme çalışmaları nedeniyle yarın Kayseri'de yapacağı maçla birlikte, Birinci Süper Futbol Ligi'nde Kayserispor ile 19. kez karşı karşıya gelecek. 
     Kayserispor'un ligden düştüğü 1997-98 sezonunun ardından, 6 sezon sonra karşı karşıya gelecek 2 takım arasında geride kalan 18 maçta Fenerbahçe 12, Kayserispor ise 1 galibiyet alırken, 5 maç da berabere sonuçlandı. 
     Sarı-lacivertli takımın toplam 43 golüne, sarı-kırmızılı ekip 17 golle karşılık verdi. 
     
     KAYSERİ'DEKİ MAÇLAR 
     Fenerbahçe ile Kayserispor, yarınki maçla birlikte Kayseri'de 10. kez karşılaşacak. 
     Kayseri'deki 9 maçta Fenerbahçe 5 galibiyet alırken, 4 maç berabere sonuçlandı. Evsahibi ekip, henüz taraftarlarına Fenerbahçe galibiyeti sevinci yaşatamadı. 
     Kayseri'de Fenerbahçe 18, Kayserispor ise 6 gol attı. 
     
     TARİHİ SKORLAR 
     Fenerbahçe, lig tarihindeki en farklı skorlu galibiyetlerinden birisini Kayserispor karşısında elde etti. 
     Sarı-lacivertli takım, 1994-95 sezonunda, 20 Kasım 1994 tarihinde, cezası nedeniyle İzmir'de yaptığı maçta Kayserispor'u 8-1 yenerek, 47 yaşına giren lig tarihindeki en farklı skorlu galibiyetlerinden birisine imza attı. 
     Kayserispor ise, ligde şimdiye dek Fenerbahçe karşısında elde ettiği tek galibiyeti, son kez ligden düştüğü 1997-98 sezonunda, rakibiyle yaptığı son maçta İstanbul'da 2-1'lik skorla aldı. 
     
</TEXT>
</DOC>
