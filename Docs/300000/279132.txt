<DOC>
<DOCNO> 279132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy03.html </URL>
<DATE> 2004/10/11/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Baykal "Türkiye'ye geldiği noktada artık, sosyal demokrasi lazım" 
</HEADLINE>
<TEXT>

     CHP Genel Başkanı Deniz Baykal, ''Türkiye'ye geldiği noktada artık, sosyal demokrasi lazım'' dedi. 
     Baykal, Trabzon'un Tonya İlçesi'nin İskenderli Beldesi'nde yaptığı konuşmada, son günlerde solda önemli bir birleşme ve bütünleşme hareketi yaşandığını, bunun yalnızca YTP ile sınırlı olmadığını belirtti. 
     Kurultayın 24 Ekim'de toplanacağını ifade eden Baykal, ''Bu kurultayda inşallah birleşme ve bütünleşme kararı alınacak. Bu tabi önemli bir işaret. Türkiye'de, sosyal demokrasinin önemli kurumunun bir çekim merkezi haline dönüşmesi için önemli adım olacak. Umut ediyorum ki bunu ülke ve toplum olarak değerlendiririz. Bu doğrultuda bir gelişme, bundan sonra daha hızlanarak devam eder. Türkiye'ye geldiği noktada artık, sosyal demokrasi lazım'' diye konuştu. 
     Baykal, bugüne kadar sağ partilerin bütün türlerinin denendiğine dikkati çekerek, şöyle devam etti 
     ''Irkçısı, milliyetçisi, dincisi denendi. Denenmeyen bir şey var, sosyal demokrasi. O sosyal demokrasi ki dünyayı ayağa kaldıran, Avrupa'yı kalkındıran... Avrupa bugünlere, sosyal demokrasiyle geldi. Türkiye'nin ona çok ihtiyacı var. Çünkü Türkiye'de çatışmalar, gerginlikler, sorunlar, yolsuzluklar hep sosyal demokrasiyi bir ihtiyaç olarak ortaya çıkarıyor. Bunu yapmamız lazım.'' Türkiye'nin sosyal demokrasiyi istediği boyutta yaşayamadığını savunan Baykal, şunları söyledi 
     ''Hep dediler ki sosyal demokrasi milliyetçilik düşmanıdır. Türkiye'yi böler, parçalar. Ne kadar yalan, iftira varsa hepsi söylendi. Korkuya dayalı politikalar yapıldı. Ortanın solu, Moskova'nın yolu dendi. Gelinen noktada herkesi deneye, sınaya vatandaşlar gördü ki sosyal demokratlar bu ülkenin en namuslu, dürüst, memleketini en çok seven, insana en saygılı insanlarıdır. Sosyal demokratların söyledikleri her şeyin haklı olduğu ortaya çıktı. Bütün dünyada sosyal demokratların yaptıkları ortada. İspanya'da, Almanya'da... Bırakın da Türkiye'de de sosyal demokratlar çalışıversin. Hepsini denediniz, bir de sosyal demokratları deneyelim. Olacak inşallah.'' 
     
</TEXT>
</DOC>
