<DOC>
<DOCNO> 266454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/spor/axspo03.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray aradığı 10 numarayı buldu TUGAY 
</HEADLINE>
<TEXT>


Sarı - Kırmızılı yönetim, Blackburn Rovers'ta görev yapan eski futbolcusuyla konuştu, "Seni aramızda görmek istiyoruz" dedi. Tugay, eşi Etkin ile görüşüp kararını verecek 

MEHMET DEMİRCAN 


'Bizim evladımızsın' 
GALATASARAY, 10 numara sorununu tanıdık bir isimle çözmeyi düşünüyor. Blackburn Rovers formasıyla İngiltere'de başarılı bir dönem geçiren Tugay Kerimoğlu'nun, Sarı - Kırmızılı yöneticilerle bir görüşme yaptığı, imzasının an meselesi olduğu öğrenildi. Yöneticilerin Tugay'a, "Bizim evladımızsın. Seni yeniden aramızda görmek mutluluk verir, orta sahadaki sorun da çözülmüş olur. Kulübünle görüşeceğiz. Bir an önce karar vermelisin" dediği belirtildi. 

Souness ile konuşacak 
ARSENAL karşısında dün kaptan olarak görev yapan Tugay'ın ise yöneticilere, "Galatasaray'da yeniden forma giymek gurur verici. Zaten Türkiye'de Sarı - Kırmızılı ekipten başka bir takımı düşünmedim. 100. yılda katkım olursa onur duyarım. Ailemle konuşup çok kısa sürede kararımı vereceğim" dediği ifade edildi. Tecrübeli futbolcunun, kulübüyle ve Teknik Direktörü Souness ile görüşüp bonservis sorununu kendisinin çözeceği öğrenildi. 

Florya'da gol şov 

Önce kondisyon 
SAKARYASPOR maçının hazırlıklarını sürdüren Galatasaray'da Hakan Şükür, dünkü antrenmanda golleriyle büyüledi. Florya Metin Oktay Tesisleri'nde yapılan ve yaklaşık iki saat süren idmanda Teknik Direktör Hagi, önce takımı iki gruba ayırdı ve bir bölümünü salonda kondisyon idmanına gönderirken, diğerlerine ise sahada pas çalışması yaptırdı. 

Sonra şut idmanı 
ANTRENMANIN kalan yarım saatinde, Hakan Şükür, Ümit Karan, Arif, Necati, Hasan Şaş, Özgürcan ve Baliç'ten oluşan forvet hattı, Hagi tarafından şut idmanına tabi tutuldu. Sağdan Hasan Şaş, soldan da Baliç'in ortalarına mükemmel yükselen ve bunları gole çeviren Hakan Şükür, Rumen çalıştırıcının alkışını aldı. İdmana, sakatlığı süren Suat katılmadı. 

Yaşa başa bakmaz futbol oyunu 

RAŞİT ALTUN 

Özgürcan'ın çıkışı 
HAGİ'NİN forvette yeni gözdesi Özgürcan oldu. Hakan Şükür'den 17 yaş küçük olan 16 yaşındaki oyuncu, Beylerbeyi ile oynanan hazırlık maçında ve salı günü PAF Takım'a karşı A Takım ile birlikte oynadı, iki karşılaşmada da gol atarak Galatasaray Teknik Direktörü'nün gözüne girdi. 

Tacı Ferguson'dan 
A Takım ile beraber antrenmanlara çıkan Özgürcan Özgür, küçük yaşına rağmen güçlü fiziği ve sert şutlarıyla dikkati çekti. İki sene önce Avrupa Şampiyonu olan takımda yer alan Özgürcan, Amerika'daki Dünya Şampiyonası'nda da 7 golle kral olup, tacını Alex Ferguson'un elinden almıştı. 

Petre'den rest 

ERHAN TELLİ 

Gitmek istemiyor 
HAGİ ve yönetim tarafından gönderilmesine karar verilen Petre, "Gitmem" diyerek rest çekti. Yurt içinden talip olan iki kulübün önerisini geri çeviren Rumen futbolcu, eski kulübü National Bükreş'e geri dönme teklifine de "Hayır" yanıtı verdi. Cim - Bom, bu futbolcunun Romanya'ya gitmesi durumunda 1 yıllık parasının yarısını ödemeyi kabul ediyordu. 

Son çare Popescu 
PETRE krizine formül arayan ve bu oyuncuyu en azından bir yıllık kiralık olarak bir başka kulübe yollamak isteyen Galatasaray Yönetimi, Rumen oyuncunun bu tavrı karşısında çaresiz kaldı. Menajeri Popescu'dan yardım isteyen Sarı - Kırmızılı yöneticiler, eski oyuncularına, "Haftasonuna kadar bu işi bitirmeni bekliyoruz. Petre'ye kulüp bul" ifadesini kullandı. 

Monaco'da son kez 

ASLAN, Emre Belözoğlu için Monaco'da son kez masaya oturacak. Şampiyonlar Ligi kura çekimi sonrasında Interli yöneticilerle bir araya gelecek olan Sarı - Kırmızılılar, İtalyan kulübünü ikna etmeye çalışacak. Ancak genç futbolcu için Beşiktaş ve Fenerbahçe'nin de Inter ile görüşmede bulunduğu öğrenildi. Buna rağmen Emre, Galatasaray'ı ilk planda tutuyor. 

Gökşen'den protesto 

SARI-Kırmızılılar'ın Futbol Şube Sorumlusu Fatih Gökşen, Sakaryaspor Yönetimi'ni bilet fiyatları nedeniyle protesto etti. Yeşil-Siyahlılar'ın kendilerine 4 bin bilet ayırdığını belirten Gökşen, 5 ile 15 milyon lira arasında değişen biletleri 50 milyondan, numaralı tribün biletlerini ise 200 milyondan Galatasaray taraftarlarına satmak istemesini, "Bize yanlış yapıyorlar" diye yorumlarken, Futbol Federasyonu'nu göreve çağırdı. 


</TEXT>
</DOC>
