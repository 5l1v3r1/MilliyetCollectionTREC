<DOC>
<DOCNO> 287856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur42.html </URL>
<DATE> 2004/11/10/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ankara Altındağ'da banka soygunu girişimi... 
</HEADLINE>
<TEXT>

     Altındağ ilçesinin Aydınlıkevler semtinde bir bankayı soymak isteyen kişi, güvenlik görevlisinin tabancasını gasp ettikten sonra paniğe kapılarak kaçtı. 
     Alınan bilgiye göre, Aydınlıkevler Şehit Mustafa Baş Caddesi'ndeki bir bankaya akşam saatlerinde gelen kişi, güvenlik görevlisinin dalgınlığından yararlanarak, üzerindeki tabancayı gasp etti. Banka görevlilerinin çığlıkları üzerine paniğe kapılan soyguncu, güvenlik görevlisinin tabancasıyla kaçtı. 
     Banka yakınlarında içinde 2 kişinin bulunduğu 06 MGA 13 plakalı araca silah zoruyla binen soyguncu, daha sonra Siteler yakınlarında araçtan indi. 
     Altındağ Emniyet Müdürlüğü'ne bağlı polis ekipleri de, soyguncunun araçtan inmesinden kısa bir süre sonra kaçırılan aracı İnönü Lisesi önünde içindekilerle birlikte ele geçirdi. 
     Polis, bankanın güvenlik görevlisi ile araçta bulunanları ifadelerine başvurmak üzere emniyet müdürlüğüne götürdü. 
     Soyguncunun yakalanması için başlatılan operasyon sürüyor. 
     
</TEXT>
</DOC>
