<DOC>
<DOCNO> 283583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonyas12.html </URL>
<DATE> 2004/10/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Tam ay tutulması yarın gece... 
</HEADLINE>
<TEXT>

     Tam ay tutulması yarın gece gerçekleşecek. Hava açık olursa tam Ay tutulma evresinin tamamı Türkiye'den de izlenebilecek. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nün internet sayfasından ve Ankara Üniversitesi Ahlatlıbel Gözlemevi'nden alınan bilgiye göre, Ay her dolunayda, Dünya'nın Güneş'i görmeyen arka yüzünden uzaya uzanan gölgesinin yakınlarından geçiyor, uygun koşullar oluştuğunda bu gölgenin içine giriyor, gölgeden geçiş biçimine göre bu sırada ya gölgeli ya parçalı ya da tam Ay tutulması meydana geliyor. Yarın geceyi 28 Ekim'e bağlayan gece tam Ay tutulması için uygun koşullar oluşacak. 
     Hava açık olursa tam tutulma evresinin tamamı Türkiye'de her yerden görülebilecek. Ay, Dünya'nın gölgesinden çıkmadan yani tutulma bitmeden Türkiye'de batmış olacak. Tutulmanın tamamı Avrupa ve Afrika'nın batısıyla, Kuzey ve Güney Amerika'dan gözlenebilecek. 
     
     TAM AY TUTULMA EVRESİ 81 DAKİKA SÜRECEK 
     Türkiye saati ile 03.05'te Ay, Dünya'nın yarı gölgesinin içinden geçmeye başlayacak, bu sırada yansıttığı güneş ışığı giderek azalırken sarımsı bir renk alacak. 
     Saat 04.14'de Dünya'nın tam gölgesinin içine girmeye başlayacak rengi yavaş yavaş koyu bakır kırmızısına dönerken, saat 05.23'te tamamen tutulmuş olacak. Ay'ın tamamen kızardığı tam tutulma evresi yaklaşık 81 dakika sürerken, bütün Türkiye'de batı ufkunda görülebilir bir yüksekliğe ulaşacak. 
     Ay, tam gölgenin içinden saat 06.44'de çıkmaya başlayacak. Bu sırada Ay, doğu illerde batmış batı illerimizde de batmak üzere olacak, tutulma başlamadan önceki parlaklığına kavuşamadan da Türkiye'nin tamamında batacak. 
     Ankara Üniversitesi Ahlatlıbel Gözlemevi tam ay tutulmasının izlenebilmesi için Ankaralılar'a kapıları açtı. 
     Tam ay tutulmasını fotoğraflamak isteyenler meteorolojik koşulların uygun olması halinde önemli bir fırsat yakalayacaklar. 
     
</TEXT>
</DOC>
