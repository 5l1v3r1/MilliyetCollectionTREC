<DOC>
<DOCNO> 281244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonsiy04.html </URL>
<DATE> 2004/10/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yargıtay üyeleri Güryel ve Demirörs'ten itiraz... 
</HEADLINE>
<TEXT>

     Yargıtay Yüksek Disiplin Kurulu'nca görevden çekilmeye davet edilen Yargıtay Üyesi Ergül Güryel ile uyarılmasına karar verilen Yargıtay Üyesi Hüseyin Demirörs haklarındaki karara itiraz ettiler. 
     Alınan bilgiye göre, Güryel ve Demirörs, bugün göreve başlayan Yargıtay Başkanı Eraslan Özkaya'yı sabah ziyaret ederek, itiraz dilekçelerini Özkaya'ya verdiler. 
     Güryel ve Demirörs'ün itirazlarını Yargıtay Başkanı Özkaya başkanlığında toplanacak olan Yargıtay Başkanlar Kurulu önümüzdeki günlerde karara bağlayacak. 
     Başkanlar Kurulu'nun vereceği karar kesin nitelik taşıyacak. 
     Yargıtay Yüksek Disiplin Kurulu, Neşter-2 soruşturması kapsamında Güryel'in görevden çekilmeye davet, Demirörs'ün ise uyarı disiplin cezalarıyla cezalandırılmalarına karar vermişti. 
     
</TEXT>
</DOC>
