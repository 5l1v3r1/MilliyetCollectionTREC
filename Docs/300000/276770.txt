<DOC>
<DOCNO> 276770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/soneko11.html </URL>
<DATE> 2004/10/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Coşkun Bir kaç yılda ekonomisi en güçlü devletler arasına gireceğiz 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin yatırım, üretim ve rekabeti temel alan ekonomik yapıya yöneldiğini belirterek, bir kaç yıl içinde en güçlü ülkeler arasında ilk sıralara yükseleceğini söyledi. 
     Coşkun, Adana'da gerçekleştirilen ''2. Çukurova Sanayi ve Ticaret Fuarı''nın açılışında, tüm sektörlerde üretim ve yatırımı artırıcı, istihdama yönelik tedbirler aldıklarını kaydetti. 
     Hükümetin, ekonominin üç temel sorunu haline gelen, işsizlik, pahalılık ve gelir dağılımındaki eşitsizliği ortadan kaldırmayı hedef belirlediğini ifade eden Coşkun, bu yönde önemli başarılar elde ettiklerini bildirdi. 
     Coşkun, şöyle konuştu 
     ''Coğrafya bütünlüğümüz içinde, doğuya gittiğimizde 400, batıya gittiğimizde ise 14 bin dolara çıkan milli gelirle, Türkiye'nin beklenen gücü elde etmesi mümkün değildi. Göçlerin engellenmesi ve gelir dağılımındaki dengesizliklerin ortadan kalkması için bazı kararlar alınması gerekiyordu. Bu kararları, devlette devamlılık esası ve IMF ile ilişkiler çerçevesinde aldık. Geçen yıl makro ekonomik dengelerin kurulmasıyla, 2004 yılında hantal devlet yapısından kurtulduk. Bugün düne göre iyiyiz. Yarın çok daha iyi olacağız. Türkiye bir kaç yıl içinde ekonomisi en güçlü 10-15 ülke arasına girecektir.'' Dünyanın hızlı bir küreselleşme yapılanmasına girdiğini anlatan Coşkun, ''Artık gümrükler yıkılıyor, ülkeler arasında yalnızca coğrafi ve siyasi sınırlar kalıyor. Böyle bir ortamda, ülkelerin ayakta kalmasının tek yolu rekabet gücünü yükseltmektir. İşte bizim ekonomik hedefimiz de budur'' dedi. 
     Coşkun, sanayi kuruluşlarının kapasite kullanım oranının yüzde 80'e çıktığını, bunun Cumhuriyet tarihinin en yüksek değeri olduğunu belirterek ''Yıl sonunda yüzde 10'lara yakın büyüme hızı ile üç yıl üst üste sürdürülebilir büyümeyi yakalamanın hedeflerini de tutturmuş olacağız'' diye konuştu. 
     Enflasyonla mücadele ile büyümenin bir arada yürütüldüğünü ifade eden Coşkun, KOBİ'lere yönelik olarak gerçekleşen desteklerin de dünyaya model olarak yansıtıldığını söyledi. Türkiye'nin 17 Aralık'ta AB ile müzakerelere başlayacağına inandığını belirten Coşkun, ''Kopenhag kriterlerinde elde ettiği sonucu demokrasi, insan hakları, hukukun üstünlüğü ve özgürlükler konusunda attığı adımları ispat ederken, diğer taraftan Avrupalı dostlarımızın tahmin etmediği çok kısa zamanda ekonomik kriterlere de ulaşacaktır'' dedi. 
     Bakan Coşkun, konuşmasının ardından fuarın açılışını yaptı ve stantları gezdi. 
     
</TEXT>
</DOC>
