<DOC>
<DOCNO> 268503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo17.html </URL>
<DATE> 2004/09/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Galatasaray'da National Bükreş maçı hazırlıkları sürüyor 
</HEADLINE>
<TEXT>

     Galatasaray, milli maçlar nedeniyle lige verilen arayı değerlendirmek için yarın Romanya'nın National Bükreş takımıyla yapacağı maçın hazırlıklarını bugün tek idmanla sürdürdü. 
     Teknik Direktör Gheorghe Hagi yönetiminde 1 saat 15 dakika süren idmanda futbolcular, istasyon ve tek pas çalışmasının ardından 3 kaleli maç yaptılar. 
     Hagi, hayli gergin göründüğü idmanda istediklerini yapamayan futbolcularını sert bir dille uyardı. Rumen teknik adam, ''Niçin hepiniz bir tarafa gidiyorsunuz Çabuk oynayın'' diye uyarılarda bulunurken, genç oyuncular da özel olarak ilgilendi. 
     Antrenmanın son bölümünde futbolcularına ceza alanı dışından şut attıran Hagi, genç oyuncu Cafercan'a, uzaktan vuruşunda gol atamayınca 10 tane şınav çekme cezası verdi. Hagi, oyuncularına uygulamalı olarak nasıl şut atılacağını gösterirken, kendisi de bazı vuruşlarda isabet kaydedemeyince şınav çekti. 
     Antrenmana milli takımlarda bulunan futbolcuların yanı sıra sakatlığı süren Ümit ve Suat katılmadı. Özel izin alarak Almanya'ya giden Conceiçao ise İstanbul'a dönerek, antrenmana çıktı. 
     Galatasaray ile National Bükreş arasındaki özel maç Ali Sami Yen Stadı'nda saat 20.30'da başlayacak. 
     
     İBRAHİM SAKATLANDI 
     Antrenman maçı sırasında girdiği ikili mücadele sırasında ayak bileğine darbe alan İbrahim, sakatlandı. Bu futbolcu, koruma amaçlı olarak çalışmayı bıraktı. 
     Öte yandan, Galatasaray'ın ''pilot'' takımı Üçüncü Lig 3. Grup ekiplerinden Beylerbeyi'ne Samsunspor'dan transfer edilen Can Ulun da çalışmayı izledi. 
     Can, Beylerbeyi'nde başarılı bir dönem geçirmesi durumunda, ocak ayında başlayacak 2. transfer döneminde Galatasaray'a kiralık olarak verilebileceğini belirterek, ''Bunun için elimden gelen her şeyi yapacağım'' dedi. 
     
</TEXT>
</DOC>
