<DOC>
<DOCNO> 294230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur34.html </URL>
<DATE> 2004/12/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Geleceği annesinin ''sırtına'' emanet... 
</HEADLINE>
<TEXT>

     Zonguldak'ın Çaycuma İlçesi'nde annesinin servis aracına kadar yaklaşık 1 kilometre sırtında taşıdığı engelli öğrenci, okulda da arkadaşlarının yardımı sayesinde ihtiyaçlarını giderebiliyor. 
     AA muhabirinin aldığı bilgiye göre, kemik erimesi hastalığı nedeniyle doğuştan yürüme yetisini kaybeden Kışla İlköğretim Okulu 8. sınıf öğrencisi 13 yaşındaki Uğur Camcı'yı, annesi Gülseren Camcı, servis aracının evlerinin bulunduğu ara sokağa girememesi nedeniyle anayola kadar 1 kilometre sırtında taşıyor. 
     Okulda da tüm ihtiyaçlarını sınıf arkadaşlarının kendisini kucaklarında taşımasıyla giderebilen Camcı, Isparta'daki Kemik Hastalıkları Hastanesi'nde tedavi olması durumunda yürüme yetisine kavuşabileceğinin bildirilmesine karşın maddi imkansızlıklar nedeniyle tedavi ettirilemiyor. 
     Anne 42 yaşındaki Gülseren Camcı, çocuğunun eğitimini sürdürebilmesi için okula başladığı günden itibaren sırtında taşıdığını, eşinin işsiz olması nedeniyle de geçimlerini süt satarak sağlamaya çalıştığını söyledi. 
     Tarım sigortaları bulunmasına karşın prim borçları nedeniyle sağlık hizmetlerinden yararlanamadıklarını belirten 4 çocuk annesi Camcı, şöyle dedi 
     ''Eşim il dışında iş arıyor. Çocuğumu muayene eden doktorlar, Isparta'da sağlığına kavuşabileceğini söylediler. Ancak sadece bir kez vatandaşların yardımıyla Ankara'da hastaneye götürebildiğimiz oğlumuzu, maddi yetersizliklerden dolayı tedavi ettiremiyoruz. '' 
     
     ARKADAŞ DESTEĞİYLE EĞİTİM 

     Servis aracıyla geldiği okulun önünde arkadaşlarının kendisini kucaklarına alarak sınıfına getirdiklerini anlatan Uğur Camcı, şöyle dedi 
     ''Tek isteğim yürüyebilmek. Ayaklarımın üzerinde birkaç saniye durabilmeme karşın adım atamayarak hemen yere düşüyorum. Annemin yanı sıra aynı okulda öğrenim gördüğüm amcamın kızı Özge de beni sırtında taşıyor. Sınıf içersindeki tuvalet gibi temel ihtiyaçlarımı ise arkadaşlarım sayesinde giderebiliyorum. Onların yardımı olmasa, eğitimimi sürdürebilmem çok güç olurdu.'' 
     
</TEXT>
</DOC>
