<DOC>
<DOCNO> 265646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun18.html </URL>
<DATE> 2004/08/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ulusal Konferans Heyeti, Sadr'ın taahhütnamesini bekliyor... 
</HEADLINE>
<TEXT>

     Irak'taki Ulusal Konferans heyeti, radikal Şii lideri Mukteda Sadr'ın çatışmalara sahne olan Necef'teki Hz Ali türbesinden çekilerek milislerini silahsızlandıracağına dair yazılı taahhüdünü bekliyor. 
     Sadr'la görüşmek üzere geçen hafta içinde Necef'e giden, ancak Şii lideriyle görüşemeyen heyetin üyelerinden Şeyh Muhammet Ali, Bağdat'ta AFP muhabiriyle konuşurken, ''Geçen hafta Sadr'a çağrıda bulunmuş ve Ulusal Konferans'ın istediği üç hususta yazılı taahhüt vermesini istemiştik. Sadr'ın türbeden çekileceğine, milis kuvvetini silahsızlandırarak siyasal parti haline getireceğine dair imzalı ve yazılı taahhüdü bize göndermesini bekliyoruz'' dedi. 
     Heyet başkanı Hüseyin Essadr da dün bir gazeteye verdiği demeçte, ''Sadr'ın mektubu elimize geçse, sorunu çözmek için daha fazla şey yapabiliriz'' demişti. 
     Necef'te Şii milislerle Amerikan kuvvetleri arasındaki çatışmalar aralıklarla sürüyor. 
     Bağdat'ta 1250 kadar temsilcinin katılımıyla geçen hafta toplanan Ulusal Konfrerans'ta, Sadr'ın türbeden çekilerek milislerini silahsızlandırmasına ilişkin karar kabul edilmişti. 
     
</TEXT>
</DOC>
