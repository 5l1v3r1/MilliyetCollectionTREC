<DOC>
<DOCNO> 298304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur42.html </URL>
<DATE> 2004/12/16/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
SSK'da " Hayali Emeklilik" operasyonu... 
</HEADLINE>
<TEXT>

     SSK Antalya Bölge Müdürlüğü'nde, çok sayıda kişinin bilgisayar sisteminde primleri ödenmiş gibi gösterilerek ''hayali emekli edilmesi'' ile ilgili operasyonda, biri kurum memuru 2 kişi tutuklandı. 
     SSK Genel Müdürlüğü müfettişlerinin 6 ayı aşkın süredir kurumda sürdürdüğü soruşturmayla ortaya çıkan olayda, Emeklilik Servisi'nde görevli memur Hakan Gülkokan'ın 33 , kurumun ana bilgisayar sistemine şifreyle girerek bazı kişilerin usulsüz olarak emekliliğini sağladığı belirlenmişti. 
     Müfettiş raporlarının iletilmesi üzerine Antalya Cumhuriyet Savcılığı'nın el koyduğu olayda, müfettiş soruşturması kapsamında başka bir serviste göreve devam ettirilen Hakan Gülkokan gözaltına alınırken, memurun bu yolla kurumdan emekliliğini sağladığı 13 kişi bulunduğu belirlendi. 
     Cumhuriyet Savcısı Yusuf Hakkı Doğan'ın yürüttüğü soruşturmada, Antalya Emniyet Müdürlüğü Kaçakçılık ve Organize Suçlar Şube Müdürlüğü görevlileri, çevrelerindeki kişilerin hayali emekli edilmesine aracılık yaptıkları belirlenen Erdoğan Kale ile akrabası Z.K'yi de gözaltına aldı. Bu kişiler, 2 gün süren sorgularının ardından adliyeye sevk edildi. 
     Savcı Doğan tarafından ifadeleri alınan zanlılardan Hakan Gülkokan ile Erdoğan Kale, tutuklanmaları talebiyle Nöbetçi Mahkeme'ye sevk edildi, Z.K. ise serbest bırakıldı. 
     Gülkokan ile Kale, ifadelerinin alınmasının ardından, ''resmi belgede sahtecilik'', ''devleti zarara uğratma'' ve ''rüşvet alıp verme'' suçlarından tutuklanarak cezaevine gönderildi. 
     
     RÜŞVETLE GELEN ZARAR 
     Soruşturma kapsamında müfettiş raporlarının yanı sıra savcılık ve polis araştırmasında da Hakan Gülkokan'ın, kurumun ana bilgisayar sisteminde primleri ödenmiş gibi göstererek emekli olmalarını sağladığı toplam 13 kişinin her birinden 3 milyar 750 milyon lira rüşvet aldığının tespit edildiği bildirildi. 
     Ortaya çıkan hayali emeklilikle devletten yaşlılık maaşı alan 13 kişinin emeklilikten yararlanmalarının sona erdirildiği, devletin bu usulsüzlükle toplam 60 milyar lira zarara uğradığı bildirildi. 
     Hakan Gülkokan'ın da rüşvetle 1 yıldır gerçekleştirdiği hayali emeklilik olayına ilişkin ifadesinde suçunu itiraf ettiği, ancak toplam 12 milyar lira para aldığını iddia ettiği öğrenildi. 
     
</TEXT>
</DOC>
