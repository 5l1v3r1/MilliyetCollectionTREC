<DOC>
<DOCNO> 299485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko29.html </URL>
<DATE> 2004/12/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Unakıtan Gelir Vergisi tarifelerini dörtlü dilime indirdik 
</HEADLINE>
<TEXT>

     Maliye Bakanı Kemal Unakıtan, gelir vergisi tarifesinde 2006 yılında uygulamaya girecek dörtlü dilimin nasıl şekilleneceğinin, yapılacak hesaplamalar sonrasında netleşeceğini bildirdi. 
     Unakıtan, Maliye Bakanlığı'nda ''yeni vergi düzenlemelerine'' ilişkin düzenlenen basın toplantısında konuşan Başbakan Erdoğan'ı uğurladıktan sonra, gazetecilerin sorularını yanıtladı. 
     Maliye Bakanı, gelir vergisinde 2006 yılında geçilecek dörtlü tarifenin ayrıntılarının sorulması üzerine, tarife sayısını dörtlü dilime indirme kararı alındığını ancak, nasıl olacağının şu an belli olmadığını belirtti. Unakıtan, ''Ne olacağı, ne getirip, ne götüreceğini hesaplayarak adımımızı sağlam basmaya çalışıyoruz. Dolasıyla gelecekte hesaplamalarımıza göre şekillenecek. Şu anda kesin olan, Başbakanımızın açıkladığıdır'' dedi. 
     Unakıtan, Başbakan Erdoğan'ın dile getirdiği ''Asgari ücrette sürpriz''e ilişkin bir soruyu da ''Açıklanırsa sürpriz olmaz. Herhalde Başbakanın kafasında onlar. Zamanı gelince açıklanır'' şeklinde yanıtladı. 
     
     GELİR İDARESİ 
     Maliye Bakanı Unakıtan, Gelir İdaresi'ni yeniden düzenleyen kanun taslağının Başbakan Yardımcısı Abdüllatif Şener tarafından niye imzalanmadığının sorulması üzerine de, tasarılarda en son imzayı Başbakan yardımcılarının attığına işaret etti ve ''Onların da belki vakti olmadı, belki bir yere takıldı. Kendisine de benim sormam gerekiyor'' diye konuştu. 
     Gelir İdaresi'nin, yeni düzenlemede de, Maliye Bakanlığı'na bağlı bir kuruluş olmaya devam edeceğini bildiren Unakıtan, Maliye politikalarının da Maliye Bakanlığı'nca tespit edileceğini kaydetti. Unakıtan, şöyle devam etti 
     ''Bazıları diyorlar ki. Artık Maliye politikalarını da Gelir İdaresi yapsın. O hiçbir çağdaş ülkede yok. Hem icrayı yapmak hem politikaları yapmak bir kuruluşa ait olmamalı. Maliye Bakanlığı politikaları belirleyecek, uygulama Gelir İdaresinde olacak. Bu idare, yarı özerk olacak.'' Maliye Bakanı, 2005 bütçesi ile Meclis'te bulunan Vergi Yasası'na da işaret ederek, bu şartlarda yeni düzenleme için Ocak ayının bekleneceğini söyledi. 
     Unakıtan, vergi indirimlerinin faturasına ilişkin bir soru üzerine de, burada kurumlar vergisi, gelir vergisi ve KDV indirimlerinden gelen bir bölüm olduğuna dikkati çekerek, bunların tümünün tek tek hesaplandığını vurguladı. Unakıtan, bütçenin de buna göre oluşturulduğunu ve indirimlerin bütçede nazara alındığını kaydetti. 
     Maliye Bakanı, bu çerçevede, bütçede yapılması gereken bir düzeltmenin söz konusu olmadığını sözlerine ekledi. 
     
     VEDOP TANITILDI 
     Bu arada, Başbakan Recep Tayyip Erdoğan'ın basın toplantısı öncesinde, Vergi Daireleri Otomasyon Projesi VEDOP ve elektronik beyanname uygulaması hakkında birer sinevizyon gösterisi yapıldı. 
     VEDOP-2 projesine ilişkin verilen bilginin ardından tele konferans sistemiyle otomasyon kapsamına alınan Kocaeli-Uluçınar ve Tekirdağ-Çerkezköy Vergi Dairelerine bağlanıldı. 
     Uluçınar'da Kocaeli Valisi Erdal Ata, Çerkezköy'de de Tekirdağ Valisi Ahmet Özyurt, uygulama hakkında görüşlerini açıkladı. Her iki vali de, VEDOP ile birlikte vergi kayıp ve kaçağı ile mücadelenin daha etkin sürdürüleceğini ifade etti. 
     
</TEXT>
</DOC>
