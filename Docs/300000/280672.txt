<DOC>
<DOCNO> 280672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko26.html </URL>
<DATE> 2005/03/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İSO'da seçim maratonu yarın başlıyor... 
</HEADLINE>
<TEXT>

     Türkiye'nin en büyük sanayi odası olan İstanbul Sanayi Odası'nda İSO , seçim maratonu yarın başlayacak. 
     İSO seçiminin ilk etabı olan meclis üyeleri ve meslek komitelerini belirleyecek oy verme işlemi, yarın Grand Cevahir Kongre Merkezi'nde saat 09.00-17.00 arasında gerçekleştirilecek. 
     Bu oylamada 10 bin 600'ü aşkın İSO üyesi, toplam 48 meslek komitesinin 258 üyesini ve 105 İSO Meclis Üyesi'ni seçecek. 
     Meclis üyelerinin kesinleşmesinden sonra 23 Mart'ta Odakule'deki İSO Meclis Salonu'nda yapılacak oylamada yönetim kurulu başkanı, yönetim kurulu üyeleri, disiplin kurulu ile Türkiye Odalar ve Borsalar Birliği TOBB delegeleri, meclis başkanlık divanı ve ihtisas komisyonlarının seçimleri tamamlanacak. 
     2001'de başkanlık koltuğuna oturan İSO Yönetim Kurulu Başkanı Tanıl Küçük'ün yeniden aday olduğunu açıkladığı seçimlerin ardından, yönetim Kurulu, görev dağılımını 25 Mart'ta toplanarak yapacak. 30 Mart tarihinde de meslek komitelerinin başkan ve başkan vekillerinin seçimleri gerçekleştirilecek. 
     5174 sayılı TOBB ile Odalar ve Borsalar Kanunu ve Odalarda Mesleklerin Gruplandırılması hakkında yönetmelik hükümleri uyarınca, İSO'da üye sayısı 80'nin altında olan meslek grupları Oda meclisinin aldığı karar doğrultusunda yeniden yapılandırıldı. 
     Buna göre ''Pamuklu Dokuma Sanayi'', ''Pamuk İpliği ve Kombine Pamuklu Sanayii'' grubuna, ''Yünlü Dokuma Sanayi'', ''Yün İpliği Sanayii'' grubuna, ''Teneke Kutu ve Eşya Sanayii'', ''Çelik Konstrüksiyon ve Pres İşleri Sanayii'' grubuna, ''Maden Sanayi'', ''Toprak Sanayii'' grubuna, ''Sıcak Haddeleme ve Maden Eritme Sanayii'' ise ''Soğuk Demir Çekme, Çivi ve Civata Sanayii'' grubuna dahil edildi. Bu işlem sonrasında Oda meslek grubu sayısı 'ten 48'e indi. 
     
</TEXT>
</DOC>
