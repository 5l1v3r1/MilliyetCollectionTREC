<DOC>
<DOCNO> 277700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun25.html </URL>
<DATE> 2004/10/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
AB Komisyonu, Romanya ve Bulgaristan'ın AB'ye katılımını onayladı 
</HEADLINE>
<TEXT>

     AB Komisyonu, Romanya ve Bulgaristan'ın 2007'de AB'ye üye olabileceğini bildirdi. 
     Bir diplomat, komisyonun, genişleme raporunu çok önemli değişiklikler yapmadan kabul ettiğini söyledi. 
     Reuters ajansının elde ettiği raporda, ''iki Balkan ülkesinin, üzerinde anlaşmaya varılan reformları hayata geçirmesi halinde AB'ye girebileceği'' ifade edildi. 
     Komisyonun, aralık ayında yapılacak AB zirvesinde onaylanması gereken strateji raporunda, ''ekonomik ve idari reformlar durursa iki ülkenin AB'ye katılımının bir yıl ertelenebileceği'' yolunda bir ''ihtiyati madde'' önerildiği belirtildi. 
     Strateji raporunda, ayrıca Hırvatistan'la katılım müzakerelerine gelecek yılın başlarında başlanacağı bildirildi, ancak demokrasi ve hukuk ilkelerinin ihlali halinde bu ülkeyle müzakerelerin dondurulabileceği belirtildi. 
     
</TEXT>
</DOC>
