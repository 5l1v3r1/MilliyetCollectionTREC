<DOC>
<DOCNO> 266966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur22.html </URL>
<DATE> 2004/08/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Polisin zamanında müdahalesi infazı önledi 
</HEADLINE>
<TEXT>

     Konya Emniyet Müdürü Salih Tuzcu, bir kuyumcu dükkanının sahibinden ölüm tehdidiyle haraç almaya çalışan suç örgütünün çökertildiğini söyledi. 
     Tuzcu, Konya Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nde düzenlediği basın toplantısında, Konya'da organize suç gruplarına yönelik çalışma yürütüldüğünü belirtti. 
     Kesintisiz sürdürülen bu çalışmalar kapsamında, merkez Selçuklu İlçesi'nde faaliyet gösteren bir kuyumcu dükkanının sahibinin ölümle tehdit edilerek, kendisinden ''haraç'' adı altında para istendiğinin tespit edildiğini ifade eden Tuzcu, ''Yaptığımız çalışmalar sonunda örgüt liderinin, istenen haracı vermek istemeyen işyeri sahibinin öldürülmesi için talimat verdiğini öğrendik'' dedi. 
     Bunun üzerine ekiplerin söz konusu işyerinin çevresinde emniyet önlemleri alarak beklediğini anlatan Tuzcu, şöyle devam etti 
     ''Yaptığımız istihbarat çalışmaları sayesinde, haraç vermeyen işyeri sahibini öldürmek için kuyumcuya gelen örgüt üyesi Mehmet K, işyerinin kapısından girer girmez güvenlik güçlerince yakalanarak etkisiz hale getirildi. Böylece infaz, ekiplerimizin zamanında müdahalesi sayesinde önlenmiştir. Yakalanan kişinin üzerinden, fişek yatağına mermi sürülmüş halde bir adet 9 milimetre çapında tabanca ele geçirilmiştir. Olay yerinde gözcülük yapan 2 kişiyle birlikte, 7 örgüt üyesi yakalanmıştır. Ayrıca, örgüte yardım ve yataklık yaptıkları tespit edilen 4 kişi yakalandı.'' 5 ruhsatsız tabancanın ele geçirildiği operasyonlarda gözaltına alınan Mehmet K. 31 , Murat D, Mehmet K, Ayşegül U. 23 , Ayla Ö. 30 , Selçuk K. 26 , Ali U. 40 , Hüseyin M. 28 , Hüseyin Y. 29 , Abdullah Ç. 42 ve Ali Y'nin 18 sorgularının tamamlanmasından sonra adliyeye sevk edileceği öğrenildi. 
     
</TEXT>
</DOC>
