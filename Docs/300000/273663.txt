<DOC>
<DOCNO> 273663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy23.html </URL>
<DATE> 2004/09/21/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Erdoğan, Türkiye'de yapılacak çok şey olduğunu söyledi 
</HEADLINE>
<TEXT>

     Başbakan Recep Tayyip Erdoğan, ''Durmak yok, çok koşuyoruz, çok koşacağız çünkü Türkiye'de yapacağımız çok şey var'' dedi. 
     Başbakan Erdoğan, Şirvan ilçesindeki programını tamamlamasının ardından Siirt'e gelerek, İl Özel İdare Müdürlüğü'nün yaptırdığı Siirt Merkez Lisesi'nin açılış törenine katıldı. 
     Erdoğan, burada yaptığı konuşmada, 700 milyar liraya mal olan 24 derslikli lisede Siirtli öğrencilere iyi bir eğitim ortamı sağlanacağını söyledi. 
     Başta Siirt olmak üzere Türkiye genelindeki okullarda öğretmen açığının giderileceğini kaydeden Erdoğan, şöyle konuştu 
     ''Şunu nasihat ediyorum Oku emrine hep birlikte sarılmalıyız. Okumalıyız, ama okurken de düşünmeliyiz. Düşünmek kafi değil, düşüncelerimizi uygulamaya getirmeliyiz. Bu da yeterli değil, uygulayacağımızı neticelendirmeliyiz. Başarı, bu dört kavramdadır.'' Erdoğan konuşmasında, öğrencilere, Mehmet Akif Ersoy'un ''İhtiyar amcanı dinler misin oğlum Nevruz. Ne çok söyle, ne büyük söyle, yiğit işte gerek. Lafı bol, karnı geniş soyları taklit etme. Özü sağlam, sözü sağlam adam ol ırkına çek'' mısralarından oluşan ''Bir Çocuğa Nasihatler'' isimli şiirini de okudu. 
     Erdoğan, ''Siz de özü sözü sağlam bir nesilsiniz. Laf değil iş üretmelisiniz. Türk milletine laf üretmek değil, iş üretmek gerekir'' diye konuştu. 
     Başbakan Erdoğan, daha sonra eşi Emine Erdoğan ile birlikte okulun açılışını yaparak, sınıfları dolaştı. 
     Öğrencilere, okuldan memnun olup olmadıkları ve öğretmen eksiğinin bulunup bulunmadığı sorularını yönelten Başbakan Erdoğan, eşi Emine Erdoğan ile birlikte sıraya oturarak öğrencilerle fotoğraf çektirdi. 
     
     AÇILIŞ 
     Başbakan Recep Tayyip Erdoğan, Siirt Merkez Lisesi açılışının ardından, AK Parti İstanbul Milletvekili Egemen Bağış'ın babası Siirt eski Belediye Başkanı merhum Abdullah Bağış'ın anısına yaptırılan parkın açılış törenine katıldı. 
     Erdoğan, burada yaptığı konuşmada, merhum Abdullah Bağış'ın Siirt halkına vefa duygusuyla büyük hizmetler verdiğini belirtti. Erdoğan, sözlerini şöyle sürdü 
     ''Abdullah Bağış'ın değerli evladı, yakın mesai arkadaşım Egemen Bey ile birlikte bu yolculukta gerek Siirt, gerek Türkiye, gerek dünya ile ilişkilerde gece gündüz demeden bu yolda devam ediyoruz. Her şey acaba ülkemiz için daha güzel nasıl olacak, ülkemizde insanlarımızın yaşam standardı daha iyi noktalara nasıl gelecek, hep bu adımları atıyoruz. Şunu unutmayın ki biz sizi unutmuyoruz. Durmak yok, çok koşuyoruz, çok koşacağız çünkü Türkiye'de yapacağımız çok şey var.'' 
     
     ÖYLE ŞEYLERLE... 
     Hükümetin 3 Kasım'da iktidara geldiğinden bu yana Türkiye'de önemli gelişmeler olduğunu kaydeden Erdoğan, halkın alım gücünün arttığını, akaryakıt dışında zam yapılmadığını söyledi. Erdoğan, şöyle konuştu 
     ''Ama bunu birileri konuşmuyor. Gözleri var ama göremiyor, kulakları var ama duyamıyor, dileri var, ama hakikati konuşamıyor. Yapılanları onlar bilmiyor, ama benim halkım, vatandaşım biliyor. Meydanlarda birileri demokratik haklarını kullanıyorlar ideolojileri adına ve bu ideoloji adına haklarının kullananlar öyle şeylerle karşımıza dikiliyorlarki enflasyon rakamının üzerindeki şartlarla adeta büyük tehdit sallıyorlar. 
     Kusura bakmasınlar Türkiye'de artık sistem bir yere doğru oturuyor. Artık kaypak bir zeminde yürüyen bir Türkiye yok, sabit zeminde yürüyen bir Türkiye var. Anlayışlar da buna göre şekillenecek, buna göre tavır belirleyeceğiz ve bu da insanımıza yakışandır. Karakterimizin gereği de budur ve bunu yapacağız.'' AK Parti İstanbul Milletvekili Egemen Bağış da merhum babası adına Siirt'te park yapılmasının kendisi için gurur verici bir durum olduğunu söyledi. 
     Duygulu bir gün yaşadığını kaydeden Bağış, gösterdikleri vefadan ötürü Siirt halkına teşekkür etti. 
     Konuşmaların ardından Abdullah Bağış Parkı, Başbakan Erdoğan ve eşi Emine Erdoğan tarafından kurdelanın kesilmesiyle açıldı. 
     Erdoğan daha sonra, vatandaşların kendisine yoğun ilgi göstermesi üzerine parkın karşısında bulunan apartmana eşi Emine Erdoğan ile giderek emekli memur Bahattin Erzik'in evine konuk oldu. 
     Erdoğan, Siirt Valisi Murat Yıldırım'ı da ziyaret etti. 
     
</TEXT>
</DOC>
