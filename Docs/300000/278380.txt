<DOC>
<DOCNO> 278380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko25.html </URL>
<DATE> 2004/10/08/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kadir Has, yılın ahisi seçildi... 
</HEADLINE>
<TEXT>

     İşadamı Kadir Has, Kayseri'de yılın ahisi seçildi. 
     Kayseri Esnaf ve Sanatkarlar Odaları Birliği Başkanı Mustafa Alan, AA muhabirine yaptığı açıklamada, İstanbul'da yaşayan Kayseri'li işadamı Kadir Has'ı yönetim kurulu kararıyla yılın ahisi seçtiklerini söyledi. 
     Alan ''Kadir Has, Kayseri'ye eğitim, sağlık ve diğer alanlarda çok önemli miktarda yardım yapmıştır. İş hayatında da örnek bir insan olmuştur. Sayın Kadir Has'ı bu nedenlerle Kayseri'de yılın ahisi seçtik. Kadir Has beyefendiye 11 Ekim Pazartesi günü başlayacak olan Ahilik Haftası kutlamalarında, kaftan giydireceğiz'' dedi. 
     Kayseri Esnaf ve Sanatkarlar Odaları Birliği, geçen yıl Başbakan Yardımcısı ve Dışişleri Bakanı Abdullah Gül'ün babası Ahmet Hamdi Gül'ü yılın ahisi seçmişti. 
     
</TEXT>
</DOC>
