<DOC>
<DOCNO> 277368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/guclu.html </URL>
<DATE> 2004/10/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
BBC, AB, gençler ve hükümet .. 
</HEADLINE>
<TEXT>


AB İlerleme Raporu'nun açıklanmasına saatler kala, Türkiye Avrupa medyasının gündemine oturdu. Gazeteler, televizyonlar, dergiler Türkiye'yle ilgili haberlerle dopdolu. Hoşumuza gidenler de var, kızdıranlar da.. 
BBC'nin geçtiğimiz hafta Başbakan Erdoğan'a ve Türkiye'ye yönelik yayını çok hoşumuza gitmemişti. Eleştirenleri çok oldu. Türkiye sadece türbanlılardan ve yoksullardan oluşmuyor. Evet onlar Türkiye'nin bir gerçeği ama sadece bir yüzü diyenler çok olmuştu... 
Türkiye'nin şu an en önemli sorunlarından biri de eğitim. Bunu her platformda herkes ifade ediyor. AB ile müzakere ve uyum sürecinde, üzerinde en fazla zorlanacağımız konuların en başında yine eğitim geliyor. 
Kokorece varana kadar hemen her şeye standart koyan AB, yaşam hakkından sonra en temel hak olan eğitim konusunda, ne zaman devreye girecek diye yıllarca bekledik. Beklemeye de devam ediyoruz. AB'den hala bir ses yok. Ama medya ilgilenmeye başladı. Önceki gün Bağcılar Belediyesi'nde gerçekleşen eğitime yönelik toplantıyı, İsviçre devlet TV'si izledi. Dün de BBC ile enine boyuna AB üyeliği çerçevesinde eğitimi, gençleri ve bu konudaki samimiyeti konuştuk. 
Belli ki Türkiye'nin AB üyeliği, onlar için de hayalden gerçeğe dönüşüyor. Öyle olmasa eğitimi ciddiye alırlar mıydı .. 
Özetle, ne sordular, ne cevaplar verdim 
İşte sorular 
Türkiye'deki genç nüfus, AB için bir avantaj mı Türkiye'nin eğitim sorunlarının kökeninde neler var Neden standart bir eğitim yok Sorunlar nasıl çözülür 
İşte cevaplar 
AB'nin Türkiye'deki genç nüfustan ne beklediğine bağlı. İyi eğitilmiş insan gücü istiyorsa hayal kırıklığına uğrayabilir. Yok eğer beklentisi fabrikalarda kol gücüyle çalışacak gençlerse onlardan fazlasıyla var.Eğitim sorunlarının azalacağına giderek artması ve kangrene dönüşmesinin en önemli nedenleri üç cümleyle şöyle Hızlı nüfus artışı. Kaynak yetersizliği. Her düzeyde duyarsızlık.Bırakın doğu ile batı arasındaki eğitim farklılığını, İstanbul'un yan yana iki semti arasında bile eğitimde çağ farkı var. Eğitim, lafa gelince herkes için önemli ama iş icraata gelince veliler de dahil kimse üzerine düşeni yapmıyor.Türkiye diğer konularda olduğu gibi eğitim konusunda da dışarıdan bir dayatma olmadığı sürece kolay kolay adım atamıyor. AB'nin bu konudaki duyarlılığı, yeni mevcut oluşumları hızlandırabileceği gibi yeni reformların da lokomotifi olabilir. Ekonomik katkı en çok bu yönde olmalı. 
Daha pek çok şey konuşuldu. Örneğin, AB'nin ve bizim hükümetlerin bu konudaki samimiyetleri. 
Kişi başına 15 yıl eğitim süresi düşen AB için, kişi başına 5.6 yıl eğitim süresi düşen ve 7.5 milyon okuma yazma bilmeyeni olan Türkiye hiçbir sorun teşkil etmiyor mu Her şeye ekonomi ve insan hakları çerçevesinden bakan AB için, eğitim hakkı bir şey ifade etmiyor mu Eyvah, hata etmişiz deyip farkına varsalar, eğitimde yol kat etmek o kadar kolay mı 
Ya bizimkilere ne demeli, dedik. Bir yandan AB için yanıp tutuşurken öte yandan AB kararları doğrultusunda araştırma fonlarını artırmaları gerekirken nasıl kıstıklarını anlattık. 
Müzakere tarihi verilse de, şapka düşüp kel görünse. İşte o zaman gerçeklerle yüzleşme zamanı gelecek. İşte o zaman her iki tarafın samimiyeti net olarak ortaya çıkacak. 
Özetin özeti Dünden bugüne AB konusunda gayret gösteren herkese şükranlarımızı sunarız. Ama lütfen biraz samimiyet... 



</TEXT>
</DOC>
