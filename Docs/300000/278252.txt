<DOC>
<DOCNO> 278252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/siyaset/axsiy01.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'2005'te başlarsınız' 
</HEADLINE>
<TEXT>


İngiliz Bakan Straw, "Kimse Türk halkının elinden bu başarıyı alamaz. İleride herkes, 'Türkiye elbette AB'nin bir parçası olmalı' diyecek" dedi 

ANKARA Milliyet 


AB Komisyonu'nun İlerleme Raporu'nun açıklanmasından sonra Ankara'ya ziyarette bulunan İngiltere Dışişleri Bakanı Jack Straw, Türkiye'ye destek mesajları verdi. "Kimse Türk halkının elinden bu başarıyı alamaz" diyen Straw, 2005'in ilk 6 ayında müzakerelerin açılacağına inandığını söyledi. Straw, rapordaki "açık uçlu müzakere" tanımının kullanılması konusunda da, "Tüm müzakereler açık uçludur. Önemli olan Türkiye konusunda bir momentum yaratmak, müzakerelerin gecikmeksizin başlatılmasıydı" dedi. Straw'un görüşmede Gül'e, "Rapordaki ifadelere takılmayın. Önemli olan müzakerelerin başlayacak olmasıdır. Kendinizi aralığa motive edin. O karar bir momentum yaratacak ve bu momentum sizi çok farklı yerlere taşıyacak" dedi. 

Lüksemburg da istiyor 
Lüksemburglu meslektaşlarıyla konuştuğunu kaydeden Straw, "Dönem başkanı olacakları 2005'in ilk 6 ayında başlatmayı onlar da istiyor. Sonra da zaten sıra bizde. O dönemde de tüm desteğimiz sizinle olacak" diye konuştu. Straw, "İleride herkes 'Türkiye elbette AB'nin bir parçası olmalı' diyecek" dedi. 

Gül'den, İngiliz bakana güvenlik sitemi 

İngiliz Bakan Straw ve Gül, dün kahvaltıda bir araya geldi. Gül, AB Konseyi'nin müzakerelere başlanması için net ve açık bir karar alması konusunda bakanlardan yardım beklediğini kaydetti. Gül, Straw'a Irak'taki güvenlik sorununu aşılamamasından Türkiye'nin duyduğu rahatsızlığı aktararak, "Irak'ta savaşa bile katılmadan sizin ölen askerlerinizin yarısı kadar sivil kaybettik" diye konuştu. 


</TEXT>
</DOC>
