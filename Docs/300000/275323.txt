<DOC>
<DOCNO> 275323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy04.html </URL>
<DATE> 2004/09/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Org. Büyükanıt'tan Atatürk karşıtlarına 'yarasa' benzetmesi 
</HEADLINE>
<TEXT>

     Kara Kuvvetleri Komutanı Org. Yaşar Büyükanıt, Atatürkçü dünya görüşünün Türkiye'nin önünü tıkadığını öne sürenleri, "Cumhuriyeti kuran ve imparatorluğun küllerinden dinamik ve çağdaş bir devlet ve millet yaratan iradenin ışığından rahatsız olan yarasalar" olarak nitelendirdi. 
     Org. Büyükanıt, Kara Harp Okulu'nun 2004-2005 eğitim ve öğretim yılı açılışında yaptığı konuşmada, Harp Okulu öğrencilerine öğütler verdi. Subay adaylarının, meslek yaşamları ya da içinde bulunulan günlerde bazı gerçek dışı düşüncelerle karşılaşacaklarını belirten Org. Büyükanıt, bunların, "Atatürk ilkelerinin çok uzun yıllar önce ortaya konulduğu ve yaşadığımız çağda bu ilkelerin ortadan kalktığı, eskidiği ve geçerliliklerini yitirdiği" olduğuna dikkat çekti. 
     Atatürkçü dünya görüşünün Türkiye'nin önünü tıkadığının da iç ve dış mihraklı odaklar tarafından gündeme getirilebileceğine işaret eden Org. Büyükanıt, bu düşünceleri öne sürenlerin iki gruptan oluştuğunu kaydetti. 
     Org. Büyükanıt, birinci grubu, "Cumhuriyeti kuran ve imparatorluğun küllerinden dinamik ve çağdaş bir devlet ve millet yaratan iradenin ışığından rahatsız olan yarasalar" diye tanımladı. Yarasa demesinin nedenini, Ziya Paşa'nın ünlü Terkibi Bendi'nden alıntı yaparak açıklayan Org. 
     Büyükanıt, "Rencide olur dide-i huffaş Ziya'dan Yarasanın gözleri aydınlıktan rahatsız olur " dizesini okudu. 
     Org. Büyükanıt, ikinci grubun ise "ithal malı" bir yaklaşım sergilediğini kaydetti. Org. Büyükanıt, bu grubun, "Atatürkçü düşünce sistemini, Türkiye'ye dayatmaya çalıştıkları sistemler için en önemli engel olarak gördüklerini" vurguladı. 
     Atatürk'ün, hiçbir dogmatik, kalıplaşmış miras bırakmadığını kaydeden Org. Büyükanıt, Harp Okulu öğrencilerinden Atatürk'ün manevi mirasının sahipleri olarak, Atüatürkçü düşünce sistemine sahip olmalarını ve onları korumalarını istedi. 
     Prof. Dr. İlber Ortaylı'nın, "Atatürk ve Tarih" konulu açılış dersiyle başlayan Kara Harp Okulu 2004-2005 eğitim öğretim yılında, lisans düzeyinde 3699 ve 27'si sivil olmak üzere 155 yüksek lisans öğrecisi eğitim ve öğrenim görecek. 

     
</TEXT>
</DOC>
