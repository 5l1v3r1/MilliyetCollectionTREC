<DOC>
<DOCNO> 272889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun26.html </URL>
<DATE> 2004/09/18/ </DATE>
<TIME> 18.21 </TIME>
<AUTHOR>  </AUTHOR>
<HEADLINE>
Il Sole 24 ORE "Türkiye Avrupa'yla boğaz boğaza" 
</HEADLINE>
<TEXT>

     İtalyan Il Sole 24 Ore ve La Stampa gazeteleri, Başbakan Recep Tayyip Erdoğan'ın TCK'nın kabul edilmesindeki erteleme sonrasında Avrupa Birliği'ne yaptığı sert çıkışa dikkati çektiler. 
     İtalya'nın en önemli ekonomi gazetesi Il Sole 24 Ore, TCK konusundaki gelişmeyi ilk sayfadan, ''Türkiye reformlar konusunda Avrupa'yla boğaz boğaza'' başlığıyla duyurdu. Konuya geniş biçimde yer veren Il Sole 24 Ore, iç sayfadaysa ''AB ve Türkiye arasında bilek güreşi'' başlığını kullandı. Gelişmeler de ''Brüksel, modernizasyon ve Avrupa üyeliğiyle çatışan zina karşıtı yasayı sınıfta bıraktı. Başbakan Erdoğan'dansa komisyonu ülkenin içişlerine karışmakla suçlayan sert bir yanıt geldi'' cümleleriyle özetlendi. 
     TCK'nın kabulünün ertelenmesinin AB'de rahatsızlık yarattığının vurgulandığı haberde, şu görüşlere yer verildi 
     ''TCK'nın kabulünün ertelenmesi Avrupa'da, Türkiye'nin önce müzakere için olumlu yanıt alma, daha sonra da zina kanunu TCK'ya dahil etmeye yönelik bir manevra olarak algılanıyor. Bu da Avrupa için kabul edilebilir bir şey değil. Bu Türkiye piyasası için de geçerli. Nitekim dün borsada yüzde 4'lük bir düşüş yaşandı ve Türk lirası da değer kaybına uğradı.'' Il Sole 24 Ore, gelişmenin Türkiye'nin AB üyeliğini de olumsuz etkileyebileceğini savunarak, ''Mevcut kriz, Türkiye'nin Avrupa yolundaki uzun yürüyüşüne ilişkin güvensizlik ve kuşkuları artırmaktan başka bir işe yaramayacak. Özellikle, saldırgan ve Batı karşıtı İslam köktendinciliğinin bölgede dizginleri azıya aldığı bir dönemde, Türkiye'nin laik ve Avrupalı görünümü cılızlaşma eğiliminde gibi görünüyor'' diye yazdı. La Stampa gazetesiyse iç sayfada verdiği haberde, ''Türkiye Başbakanı Erdoğan'nın zina konusundaki sözü Biz Türk'üz. Kendi kararımızı kendimiz veririz'' başlığını kullandı. 
     Avrupa Birliği Sözcüsü Jean-Christophe Filori ile Başbakan Erdoğan arasındaki polemikleri okurlarına aynen aktarmakla yetinen gazete, konuya ilişkin herhangi bir yorum yapmamayı yeğledi. 
     
</TEXT>
</DOC>
