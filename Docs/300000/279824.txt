<DOC>
<DOCNO> 279824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur32.html </URL>
<DATE> 2004/10/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kayınpeder gelinine öfkelenince... 
</HEADLINE>
<TEXT>

     Kırklareli'nin Babaeski İlçesi'nde gelininin kaynanasıyla tartışmasına öfkelenen kayınpeder, kendi adına tapulu araziye ev yaptıran oğlunu, mahkeme kararıyla evden çıkarmak istedi. Bunun üzerine oğlu da evin içindeki duvarları yıktı. 
     Büyük Mandıra Beldesi Hürriyet Mahallesi, Mektep Sokak'ta oturan ve Alpullu Şeker Fabrikası'nda işçi olarak çalışan dört çocuk babası Hasan Hüseyin Esen 39 , AA muhabirine, 10 yıllık birikimleriyle babasına ait arsa üzerine ev yaptıklarını söyledi. 
     Babası ile aynı arsa üzerinde ayrı evlerde oturduklarını belirten Esen, ''10 yıl önce babam bana ev yapmam için bu arsayı verdi. Ben de Büyük Mandıra Belediye Başkanlığı'na başvurarak kendi adıma inşaat planı ve projesi çizdirdim ve yokluk içinde bu evin inşaatını yaptım. Ama annem ile eşim bahçede tartışmışlar ve birbirlerine hakaret etmişler. Bunun üzerine babam bize evden çıkın burası benim tapulu malım dedi'' diye konuştu. 
     Babası tarafından mahkemeye verildiğini ve haklarında tahliye kararı çıktığını belirten Esen, tahliyenin durdurulması için dilekçe verdiğini söyledi. 
     Havaların soğumaya başladığını ve zor durumda kaldıklarını kaydeden Esen, ''Mahkeme bir an önce evi tahliye etmemizi istiyor. Ben de bu evi ben yaptım size bırakmam dedim ve o kızgınlıkla evin içindeki bütün duvarları yıktım. Bilmiyorum eşim ve dört çocuğumuzla ne yapacağım. Yetkililer ne olur bize yardım etsin'' dedi. 
     
     ''KARISINDAN BOŞANSIN, EVİNDE OTURSUN''... 
     Baba Hüseyin Esen 60 ise oğlunun eşinden boşanmasını istediğini belirterek, bunun gerçekleşmemesi halinde mahkemenin verdiği tahliye kararı doğrultusunda hareket edeceklerini söyledi. 
     Oğlunu, karısından ayrılmaması halinde, evlatlıktan da ret edeceklerini ifade eden Esen, ''Eşinden ayrılsın gelsin, yine bizim çocuğumuzdur diyerek onu bağrımıza basarız. Aynı evde oturmasına da izin veririz'' diye konuştu. 
     
</TEXT>
</DOC>
