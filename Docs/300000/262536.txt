<DOC>
<DOCNO> 262536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur46.html </URL>
<DATE> 2004/08/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Cem Uzan, mahkeme heyetine gönderdiği kitapçık hakkında ifade vermiş 
</HEADLINE>
<TEXT>

     Genç Parti GP Genel Başkanı Cem Uzan'ın, ''İmar Bankası Davası''nın görüldüğü mahkeme heyeti üyelerine gönderdiği kitapçık konusunda başlatılan soruşturma kapsamında ifadesinin alındığı belirtildi. 
     AA muhabirinin aldığı bilgiye göre, Uzan'ın, İstanbul 8. Ağır Ceza Mahkemesi üyelerine gönderdiği kitapçığın suç unsuru içerip içermediğine ilişkin başlatılan soruşturma kapsamında ifadesine başvuruldu. 
     İstanbul 8. Ağır Ceza Mahkemesi, ''İmar Bankası Davası''nın 3 Haziran 2004 tarihli duruşmasında Cem Uzan'ın mahkeme heyeti üyelerine gönderdiği kitapçığın bir örneğinin dosyada muhafaza edilerek gereğinin takdir ve ifası için İstanbul Cumhuriyet Başsavcılığı'na gönderilmesine karar vermişti. 
     Cem Uzan'ın ''Tarihe bir not düşmek amacıyla yazdım'' sözleriyle başlayan kitapçıkta, Uzan Grubu şirketlerin durumları ve İmar Bankası'na ilişkin Tasarruf Mevduatı Sigorta Fonu'na TMSF sunulan teklif konusunda bilgilere yer veriyordu. 
     
</TEXT>
</DOC>
