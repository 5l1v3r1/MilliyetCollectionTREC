<DOC>
<DOCNO> 263382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sondun08.html </URL>
<DATE> 2004/08/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Böyle intikam görülmedi Schwarzenegger tuvalet tabletleri 
</HEADLINE>
<TEXT>

     Amerikalı bir işadamı, hakkında kovuşturma yapan ve zarar etmesine neden olan Kaliforniya Valisi ve eski sinema aktörü Arnold Schwarzenegger'dan intikam almak amacıyla, piyasaya üzerinde Schwarzenegger'ın resmi bulunan koku giderici tuvalet tabletleri çıkaracağını açıkladı. 
     John Edgell isimli işadamı hakkında daha önce, elinde tüfek olan minyatür bir bebeği piyasaya sürdüğü için kovuşturma başlatılmış, bunun sonucunda bebeğin tüfeksiz olarak satılmasına karar verilmiş, işadamı da ürettiği bebekleri imha ederek zarar etmiş ve tüfeksiz bir bebek serisini piyasaya sürmek zorunda kalmıştı. 
     Kaliforniya valisine bu yüzden kin duyan Edgell, dün yayımladığı bildiride, aralarında klozete takılan koku gidericileriyle pisuvar tabletlerinin de bulunduğu, Schwarzenegger markalı bir dizi sıhhi ürünü piyasaya süreceğini açıkladı. 
     Hızını alamayan Edgell, ayrıca pembe elbiseli ve makyajlı bir Schwarzenegger bebeği üreteceğini de belirtti. Amerikalı işadamı, bu ürünler için sloganının ise ''Politikacılarla dalga geçmek ciddi bir iştir'' olacağını kaydetti. 
     Arnold Schwarzenegger'ın avukatından ise konuyla ilgili bir açıklama gelmedi. 
     
</TEXT>
</DOC>
