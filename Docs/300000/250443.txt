<DOC>
<DOCNO> 250443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/spo06.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Wimbledon'a yağmur engeli 
</HEADLINE>
<TEXT>



Program sarktı 
TENİSTE yılın üçüncü ve en önemli Grand Slam turnuvası Wimbledon, yağmura teslim oldu. Dev turnuvanın üçüncü gününde kısa aralıklarla devam eden yağmur, maçların oynanmasını engelledi. İngiliz meteoroloji uzmanlarının, turnuvanın organizatörlerine "öğleden sonra hava düzelecek" şeklindeki açıklamalarına karşın şiddetini azaltmayan yağmur, kortların sürekli branda ile kaplı kalmasına yol açtı. 

İki sayıyı alamadı 
UZUN yıllar sonra kortlara dönme kararı alan 47 yaşındaki Çek asıllı ünlü bayan raket Martina Navratilova'nın Arjantinli Gisela Dulko ile oynayacağı maç bugüne sarktı. Bu arada Arjantinli Guillermo Coria ile Güney Afrikalı Wesley Moodie arasında önceki gün yarım kalan karşılaşma yine yağmurun azizliğine uğradı ve dün de tamamlanamadı. Coria'nın Moodie önünde galibiyet için sadece iki sayısı kalmıştı. 



</TEXT>
</DOC>
