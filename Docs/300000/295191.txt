<DOC>
<DOCNO> 295191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko49.html </URL>
<DATE> 2004/12/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Ömer Sabancı Sosyal güvenlik açıklarında radikal kararlar bekliyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''Artık 2005 yılında kayıtdışı ekonomi ve sosyal güvenlik açıklarında radikal ve hızlı kararlar bekliyoruz'' dedi. 
     Türkiye Masası Şefi Rıza Moghadam başkanlığındaki IMF heyeti, TÜSİAD yöneticileriyle bir araya geldi. 
     TÜSİAD Başkanı Ömer Sabancı, görüşmenin ardından gazetecilere açıklama yaptı. IMF heyeti ile genellikle ekonomik konularda görüş alışverişinde bulunduklarını anlatan Sabancı, heyete, hükümetin ekonomik alanda yaptığı başarılı uygulamaların kalıcı olması için yapısal reformlarda hızlı ve radikal kararlar alınmasına devam edilmesi gerektiğini iletiklerini söyledi. Sabancı, şunları kaydetti 
     ''Özellikle sosyal güvenlik sistemi ve kayıtdışı ekonomi üzerinde durduk. Bunun bir parçası olan gelir idaresinin yeniden yapılandırılması konusunu ele aldık. Buradaki görüşlerimizi sunduk. Daha önce de söylediğimiz gibi artık 2005 yılında, özellikle bu 2 konuda kayıtdışı ekonomi ve sosyal güvenlik açıklarında radikal ve hızlı kararlar bekliyoruz, bunları belirttik. Hükümet ve IMF arasındaki yeni anlaşmanın da bir an önce imzalanmasını ümit ediyoruz.'' Görüşmeye Ömer Sabancı'nın yanı sıra TÜSİAD Yönetim Kurulu Başkan Yardımcısı Pekin Baran ile Yönetim Kurulu Üyeleri Tufan Ünal ve Ömer Aras ile TÜSİAD üyesi Piraye Antika da katıldı. 
     
</TEXT>
</DOC>
