<DOC>
<DOCNO> 292640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo13.html </URL>
<DATE> 2004/11/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Celal Doğan 5 maç ceza verilseydi Beşiktaş küme düşerdi... 
</HEADLINE>
<TEXT>

     Kulübü Başkanı Celal Doğan, ''Fenerbahçe, Beşiktaş ve Galatasaray dışında sadece Trabzonspor'un şampiyonluk yaşaması futbol adına ayıptır'' dedi. 
     Celal Doğan, Muğla Üniversitesi İktisadi ve İdari Bilimler Fakültesi'nde ''Türkiye'de Spor Kulüpleri Yönetimi ve Sorunları'' başlıklı bir konferans verdi. 
     Türkiye'deki sporcu sayısının ve spor tesislerinin yeterli olmadığını belirten Doğan, Brezilya'da lisanslı sporcu sayısının 4 milyonu bulduğunu kaydederek, ''Türkiye'de 5 bin lisanslı sporcu var. Uzun süre Türkiye'de futbola ilgi duymanın günah olduğu savunuluyordu. Şimdi değer yargıları kalktı. Değer yargılarının ortadan kalkmasıyla şimdi aileler kızını popçu, oğlunu topçu yapmak istiyor'' dedi. 
     Futbolda 3-4 kulübün, ''tekelleştiğini'' savunan Doğan, sözlerini şöyle sürdürdü 
     ''Fenerbahçe, Beşiktaş ve Galatasaray dışında sadece Trabzonspor'un şampiyonluk yaşaması, futbol adına bir ayıptır. Diğer takımlarda desteklenmeli. Kulüpler eşit koşullar altında rekabet yapmalı. Futbol kaynakları her kulübe eşit dağıtılmalı. Futbol kulüpleri Dernekler Kanunu'na göre yönetiliyor. Bu çok yanlış bir yönetim şeklidir. Futbol kulüpleri dernekler kanununa göre değil, Şirketler Kanunu'na göre yönetilmelidir.'' 
     
     TRİBÜNLERDEKİ ŞİDDET 
     Tribünlerdeki şiddet olaylarına değinen Doğan, sporun şiddeti çağrıştıran bir arena haline geldiğini kaydetti. Doğan, şöyle konuştu 
     ''Karşıyaka-Göztepe maçında bir taraftar futbol yüzünden hayatını kaybetti. Burada önlem alınmadı ve Beşiktaş maçında tekrar bu yaşandı. Futboldaki şiddetin en büyük sorumlusu basındır. Reyting rekoru uğruna futbol kullanıldı. Yöneticiler de yaptığı açıklamalarla futbol terörünü destekledi. 
     Birçok ülkede futbol şiddeti yaşandı insanlar öldü. Ancak alınan kesin kararlarla artık yaşanmıyor. İngiltere'de futbol şiddetine karşı hapis cezası veriliyor. Türkiye'de ise para cezası veriliyor. Para cezası caydırıcı değil.'' Beşiktaş İnönü Stadı'ndeki cinayet sonrasında siyah-beyazlı kulübe verilen 3 maçlık seyircisiz oynama cezasını da değerlendiren Doğan, ''Son yaşanan olayda Beşiktaş'a 3 maç ceza verildi. 5 maç ceza verilseydi, Beşiktaş küme düşerdi'' dedi. 
     
</TEXT>
</DOC>
