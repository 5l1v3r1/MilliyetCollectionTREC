<DOC>
<DOCNO> 275490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/aspo.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan kavgası 
</HEADLINE>
<TEXT>


1- Del Bosque'nin, "Çalımbay'ı yardımcı al" önerisini reddedince bileti kesildi... 2- Ziya Doğan ile temasa geçildi ve prensipte "Evet" yanıtını alındı... 3- Yönetim, Trabzonspor'a iki futbolcu ve 2 milyon dolar teklif etti... 4- Atay Aktuğ, Beşiktaş'ı geri çevirdi, "Dedikodu çıkarmasınlar" dedi 

BİLAL MEŞE 


"Görevdeyim" 
BEŞİKTAŞ yönetiminin, kapalı kapılar ardında son üç gündür yaptığı toplantılardan sonra Teknik Direktör Bosque ile UEFA Kupası'ndaki Bodo maçından sonra yolları ayırma kararı çıktı. İspanyol hoca ile dün biraraya gelen yöneticiler, gidişat hakkında bilgi alırken, bu haftaki iki kritik maç için takımı toparlamasını istediler. Del Bosque de, "Görevimin başındayım, iki maçı alırsak takım havaya girer" açıklamasını yaptı. 

Başkan bitirdi 
BAŞKAN Yıldırım Demirören'in, Bosque'ye Rıza Çalımbay'ı yardımcı hoca alması konusunda telkinde bulunduğu öğrenildi. Beşiktaş camiasının içini iyi bilen Çalımbay'ın yararlı olacağını düşünen Başkan'ın, futbolcular ile diyaloğun oturacağı inancıyla bu talepte bulunduğu, ancak bu öneriyi kabul etmemesi üzerine İspanyol hocayı defterden sildiği iddia edildi. Del Bosque'ye, Bodo maçı sonrası düzenlenecek yemekle veda edilecek. 

"Yönetimle görüşün" 
BU gelişmelerin ardından Beşiktaşlı yöneticiler, Trabzonspor'da büyük başarılara imza atan ve Siyah - Beyazlı camianın içinden yetişen Teknik Direktör Ziya Doğan için girişimlere başladılar. Başkan Demirören ile görüşen Doğan prensipte "evet" dedi. Ancak Doğan öncelikle Trabzonspor yönetimiyle anlaşılmasını istedi. Bunun üzerine Demirören, Başkan Atay Aktuğ'u arayarak iki futbolcu artı 2 milyon Euro önerdi. 

"Gerçekleşmez" 
ATAY Aktuğ, şampiyonluğa giden takımın kaosa girmemesi için teklife sıcak bakmazken, dünkü basın toplantısında, kendilerine Doğan ile ilgili bir teklif gelmediğini söyledi. Başkan, "Beşiktaş böyle dedikodu çıkarmasın. Zaten teklif olsa da asla gerçekleşmez. Biz Tolga için verilen 5 milyon doları bile geri çevirdik. Ziya Doğan ile uzun yıllar çalışacağız. Bizi şampiyonluğa taşıyacak. Hatta sözleşmesini uzatmayı düşünüyoruz" dedi. 

Trabzon'a gitmeyecek 
BEŞİKTAŞ yönetiminin yoğun çaba sarfettiği bu transfer gerçekleşirse, Ziya Doğan, Athletic Bilbao karşılaşmasının ardından İstanbul'a gelerek, Cuma günü Siyah - Beyazlı takımda işbaşı yapacak. Trabzon deplasmanına da takımı, yardımcısı Hayati Palancıoğlu götürecek. Ayrıca bu karşılaşmada Beşiktaş takımının kafile başkanlığını Menajer - Futbolcu Tayfur Havutçu üstlenecek, ancak yöneticilerden hiçbiri kafileye eşlik etmeyecekler. 

Çalımbay plase 
SİYAH - Beyazlı Yönetim Kurulu, Ziya Doğan operasyonunun gerçekleşmemesi durumunda, B planını da hazırladı. Bu durumda Çaykur Rizespor Teknik Direktörü Rıza Çalımbay, Beşiktaş'ın yeni patron olacak. Rıza Çalımbay, gelişmeler üzerine Çaykur Rizespor yönetimi ile temasa geçip, kendisi için gerekli izni de aldı. Karadeniz ekibi, Çalımbay'dan boşalacak yere de büyük olasılıkla Bursaspor'un başındaki Nejat Bijediç'i getirecek. 


</TEXT>
</DOC>
