<DOC>
<DOCNO> 276284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur03.html </URL>
<DATE> 2004/09/30/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Tokat'ta terör örgütü operasyonu 5 terörist ölü ele geçirildi 
</HEADLINE>
<TEXT>

     Tokat'ta düzenlenen operasyonda, 5 terörist, silahlarıyla birlikte ölü ele geçirildi, 1 astsubay şehit oldu. 
     A.A muhabirinin aldığı bilgiye göre, saat 24.00 sıralarında Yağmurlu Beldesi kırsal alanında arama-tarama çalışmalarını sürdüren güvenlik güçleri, terör örgütü üyesi bir grup terörist ile karşılaştılar. Güvenlik güçlerinin ''Teslim ol'' çağrısına ateşle karşılık veren örgüt üyeleriyle çıkan çatışmada, ikisi kadın 5 terörist, silahlarıyla birlikte ölü olarak ele geçirildi. 
     Terör örgütü DHKP-C üyesi oldukları bildirilen teröristlerin arasında örgütün üst düzey sorumlularının da bulunduğunun tahmin edildiğini belirten yetkililer, bu kişilerin kimlik belirleme çalışmalarının sürdürüldüğünü kaydettiler. 
     Çatışmada, astsubay üstçavuş Ahmet Kurt ağır yaralandı ve Tokat Dr. Cevdet Aykan Devlet Hastanesi'ne kaldırıldı. 
     Çatışmada ağır yaralanan ve kaldırıldığı Tokat Dr. Cevdet Aykan Devlet Hastanesi'nde şehit olan astsubay üstçavuş Ahmet Kurt'un cenazesinin, Tokat'ta düzenlenecek törenin ardından memleketine gönderileceği belirtildi. 
     Güvenlik güçlerinin, çatışma bölgesini çember altına aldığı, operasyonların devam ettiği bildirildi. 
     Bu arada, jandarma timleri, ölü olarak ele geçirilen teröristlerin cenazelerinin getirileceği Tokat Dr. Cevdet Aykan Devlet Hastanesi çevresinde de yoğun güvenlik önlemleri aldı. 
     
     ÖRGÜTE AĞIR DARBE 

     Tokat'ta gece saatlerinde düzenlenen operasyonda silahlarıyla birlikte ölü olarak ele geçirilen ve aralarında terör örgütü DHKP-C'nin grup liderleri ''Niyazi'' kod adlı Sebahattin Yavuz ile ''Lütfiye'' kod adlı Songül Koçyiğit'in de bulunduğu teröristlerin, örgütün bölgede faaliyet gösteren son silahlı kanadı olduğu belirtildi. 
     AA muhabirinin jandarma yetkililerinden aldığı bilgiye göre, Tokat'ın Yağmurlu Beldesi kırsal alanında düzenlenen operasyonda, terör örgütü DHKP-C'nin bölgedeki grup liderleri ''Niyazi'' kod adlı Tokat nüfusuna kayıtlı Sebahattin Yavuz 30 ve ''Lütfiye'' kod adlı Sivas nüfusuna kayıtlı Songül Koçyiğit 33 ile ''Feride'' kod adlı Erzincan nüfusuna kayıtlı Devrim Ağırman 23 ve ''Erdoğan'' kod adlı Tokat nüfusuna kayıtlı Mustafa İşeri 33 , silahlarıyla birlikte ölü olarak ele geçirildi. 
     Operasyonda, örgütün kuryesi olduğu bildirilen Salih Ç'nin de ölü olarak ele geçirildiği öğrenildi. 
     Tokat Dr. Cevdet Aykan Devlet Hastanesi Morgu'na kaldırılan teröristlerin cenazelerinin, buradaki otopsi işlemlerinin ardından ailelerine teslim edileceği belirtildi. 
     Uzun süredir bölgede faaliyet gösteren bu kişilerin, çok sayıda eyleme karıştıklarını ve örgütün bu alandaki son silahlı kanadı olduğunu belirten jandarma yetkilileri, terör örgütü DHKP-C'nin Tokat ve bölgesinde ''bitirildiğini'' vurguladılar. 
     
</TEXT>
</DOC>
