<DOC>
<DOCNO> 253413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonyas07.html </URL>
<DATE> 2004/07/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Kapadokya galoşla gezilsin.." 
</HEADLINE>
<TEXT>

     Kapadokya bölgesindeki tarihi ve turistik merkezlerin galoş kullanılarak gezilmesi istendi. 
     Uçhisar Belediye Başkanı Mustafa Zühal, AA muhabirine yaptığı açıklamada, Kapadokya bölgesindeki doğal, kültürel ve tarihi dokunun korunmasının görevleri arasında yer aldığını belirtti. Bölgedeki tarihi değerlerin ziyaretlerden dolayı belirli oranda aşındığını ifade eden Zühal, bunların korunması, kurtarılması ve geliştirilmesi konusunda her kesime sorumluluk düştüğünü söyledi. 
     UNESCO raporlarında, bölgedeki kültürel değerlerde her yıl 0,5 santimetrelik bir aşınma meydana geldiğinin belirtildiğine dikkati çeken Zühal, şöyle konuştu 
     ''Bu aşınmada ziyaretlerin de büyük payı var. Bu nedenle Kültür ve Turizm Bakanlığı yetkililerinden, bölgede turistlerin yoğunlukla ziyaret ettiği Göreme Açık Hava Müzesi, Zelve Örenyeri, Çavuşin Kilisesi ve diğer kiliselerle Kaymaklı, Derinkuyu, Özkonak ve Tatlarin yeraltı şehirlerini gezen yerli ve yabancı konuklara galoş giyme zorunluluğu getirmelerini istiyoruz. İnanıyorum ki, turistler bu uygulamadan memnun kalacaklar. Böylelikle kültürel mirasın korunması noktasında önemli bir adım atılacaktır.'' Nevşehir Müze Müdürlüğü yetkilileri de tarihi ve turistik merkezlerin ziyaretinde galoş uygulamasının yaygınlaştırılması gerektiği düşüncesinde olduklarını belirttiler. 
     Yetkililer, yaklaşık 5 yıl önce yaptıkları çalışmalarla Göreme Açık Hava Müzesi ile Elmalı, Tokalı, Çarıklı ve Yılanlı kiliselerindeki aşınmaların önüne geçebilmek için tahtadan yürüme bantları oluşturduklarını ve böylece aşınma tehlikesine karşı önlem alındığını kaydettiler. 
     
</TEXT>
</DOC>
