<DOC>
<DOCNO> 282683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun11.html </URL>
<DATE> 2004/10/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ta polis kayıt merkezine bombalı saldırı 10 ölü, 40 yaralı... 
</HEADLINE>
<TEXT>

     Irak'ın başkenti Bağdat'ın batısındaki Bağdadi'de, polis kayıt merkezine bomba yüklü araçla düzenlenen saldırıda ölü sayısının 10'a yükseldiği bildirildi. 
     Polis yetkilisi Moctaba Ahmed Muhammed El Hiti, ''saldırganın, polis akademisinde eğitim gören polislerin kapı önünde toplandığı sırada Chevrolet Caprice marka bir aracı patlattığını'' belirtti. 
     Polis kaynakları, merkeze araçla düzenlenen intihar saldırısında 8 kişinin öldüğünü, 40 kişinin yaralandığını açıklamışlardı. 
     
     BAĞDAT BAROSUNA ROKET SALDIRISI 

     Bağdat barosuna bu sabah roket saldırısı düzenlendi. 
     Güvenlik yetkilileri, başkentin batısındaki Mansur mahallesinde bulunan baroya katyuşa roketi isabet ettiğini, hasara yol açan saldırıda ölen ya da yaralanan olmadığını bildirdiler. 
     Yetkililer, roket saldırısının asıl hedefinin, ulusal muhafızların üssü bulunan yakınlardaki eski havaalanı Musanna olabileceğini, ancak hedefin tutturulamadığını düşünüyor. 
     
</TEXT>
</DOC>
