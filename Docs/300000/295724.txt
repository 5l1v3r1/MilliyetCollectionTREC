<DOC>
<DOCNO> 295724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/guncel/gun02.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsakofflular kurtuldu 
</HEADLINE>
<TEXT>


Açlık grevi sonucu Korsakoff'a yakalananların cezalarının ertelenmemesini isteyen hükümet önerisi, görüşüldüğü TBMM Adalet Alt Komisyonu'nda büyük tepki çekti 

ÖNDER YILMAZ Ankara 

Hükümet, Adalet Alt Komisyonu'nda görüşülen Ceza ve Güvenlik Tedbirlerinin İnfazı Hakkındaki Kanun tasarısına, ölüm oruçları sonucu Wernicke Korsakoff hastalığına yakalananların cezalarının ertelenmemesi ve tedavide geçen sürenin cezadan düşürülmemesine neden olacak hükmün girmesini önerdi. CHP ve AKP'liler ile Yargıtay temsilcilerinin "insanlığa aykırı" çıkışı üzerine bu girişim reddedildi. 
Önergede şu ifadeler yer aldı "Akıl hastalığına tutulan hükümlünün cezasının infazı geri bırakılır ve hükümlü iyileşinceye kadar, sağlık kurumunda koruma ve tedavi altına alınır. Sağlık kurumunda geçen süreler cezaevinde geçmiş sayılır. Ancak hükümlü, akıl hastalığına kendisi neden olmuşsa, cezasının infazı geri bırakılamaz ve sağlık kurumunda, koruma ve tedavi altında geçen süre cezasından indirilemez." 
"Hükümlünün pişmanlık göstermesi" ifadesi ile "psikiyatri ceza infaz kurumları" kurulmasını öngören 18. maddesi tasarıdan çıkarıldı. Disiplin suçu nedeniyle koşullu salıverme hakkının ertelenmesini öngören 44. madde değiştirilerek, "hücre hapsine" dönüştürüldü. Buna göre, disiplin suçu nedeniyle koşullu salıverilme hakkı 6 ay ile 1 yıla kadar ertelenmesi öngörülen hükümlü, sadece "11 - 20 gün" hücre hapsi yatacak. 


</TEXT>
</DOC>
