<DOC>
<DOCNO> 277474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonsiy04.html </URL>
<DATE> 2004/10/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bakanlık gecikti, Vioxx 3 gün daha satıldı 
</HEADLINE>
<TEXT>

     YILDIZ YAZICIOĞLU Ankara 

Kalp krizi ve felç riski nedeniyle piyasadan çekilmesine karar verilen Vioxx ve eşdeğeri ilaçların raflardan inmesi de bürokrasi engeline takıldı. Sağlık Bakanlığı'nın, 1 Ekim akşam saatlerinde eşdeğerlerini de yasaklamayı hatırladığı Vioxx dahil toplam 7 ilaç hakkındaki resmi yazı Türk Eczacıları Birliği'ne TEB ulaşmayınca, ilaçlar 3 gün daha eczanelerde satıldı. 
     Üretici firma Merck Sharp Dohme, ana etken maddesi "rofekoksib" olan Vioxx'u kalp krizi ve felç riskini artırdığının tespit edildiği gerekçesiyle piyasadan çekme kararı aldığını 30 Eylül'de İlaç ve Eczacılık Genel Müdürlüğü'ne bildirdi. Ancak bakanlık 1 Ekim sabahı il sağlık müdürlüklerine Vioxx'un ecza depoları ve eczanelerden toplatılması talimatı verirken, Vioxx'un tıbbi eşedeğeri olan 6 ilaç hakkında karar almakta gecikti. 
     Ecrox, Raxtane, Reox, Rotemax, Romaryd ve Vioref markalı eşdeğer ilaçlar hakkında "rofekoksib" ile ilgili "ilaç ruhsatını askıya alma" kararı, akşam saatlerinde verilebildi. Bakanlık 7 ilaç hakkında satışı durdurma kararını da eczanelere bildirilmesi için TEB'e ancak 4 Ekim'de faks yoluyla iletti. Böylece 7 ilaç, 3 gün boyunca eczane raflarından inmedi. 
     
     Basın da olmasa 
     Vioxx hakkındaki bilgiyi, Merck Sharp Dohme Firması'ndan öğrendiklerini kaydeden TEB Genel Sekreteri Sabih Tekin Çağlar, bakanlığın 7 ilaç hakkındaki kararından 2 Ekim'de basın aracılığıyla haberdar olduklarını kaydetti. "Resmi yazı bize ulaşmadan birlik olarak bir ilaç hakkında eczanelere toplatma kararı iletmesi mümkün değil" diyen Çağlar, resmi yazı dün ellerine ulaşınca tüm ecza odalarını bilgilendirdiklerini ve internet sitelerine de uyarı metni eklediklerini ifade etti. 
     
</TEXT>
</DOC>
