<DOC>
<DOCNO> 289811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko07.html </URL>
<DATE> 2004/11/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tüzmen 2005'te ciddi bir yabancı sermaye akını olacak... 
</HEADLINE>
<TEXT>

     Devlet Bakanı Kürşad Tüzmen, Suriye sınırındaki mayınlı arazilerin temizlenmesi için, önümüzdeki günlerde ihaleye çıkılacağını söyledi. 
     Bakan Tüzmen, mayınlı arazilerin temizlenmesi için geç kalındığını, ancak bu işlerin çok zor işler olduğunu belirtti. Tüzmen, ''bu konunun uzmanının, bu işi yapması lazım. Öyle sanıyorum ki uluslararası bir çalışma olacak'' dedi. 
     Suriye sınırındaki mayınlı arazilerin temizlenmesi çalışmaları ile ilgili görevin Genelkurmay Başkanlığı'ndan tekrar Başbakanlığa verildiğini, bu konuda çalışmaları Başbakan Yardımcısı Abdullatif Şener'in koordine ettiğine işaret eden Tüzmen, Maliye Bakanlığı'nın mayınlı arazilerin temizlenmesi için önümüzdeki günlerde ihaleye çıkacağını vurguladı. 
     Bu konuda çalışmaların aralıksız devam ettiğini, mayınların temizlenmesi için Güney Afrika Cumhuriyeti'ne yaptığı ziyarette, konusunda uzman bir firma ile görüşmeler yaptıklarını anımsatan Tüzmen, ''bu firma, Uluslararası arenada mayın temizleme konusunda çok başarılı. Firmanın savunma sanayi alanında faaliyet gösteren fabrikasında da incelemelerde bulunduk. Yetkilileriyle görüştük. Mayınların temizlenmesi ile ilgili bize yardımcı olabileceklerini söylediler'' diye konuştu. 
     Firma yetkililerinin daha sonra Türkiye'ye gelerek ilgililerle görüştüğünü, bu konuda bir proje hazırlayıp kendilerine sunacaklarını, bu konudaki çalışmaların önümüzdeki günlerde hız kazanıp ihale aşamasına geleceğini anlatan Tüzmen, şunları söyledi 
     ''Kolay bir çalışma olmayacağı bir gerçek. Ama sonuçta çok değerli bir araziyi Türkiye kazanmış olacak. Bu topraklar temizlendikten sonra, organik tarımda kullanmayı düşünüyoruz. Çünkü, bu araziler yıllardır kullanılmamış. Gübre ve kimyasal ilaçlardan yoksun. Temiz bir arazi. Dolayısıyla organik tarım için çok elverişli olduğunu düşünüyorum.'' 
     
     ''AB'DEN TARİH ALACAĞIMIZA İNANIYORUM'' 
     Bu arada AB konusuna değinen Tüzmen, ''17 Aralık'ta tarih alacağımıza inanıyorum. Bu tarih, Türkiye'nin AB ile nişanlandığı tarih olacak'' dedi. Tüzmen, sözlerini şöyle sürdürdü 
     ''Düşünün ki AB'nin sınırları İran, Irak, Suriye, Azerbaycan'a dayanmış. Bu ülkeler AB ile komşu olduğu için, sınır ticareti yaparak kalkınmayı ve AB ile ilişkilerini geliştirmeyi hedefliyecekler. Türkiye öyle bir coğrafya'daki Türkiye'siz hiç bir organizasyon başarıya ulaşamaz. Bu nedenle bizi her oluşuma davet ediyorlar. Çünkü biz Osmanlının şanlı mirasını almış, şanlı bir millettiz. Türkiye gelecekte paylaşılamayan büyük bir ülke yolund. Bizler bunun için gece gündüz çalışıyoruz. İnanın gecede 4-5 saat ancak uyuyabiliyoruz.'' Avrupa Birliği'nden 17 Aralık'ta tarih aldıktan sonra, yabancı sermaye girişinde ciddi bir artış beklediklerini de anlatan Tüzmen, ''bürokrasi kendini yenileyip daha iyi daha efektif bir hale getirdiği ve tarih de alındığı zaman, Türkiye yaptığı reformlarla, izlediği dış politikayla, özellikle komşu ve çevre ülkelerle kurduğu olumlu ilişkiler sayesinde çok ciddi yatırım imkanlarına kavuşacaktır. Çünkü yabancı sermayenin yapacağı yatırımların çevre ve komşu ülkelere ihracat yapmaması anlamına geldiğini biliyoruz. Bu da, yeni istihdam alanlarının açılması, işsizliğin azalması anlamına gelecek'' diye konuştu. 
     
     ''IRAK'TA OLANLAR BİZİ ZOR DURUMDA BIRAKIYOR'' 
     Öte yandan Irak'ta olanların Türkiye'yi çok zor durumda bıraktığını, özellikle ihracatçılar açısından sıkıntı verildiğini kaydeden Tüzmen, şöyle konuştu 
     ''Ama zaman içerisinde sorunun çüzüleceğine inanıyorum. Şu anda her türlü sıkıntıya rağmen ticareti sürdürmeye çalışıyoruz. Benim gördüğüm kadarıyla gerek Irak hükümeti nezdinde yaptığımız girişimler gerekse de diğer girişimler öyle tahmin ediyorum ki önümüzdeki günlerde sorun çözülücektir. Saldırıların sadece Türklere yönelik olduğunu söylemek zor. Çünkü, diğer ülkelerin vatandaşlarına da saldırılar yapılıyor. İşin içinde bir çok faktör var. Onları analiz etmeye ve gerekli önlemleri almaya çalışıyoruz.'' 
     
     TEŞVİK YASASINDA DEĞİŞİKLİK VE YABANCI SERMAYE 
     Teşvik Yasası'nda bir takım değişiklikler yapılması için ilgili bakanların çalışmalarını sürdürdüklerini, Teşvik kapsamındaki illerde daha sağlıklı ve cazip bir yatırım ortamı nasıl sağlanabilir gibi sorulara cevap arandığını ifade eden Tüzmen, şunları kaydetti 
     ''2005 yılında ciddi bir yabancı sermaye akını olacak. Bu yabancı sermaye akınını iyi yönlendirebilmek için, değişiklik, genişleme ve yeni çalışmalara ihtiyaç var. Şu anda teşvik kapsamındaki illerin sayısının artacağını söylemek belki erken olabilir. Çalışmalar biraz daha netlik kazanırsa, önümüdeki günlerde birşey söyleyebilirim.'' 
     
</TEXT>
</DOC>
