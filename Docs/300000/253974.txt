<DOC>
<DOCNO> 253974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/ekonomi/eko01.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretim rekor kırdı 
</HEADLINE>
<TEXT>


Mayısta üretim yüzde 16.5 arttı. Endeks 125.5'e ulaşarak rekor kırdı. Ancak mevsimsellikten arındırılmış veriler üretimin yerinde saydığını gösteriyor 

TARIK YILMAZ 

Sanayi üretimi mayıs ayında yüzde 16.5 artarak yeni bir rekora imza attı. 1997 yılı 100 kabul edilen endekse göre ise üretim 125.5'le tarihinin en yüksek değerine ulaştı. Üretim artışında iç talep ve yatırım talebinin etkili olduğu gözlendi. 
Devlet İstatistik Enstitüsü DİE Mayıs 2004 üretim verilerini açıkladı. Üretim endeksi 125.5'lik değerle tarihinin en yüksek seviyesine ulaşırken üretim 2003 Mayıs ayına göre yüzde 16.5 artış gösterdi. Mayısta üretim, bir önceki aya göre ise yüzde 5.9 arttı. İmalat sanayinde üretim artışı 2003 Mayıs'ına göre yüzde 17.7 gibi yüksek bir artış gösterirken elektrik, gaz ve su sektörü yüzde 7, madencilik yüzde 12.6 arttı. 
Sanayideki ilk beş aylık üretim artışı ise yüzde 13.2 oldu. Söz konusu dönemde, imalat sanayi yüzde 14.6, elektrik, gaz ve su sektörü yüzde 6.8 üretim artarken madencilikte üretim yüzde 4.2 düştü. 
Artışta, endekste ağırlığı olan makine teçhizat, otomotiv ve yan sanayi sektörü ile beyaz eşya sektörlerindeki artış etkili oldu. Bu sektörlerdeki artış iç talep ve yatırım eğilimindeki yükselişten kaynaklandı. 

Üretim yavaşladı 
Ancak, aracı kurumların araştırma servislerinin yaptığı hesaplamalara göre üretim mevsimsel etkilerden arındırıldığında nisan ayına göre yerinde saydı. Mevsimsellikten arındırılmış üretim bazı hesaplamalara göre yüzde 5 düştü. Bazılarına göre de yüzde 1'in altında küçük bir artış gösterdi. 
Uzmanlar bunun üretimde beklenen yavaşlamanın yavaş yavaş gerçekleşmeye başlaması olarak yorumlarken haziranda yavaşlamanın daha da artacağını belirtiyorlar. 
Hurda indiriminin azaltılması ve hafif ticari araçlara getirilmesi planlanan ÖTV artımının da üretimdeki yükselişin lokomotiflerinden bir haline gelen taşıt araçları sektöründeki büyümeyi durdurmasa da yavaşlatabileceği yorumları yapılıyor. 

Ata Yatırım Ekonomisti Altuğ Karamenderes 
Sektörler iyi haber vermiyor 
Mayıs üretimindeki artış nisana göre oldukça düşük. Bu, sanayinin mayısta ciddi bir yavaşlamaya girdiğini gösteriyor. Mevsimsel düzeltilmiş rakamlar da düşüşü gösteriyor. 
Nisanda bakım, mayısta yeniden üretim ve aradaki farkı kapatmadan dolayı aşırı yüksek olan petrol rafinajı dışında ayrımsız tüm sektörlerde mevsimsellikten fazla gerileme var. Bu açıdan sektörel analiz iyi haberler vermiyor. 

Beş aylık ortalama artış yüzde 13.2 bir önceki yılın aynı ayına göre Mayıs 2004 Mayıs 2003 Ocak - Mayıs 2004 Ocak - Mayıs 2003 İmalat S. 17.7 3.6 14.6 6.4 - Gıda ve içecek imalatı -5.2 8.7 1.2 11.2 - Tütün ürünleri 6.8 -21.5 -5.5 -21.4 - Tekstil ürünleri -2.8 1.0 11.1 -0.3 - Giyim eşyası 15.3 -7.5 4.1 0.5 - İşlenmiş deri -2.3 -38.3 17.2 -39.1 - Kağıt ve kağıt ür. 12.6 1.6 4.2 8.3 - Basım ve yayım 35.9 0.7 25.3 18.9 - Rafine edilmiş petrol ür. 11.7 0.4 1.2 -0.1 - Kimyasal madde ür. 22.6 -8.8 11.2 -1.7 - Plastik-kauçuk ür. 9.3 17.9 6.2 14.8 - Ana metal sanayi 5.0 6.7 4.6 18.8 - Metal eşya sanayi 32.7 -4.7 13.6 9.5 - Makina ve teçhizat 26.4 26.8 27.3 28.9 - Bilgi işlem mak 175.6 56.8 266.8 34.5 - Elektrikli makine 32.5 -15.4 13.5 -17.2 - Radyo,TV haberleşme 78.2 -8.7 70.2 4.5 - Taşıt araçları ve karoseri 80.5 35.0 78.3 36.4 - Diğer ulaşım araçları 24.2 -54.6 52.6 -49.1 - Mobilya imalatı 82.7 -8.0 39.3 -13.8 


</TEXT>
</DOC>
