<DOC>
<DOCNO> 294659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/spor/axspo03.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın su serpti 
</HEADLINE>
<TEXT>


Galatasaray Başkanı, 2005 Ekim'e kadar tüm kupaları almak istediklerini söyledi. Canaydın, "Heerveen'de oynayan Uğur ile ilgileniyoruz. İyi bir 10 numara peşindeyiz" dedi 

İLHAN GÜLER 


Transfer müjdesi 
BİLKENT Üniversitesi tarafından düzenlenen "100. yıl" paneline katılan Galatasaray Başkanı Özhan Canaydın, projelerini tek tek anlattı. Sarı - Kırmızılı takımın 2005 Ekim ayına kadar tüm kupaları alması gerektiğini söyleyen Canaydın, "10 numara, sağ ve sol kanat oyuncusu transfer etmek istiyoruz. Heerveen'de forma giyen Uğur Yıldırım'la ilgileniyoruz" dedi. 

Avrupa ile temas 
CANAYDIN, devletin AB politikasına paralel faaliyetlerde bulunduklarını ve Avrupa'daki 38 kulübün başkanlarıyla temasta olduklarını, çeşitli organizasyonlara imza atacaklarını kaydetti. Galatasaray Başkanı, Ali Sami Yen Stadı'nın yerine yapılacak otel ve iş merkezine ait arazinin de 2 bin 300 metrakarelik bölümünün kulübün tapulu malı olacağını belirtti. 

'2.5 yılda hazır' 
SEYRANTEPE'DE yapılması planlanan stadı 2.5 yılda bitireceklerini müjdeleyen Özhan Canaydın sözlerini şöyle sürdürdü "Kompleks tümüyle dört yıl içinde hazır olacak. Stadın yapılmasının ardından Galatasaray, Avrupa'nın en zengin kulüplerinden biri haline gelecek. 2.5 sezon daha Ali Sami Yen'deyiz. Projeyi Mecidiyeköy'e yapsadık, trafik tamamıyla kitlenirdi." 

Kart alarmı 

GALATASARAY'DA, Fenerbahçe derbisi öncesi, üç futbolcunun ceza sınırında olması, sıkıntı yaratıyor. Hakan Ünsal, Cihan ve Conceiçao, Gençlerbirliği maçına üçer sarı kartla çıkacak. Üç yıldız futbolcu da, sarı kart görmeleri durumunda, derbi maçta takımdaki yerlerini alamayacaklar. 

Hagi'yi zirve keser 

Sarı-Kırmızılılar'ın hocası, ligde iyi işler yapmalarının kendisine yetmediğini söyledi, "Sezon sonunda zirveyi istiyorum" dedi 

'Az para harcadık' 
GALATASARAY Teknik Direktörü Gheorghe Hagi, Ankara yolculuğu öncesinde düzenlediği basın toplantısında çarpıcı açıklamalar yaptı. Rumen çalıştırıcı, geçen yıla oranla daha iyi işler yaptıklarını iddia ederek, "Bu bana yetmiyor. Ancak sezon sonunda zirveye çıkarsak mutlu olurum. Transferde az para harcadık. İyi durumdayız. Yabancılardan memnunum" ifadelerini kullandı. 

'Kadroları değerli' 
HAGİ, Gençlerbirliği maçının zor bir 90 dakikaya sahne olacağını dile getirdi. Genç teknik adam, "Rakibimiz geçen sezon kaliteli ve değerli bir kadroya sahip olduğunu ispatladı. Her zaman bize problem yaratan ve sıkıntı yaşatan bir ekip. Zor bir deplasman. Ancak bu tür engelleri aşmak zorundayız. Sahaya galibiyet için çıkacağız. Tek düşüncemiz üç puan" diye konuştu. 

Ümit'e taviz yok 

Kadrodan kesildi 
ARA transfer döneminde Galatasaray'dan ayrılmak istediğini açıklayan Ümit Karan, Başkent kafilesine alınmadı. Teknik Direktör Hagi'nin, takımda forma bulamadığı için ayrılma kararı alan tecrübeli futbolcuyu artık kadroda düşünmediği iddia edildi. Bu arada Ergün de Gençlerbirliği kadrosuna alınmadı. 
'Karar hocanın' 
İKİNCİ Başkanı ve Futbol Şube Sorumlusu Ergun Gürsoy, Ümit Karan'ın gözden çıkartılıp, çıkartılmaması ile ilgili bir soruya, "Bir kadronun oluşumunu teknik direktör yapar. Teknik direktörün gözden çıkarması önemlidir. Yönetim bu işe karışmaz. Eğer iyi çalışmamışsa ve antrenman yapmamışsa, onun yerine arkadaşı kadroya girecektir. Sorumlusu da hocadır" dedi. 


</TEXT>
</DOC>
