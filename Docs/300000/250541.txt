<DOC>
<DOCNO> 250541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko37.html </URL>
<DATE> 2004/06/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bakan Akşit İşsiz sayısı,geçen yıla göre, 10.9 azaldı... 
</HEADLINE>
<TEXT>

     Devlet Bakanı Güldal Akşit, Türkiye genelinde işsiz sayısının, geçen yılın aynı dönemine göre yüzde 10.9 azalarak 2 milyon 396 bine indiğini söyledi. 
     Akşit, Aksaray'da Vali Hüseyin Avni Coş'u makamında ziyaret etti. Vali Coş'tan ilin sorunları hakkında bilgi alan Akşit, daha sonra Belediye Başkanı Nevzat Palta ile görüştü. 
     Kadir Üçyıldız Huzurevi'ni de ziyaret ederek yetkililerden bilgi alan Bakan Akşit, buradaki yaşlılarla birlikte yediği öğle yemeğinin ardından Leyal Tekstil Fabrikası'nın açılışını gerçekleştirdi. 
     Daha sonra Mirteks Tekstil Sanayi Ticaret A.Ş'nin Fabrikası'nın temel atma törenine katılan Akşit, burada yaptığı konuşmada, Türkiye'de 1999'da ve devamında yaşanan doğal afetler ile ekonomik krizlerin işsizliği daha da artırdığını, iş bulamayan kişilere yenilerinin eklendiğini belirtti. 
     Yakın geçmişte kötü yönetim, batan bankalar ve kamu kaynaklarının kötü kullanımına dayanan yolsuzlukların faturasının, ülkenin işsizlik dahil çok sayıda kronik problemini çözecek miktarın üzerinde olduğunu ifade eden Akşit, ''İsraf edilen ve haksız kullanılan bu kaynakların yüzde 20'si istihdamın geliştirilmesi ve işsizliğin önlenmesi için kullanılabilseydi, işsizlik nedeniyle sıkıntı çeken milyonların karnı tok olur, aileleriyle huzurlu bir şekilde yaşayabilirlerdi'' dedi. 
     Hükümet'e düşen görevin sorunların nasıl çözüleceğini tespit edip gerekli tedbirleri alarak çözümler üretmek olduğunu kaydeden Akşit, şöyle konuştu 
     ''DİE verilerine göre Türkiye genelinde işsiz sayısı, geçen yılın aynı dönemine göre yüzde 10.9 azalarak, 2 milyon 396 bine inmiştir. Türkiye genelinde işsizlik oranı yüzde 10.3, tarım dışı sektörlerde işsizlik oranı ise yüzde 14.6 olarak tahmin edilmiştir. Geçen yılın aynı döneminde toplam işsizlik oranı yüzde 11, tarım dışı işsizlik oranı ise yüzde 16.1'dir. Türkiye genelinde işsizlerin yüzde 16.1'ini işten çıkartılanlar, yüzde 17.9'unu iş arayanlar oluşturmaktadır.'' İstihdamın geliştirilmesi ve işsizliğin önlenmesi konusunda geçmişten bu yana bazı yasal düzenlemeler yapıldığını ifade eden Akşit, iş yasalarında vergi yasalarında, sosyal güvenlik kuruluşlarının yasalarında zaman zaman yapılan düzenlemelerin istihdama olumlu etkilerinin olduğunu söyledi. 
     KOBİ'lerin, küçük sanayi sitelerinin, organize sanayi bölgelerinin istihdam açısından öneminin çok büyük olduğunu vurgulayan Akşit, istihdamın buralar aracılığıyla geliştirilmesinden başka çarenin olmadığına dikkat çekti. 
     Kamuya gerekli gereksiz personel alarak yanlış istihdam oluşturulan dönemlerin geride bırakıldığını belirten Akşit, şöyle devam etti 
     ''KOBİ'ler ülkemizdeki toplam işletmelerin yüzde 99.8'ini, istihdamın yüzde 76.7'sini, katma değerin yüzde 26.5'ini, toplam ihracatın yüzde 10'unu oluşturmaktadır. İmalat sanayinde toplam 208 bin 183 KOBİ bulunmakta ve buralarda toplam 922 bin 715 kişi istihdam edilmektedir. Bu rakamlar ülke ekonomisi açısından büyük önem taşıyor. Herkesin alın teriyle kazandığı bir toplum olsun istiyoruz.'' Temel atma töreninden sonra AK Parti Aksaray İl Başkanlığı'na geçen Akşit, Ömer Kaşif Nalbantoğlu Yetiştirme Yurdu'nu ziyaretinin ardından Nevşehir'e hareket edecek. 
     
</TEXT>
</DOC>
