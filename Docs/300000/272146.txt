<DOC>
<DOCNO> 272146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/dunya/axdun01.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör rüşveti 
</HEADLINE>
<TEXT>


2 Çeçen kadın terörist, düşürdükleri uçaklara havaalanındaki gözaltından rüşvetle kurtulup binmiş 

CENK BAŞLAMIŞ Moskova 


Rusya'da geçen ay 2 yolcu uçağının teröristler tarafından düşürülmesinde bir havaalanı görevlisinin 1000 ruble yaklaşık 47 milyon lira rüşvet almasının ve güvenlik kuvvetlerinin ihmalinin büyük rol oynadığı anlaşıldı. 
Başsavcı Vladimir Ustinov, içinde 90 kişi bulunan uçakları Satsita Cebirhanova ve Amanta Nageyava adlarındaki intihar eylemcisi Çeçen kadınların kara dul düşürdüğünün belirlendiğini açıkladı. Soruşturma sonucu, söz konusu 2 kadının 24 Ağustos'ta Mahaçkale'den Moskova'daki Domedodova Havalaanı'na geldiği ve kısa bir süre gözaltına alındığı ortaya çıktı. Ancak, Cebirhanova ile Nageyava üstleri ve eşyaları aranmadan hemen serbest bırakıldı. Ardından 2 Çeçen kadın, karaborsacı Armen Arutyonov'dan Soçi ve Volgagrad'a giden uçaklar için bilet aldı ve toplam 5 bin ruble yaklaşık 235 milyon lira ödedi. Arutyonov, yolcu kabulünün bitmesine 2 dakika kala Sibir Havayolları görevlisine 1000 ruble rüşvet vererek intihar eylemcilerinin uçaklara binmesini sağladı. Uçaklar Moskova'dan havalandıktan kısa süre sonra hemen hemen aynı dakikalarda havada infilak etti ve toplam 90 kişi hayatını kaybetti. Kadın intihar eylemcilerinin patlayıcıları yanlarında mı taşıdığı, yoksa daha önceden uçaklara yerleştirilen bombaları uzaktan kumanda yardımıyla mı havaya uçurduğu henüz bilinmiyor. Teröristleri tanımadığını söyleyen Arutyonov'la alan görevlisi tutuklandı. 

3 uçak düşürülecekti 
Siyasi İslam konusunda Rusya'nın önde gelen uzmanlarından olan Georgiy Engelgard, 24 Ağustos'ta büyük olasılıkla 3 uçağın düşürülmesinin planlandığını söyledi. Engelgard, 2 uçağın düşmesiyle havaalanı yakınlarında kısa süre önce patlama meydana gelmesi arasında bağlantı bulunabileceğini bildirdi. 


</TEXT>
</DOC>
