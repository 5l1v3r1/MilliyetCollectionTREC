<DOC>
<DOCNO> 266789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun02.html </URL>
<DATE> 2004/08/27/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
FAO Afrika'nın çekirgeyle mücadele için 70 milyon dolara ihtiyacı var 
</HEADLINE>
<TEXT>

     Bülent Keneş AA 

Birçok Afrika ülkesinde ürünleri tehdit eden çekirge istilasına karşı mücadele veren BM Gıda ve Tarım Örgütü FAO , bu savaşa devam edebilmek için 70 milyon dolara daha ihtiyaç duyulduğunu açıkladı. 
     Daha önce de çekirge tehdidine karşı yardım çağrısında bulunan FAO, bu çağrıya olumlu yanıt verenlere teşekkür ederken, tarımsal ürünleri yiyerek yok eden ya da zarar veren çekirgelerin durdurulması için hala yardıma ihtiyaç olduğunu, aksi halde bölgede açlık tehlikesinin baş gösterebileceğini kaydetti. 
     New York'taki BM Basın Merkezi'nden yapılan açıklamaya göre, çekirge istilası bakımından en kötü durumda olan ülke Moritanya iken, Mali ve Nijer'de de durumun her geçen gün kötüleştiği belirtiliyor. 
     Açıklamada, Burkina Faso, Çad, Senegal ve Ümit Burnu'nun da tehdit altında olduğu ifade ediliyor. 
     Kuzeybatı Nijerya'dan da henüz doğrulanmayan çekirge istilası haberleri alındığının ifade edildiği FAO açıklamasına göre, etnik çatışmalar yüzünden son yılların en büyük insanlık dramlarından birinin yaşandığı Sudan'ın Darfur bölgesinin de çekirge istilası tehdidi altında olduğu kaydedildi. 
     Bugüne kadar ihtiyaç duyulan 100 milyon dolara karşılık, 32 milyon doların uluslararası toplum tarafından bağış yoluyla sağlandığı, 5 milyon doların ise FAO'nun kendi kaynaklarından temin edildiğini açıklayan FAO, mücadeleye devam edebilmek için yeni bağışların yapılmasının önemine dikkat çekti. 
     Önümüzdeki haftalarda çekirge tehdidinin daha da büyüyeceği uyarısında bulunan BM Örgütü, hasat için hazır hale gelen mahsullerin tehlike altında olduğunu ifade etti. 
     Açıklamada, devam etmekte olan çekirge tehdidinin 1987-1989 yıllarında ürün ekim döneminde meydana gelen ve uluslararası topluma 300 milyon dolarlık bir mücadele maliyeti doğuran çekirge istilasından daha büyük bir felaket potansiyeli taşıdığı da vurgulandı. 
     
</TEXT>
</DOC>
