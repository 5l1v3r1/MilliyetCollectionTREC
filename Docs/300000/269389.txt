<DOC>
<DOCNO> 269389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun25.html </URL>
<DATE> 2004/09/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Avrupa Basını Zina tartışmaları AB yolunu gölgeliyor 
</HEADLINE>
<TEXT>

     Avrupa Birliği'nin genişlemeden sorumlu yetkilisi Günter Verhaugen bugün Ankara'da Türkiye hükümeti ile görüşmelere hazırlanırken, Guardian'a göre, 'zina bulutunun gölgesi' belirdi. 
     Guardian, Başbakan Erdoğan'ın zinayı suç sayan yasa önerisini vargücüyle savunduğunu yazıyor. Ancak bu ısrar, Avrupa Birliği'nden diplomatların ifadesiyle, 'Türkiye'nin imajına zarar verebilir'. 
     Erdoğan, önerdiği yasanın kadın ve erkeğe eşit uygulanacağını vurguluyor. Buna karşılık Guardian, İstanbul'dan kadın hakları savunucusu Liz Amado'nun sözlerine yer vermiş 
     'Zinayı suç saymak hiçbir modern ülkede görülmüş şey değil' diye belirten kadın hakları temsilcisi, 'böylece devletin özel hayata müdahalesi meşru kılınmış oluyor ve bu yasa çıkarsa, erkeklere değil kadınlara karşı kullanılacak' diyor. 
     
     Financial Times Asıl kuşkular tarihten geliyor 
     Financial Times'ın sayfalarında da Verheugen'ın Türkiye ziyareti, bir yorum yazısıyla değerlendirilmiş ki bu yazıya göre, Türkiye-Avrupa Birliği ilişkilerini gölgeleyen şey, tarihin ta kendisi... 
     Türkiye'ye müzakere tarihi verip vermeme kararının, Avrupa'nın önüne çıkan en önemli dönüm noktalarından biri olacağı görüşüyle başlıyor yorum yazısı. 'Ama' diye eklenmiş 'Avrupalı liderlerin kafalarında şüpheler var. Kimileri geleceğe ilişkin Türkiye bir gün üye olursa, bunun Birlik bütçesine bindireceği yük gibi... Fakat bir de, başka problemler var geçmişten kaynaklanan şüpheler'... Yazıda, Osmanlı'nın Avrupa ülkeleri ile savaş ve sürtüşmeye dayanan tarihinin, günümüz Türkiye'sine bakış açısına da yansıdığı belirtiliyor. 
     En ciddi kaygıların ise, 1915'te Ermenilere yönelik olaylar üzerinde odaklandığı kaydedilmiş. 
     Tarihin bu sayfasını kimi hükümetlerin soykırım olarak tanımladığını yazan Financial Times, satırlarında Türk tarafının savunmasını da aktarıyor. Avrupa Birliği'nin Türkiye'ye ilişkin resmi gündeminde ise Ermeni sorununun yer almadığını vurgulayan gazete, Verheugen'ın 'bu konuya gerek var mı bilmiyorum' şeklindeki sözlerini alıntılamış. 
     
</TEXT>
</DOC>
