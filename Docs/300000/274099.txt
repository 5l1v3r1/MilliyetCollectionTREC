<DOC>
<DOCNO> 274099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/dunya/adun.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Ben izin verdim 
</HEADLINE>
<TEXT>


KKTC Cumhurbaşkanı, Rum pasaportu alanlara hain demediğini belirterek, torununun da 'devletine sırtını dönmeksizin AB pasaportu alabileceğini' söyledi 

SEFA KARAHASAN Lefkoşa 


KKTC Cumhurbaşkanı Rauf Denktaş, Rum pasaportu alanlar için "vatan haini" demediğini belirterek, "Rum pasaportu almak hiçbir şekilde Rum'a mal olmak anlamına gelmez, AB hakkımızı çeke çeke kurtarma, bunu gasp ettirmeme anlamına gelir" dedi. 
KKTC Cumhurbaşkanı, dünkü Milliyet ve öteki Türk gazetelerinde yer alan ve torunu Rauf Kürşat'ın Kıbrıs Cumhuriyeti vatandaşı kimliği almak için Rum Kesimi'ne başvuruda bulunduğuna dair haberler üzerine bir basın toplantısı düzenleyerek açıklamalarda bulundu. Denktaş, şunları söyledi "Torunum, birçok gencin faydalandığı AB pasaportu alabilmek için, Rumların gasp ettiği Kıbrıs Cumhuriyeti hükümetinin yetkisinde olan bir hakkı almak için müracaat edip edemeyeceğini sordu. Kendisine 'Madem ki bizim hükümet bir yasaklama getirmedi, dolayısıyla herkesin, devletine sırtını dönmeksizin istifade ettiği bir hakkı almanda bir sakınca görmüyorum' dedim." 

Cezalandırmak istemişti 
Denktaş, "Kıbrıs Cumhuriyeti" pasaportu almak amacıyla başvuranların cezalandırılması için bir yasa tasarısı hazırlatmıştı. 24 Ekim 2001'de dönemin hükümeti tarafından KKTC Meclisi'ne getirilen tasarı, tepkiler üzerine geri çekildi. Tasarı yasalaşsaydı, Rum pasaportu alanlar veya başvuruda bulunanlar, 2 milyar lira para ve 5 yıl hapis cezasına çarptırılacaktı. 




</TEXT>
</DOC>
