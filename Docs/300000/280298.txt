<DOC>
<DOCNO> 280298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun23.html </URL>
<DATE> 2004/10/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Türkiye'den Filistin'e yardımlar sürüyor 
</HEADLINE>
<TEXT>

     Türkiye'nin, Filistin Ulusal Özerk Yönetimi'ne yapmayı öngördüğü 1 milyon dolarlık gıda ve ilaç yardımının son bölümü, 17 Ekim Pazar günü Filistin topraklarına geçecek. 
     Ürdün'den geçerek, İsrail'e gelen insani yardım malzemesi yüklü 20 kamyon ve 3 ambulans, Allenby sınır kapısında geçiş için bekliyor. İsrail tarafıyla yapılan görüşmelerde, kamyonların hepsinin birden, 17 Ekim'de Filistin tarafına geçmesi için uzlaşma sağlandı. 
     Yardımların Gazze Şeridi'ndeki Filistinlilere ulaştırılacağı kaydedildi. 
     Filistin Yönetimi Ekonomi Bakanlığı Tedarik İşleri Bakan Yardımcısı Abdülhamit Kutsi, yardımlarından dolayı Türkiye'ye teşekkür etti. 
     Türkiye'nin Kudüs Başkonsolosu Hüseyin Avni Bıçaklı ile görüşen Kutsi, ''Bize birçok ülke yardım gönderiyor. Ama hiçbir yardım, Türkiye'ninki kadar yerinde, zamanında ve etkin olmadı'' dedi. 
     Yardımlar çerçevesinde, ağustos ayından bu yana 68 kamyon dolusu un, mercimek, fasulye, nohut, bulgur, süt, çay, makarna ve zeytinyağı, İsrail operasyonlarının sürdüğü Gazze Şeridi'ndeki Filistinlilere dağıtıldı. 
     
</TEXT>
</DOC>
