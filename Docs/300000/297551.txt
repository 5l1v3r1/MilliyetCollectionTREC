<DOC>
<DOCNO> 297551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko18.html </URL>
<DATE> 2004/12/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İstanbul en fazla göçü Batı Karadeniz'den aldı... İşte göç istatistikleri 
</HEADLINE>
<TEXT>

     Net göç hızına göre İstanbul bölgesi, binde 46 ile en fazla göç alan, batı Karadeniz ve Kuzeydoğu anadolu bölgesi ise eksi binde 50 ile en fazla göç veren bölge oldu. 
     Devlet İstatistik Enstitüsü'nün DİE ''2000 Genel Nüfus Sayımı Göç İstatistikleri'' yayınlandı. 
     Sonuçlar ışığında 1995-2000 döneminde yerleşim yerleri arasında göç eden nüfusun 6 milyon 692 bin 263, iller arasında göç eden nüfusun ise 4 milyon 788 bin 193 kişi olduğu bildirildi. 
     Verilere göre 1995-2000 döneminde her 100 kişiden 11'i, yerleşim yerleri arasında il merkezi, ilçe merkezi, bucak, köy , 8'i ise iller arasında göç etti. 
     1975-2000 yılları arasındaki 25 yıllık zaman dilimi dikkate alındığında, 1980-1985 döneminde göç eden nüfus oranının diğer dönemlere göre daha düşük olurken, 1995-2000 döneminde ise bir önceki döneme göre göç eden nüfusun oranında önemli bir değişiklik kaydedilmedi. Bununla birlikte, göç eden nüfus büyüklüğü son 25 yılda yaklaşık 2 kat artış gösterdi. 
     
     ÇOĞUNLUK ŞEHİRDEN ŞEHİRE GÖÇ EDİYOR 

     1995-2000 döneminde, yerleşim yerlerine göre göç hareketliliğinde en önemli değişim, şehirden köye olan göçlerde meydana geldi. 
     Şehirden köye göç eden nüfusun büyüklüğü, söz konusu dönemde önceki döneme göre iki kat artış gösterdi ve yaklaşık 681 kişiden 1 milyon 343 bin kişiye yükseldi. 
     Bu dönemde yerleşim yerlerine göre göç eden nüfusun yüzde 20'sini şehirden köye olan göçler oluşturdu. Yerleşim yerleri arasında göç eden nüfusun çoğunluğu, şehirden şehire göç etmekte. 
     Şehirden şehire göç eden nüfus büyüklüğü bir önceki döneme göre yaklaşık 500 bin artarken, göç eden nüfus içindeki oranı, 1985-1990 döneminde yüzde 62.2'den, 1995-2000 döneminde yüzde 57.8'e düştü. köyden köye göç eden nüfus oranında ise sürekli azalma olurken, bu oran 1975-1980 döneminde yüzde 14.75 iken, 1995-2000 döneminde yüzde 4.68'e geriledi. 
     
     BÖLGELERDE DURUM 

     Bölgeler itibarıyla, İstanbul, Batı Marmara, Ege, Doğu Marmara ve Batı Anadolu göç alırken, Orta Anadolu, Batı Karadeniz, Doğu Karadeniz , Kuzeydoğu Anadolu, Ortadoğu Anadolu ve Güneydoğu Anadolu Bölgeleri ise göç verdi. 
     Net göç hızına göre İstanbul bölgesi binde 46 ile en fazla göç alan, batı Karadeniz ve Kuzeydoğu Anadolu Bölgesi ise eksi binde 50 ile en fazla göç veren bölge oldu. Akdeniz bölgesinde ise net göç hızı sıfır olurken, İstanbul bölgesi en fazla göçü Batı Karadeniz bölgesi'nden aldı. 
     
     EN FAZLA GÖÇ ALAN İLLER TEKİRDAĞ, MUĞLA VE ANTALYA 

     1995-2000 döneminde 23 il göç alırken, 58 il göç verdi. Net göç hızına göre en fazla göç alan ilk üç il Tekirdağ, Muğla ve Antalya, en fazla göç veren ilk üç il ise Ardahan, Bartın ve Sinop oldu. 
     1975-1990 döneminde ise en fazla göç alan il Kocaeli olmasına rağmen, 1999 yılındaki deprem nedeniyle bu ilin 1995-2000 dönemindeki net göç hızı sıfır olarak gerçekleşti. 
     
     GÖÇ ETME NEDENLERİ 

     Verilere göre göç etme nedenleri ile ilgili bilgi ilk kez 2000 genel nüfus sayımında derlendi. 
     Buna göre, illerarası göç eden nüfusun yüzde 20'si iş arama-bulma, yüzde 13.2'si tayin ve atama nedeniyle göç etti. 
     Göç eden nüfusun yüzde 26'sı hanedeki fertlerden birine bağımlı olarak göç ederken, eğitim nedeniyle göç eden nüfusun oranı yüzde 11.6 oldu. 
     Bu arada, 2000 Genel nüfus sayımına göre yurtdşından 234 bin 111 kişi Türkiye'ye göç ederken, göç eden nüfusun toplam nüfus içindeki payı yüzde 0.38 olarak gerçekleşti. 
     DİE verilerine göre, 1995-2000 döneminde bölgelerin aldığı ve verdiği göç şöyle 
     

BÖLGE ALDIĞI GÖÇ VERDİĞİ GÖÇ İSTANBUL 920.955 513.507 BATI MARMARA 240.535 172.741 EGE 518.674 334.671 DOĞU MARMARA 432.921 351.093 BATI ANADOLU 469.610 378.710 AKDENİZ 413.044 410.316 ORTA ANADOLU 205.108 300.113 BATI KARADENİZ 219.008 450.799 DOĞU KARADENİZ 151.193 227.013 KUZEYDOĞU ANADOLU 144.315 256.922 ORTADOĞU ANADOLU 170.568 280.156 GÜNEYDOĞU ANADOLU 212.425 422.315      
</TEXT>
</DOC>
