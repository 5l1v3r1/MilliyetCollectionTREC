<DOC>
<DOCNO> 263433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo18.html </URL>
<DATE> 2004/08/14/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Milli Haltercimiz Nurcan Taylan'dan 2 Dünya, 3 Olimpiyat rekoru 
</HEADLINE>
<TEXT>

     28. Yaz Olimpiyat Oyunları'nda halter müsabakaları bu akşam başlarken, bayanlar 48 kiloda Nurcan Taylan, tarihsel bir başarıya imza attı ve 2 dünya, 5 de olimpiyat rekoru kırarak altın madalya kazandı. 
     Nikaia Halter Salonu'ndaki müsabakaların ilk gününde, bayanlar 48 kiloda mücadele eden Nurcan Taylan, koparmada ilk hakkında 90 kilo kaldırarak ilk olimpiyat rekorunu kırdı. 2. hakkında 95 ile yeni dünya ve olimpiyat rekorlarına ulaşan Taylan, 3. ve son hakkında bu kez 97.5 kilo kaldırarak rekorlarını geliştirdi. 
     Koparmada eski dünya rekoru, 93.5 kiloyla Çinli Zhuo Li'ye aitti. 
     Koparmadaki diğer iddialı sporcu olan eski dünya rekortmeni Çinli Zhuo Li, ilk hakkında 90, 2. hakkında da 92.5 kiloyu kaldırdıktan sonra 3. ve son hakkında 95 kiloda başarılı olamadı. 
     Taylan, Çinli rakibiyle silkmede de çok zorlu bir taktik mücadelesi verdi. 
     21 yaşındaki genç sporcu, silkmede ilk hakkında 107.5 kiloyu kaldırdıktan sonra 2. hakkında 112.5 kiloda başarılı olamadı. Son hakkında bu ağırlığı kaldıran Taylan, böylece toplamda 210 kiloya ulaşarak üstüste 2 olimpiyat, ayrıca 1 dünya rekoru kırdı ve altın madalyaya ulaştı. Toplamda eski dünya rekoru, 207.5 kiloyla Çinli 
     Mingjuan Wang'a aitti. 
     
Bu kilonun diğer iddialı ismi Çinli Zhuo Li ise silkmede ilk hakkında 112.5 kiloyu kaldırdıktan sonra 2. ve 3. haklarında 120 kiloda başarılı olamayınca, toplamda 205 kiloyla gümüş madalyada kaldı. 
     Bu kiloda bronz madalya ise 200 kiloyla Taylandlı Aree Wiratthaworn'un oldu. 
     
     NURCAN TAYLAN'IN TARİHSEL BAŞARISI 

     48 kiloda olimpiyat şampiyonluğunu kazanan Nurcan Taylan, böylece Türkiye'ye oyunlar tarihinde bayanlarda altın madalya getiren ilk sporcu olarak tarihe geçti. 
     Oyunlar tarihinde madalya kazanan 3. Türk bayan sporcu olan Taylan, halterde de bayanlar kategorisinde ilk kez Türkiye'ye madalya getirmiş oldu. 
     Türkiye, daha önce bayanlarda Barcelona-92'de judoda Hülya Şenyurt, Sydney-2000'de de tekvandoda Hamide Bıkçın Tosun ile bronz madalya kazanmıştı. 
     
</TEXT>
</DOC>
