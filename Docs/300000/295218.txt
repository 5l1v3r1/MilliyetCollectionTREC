<DOC>
<DOCNO> 295218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy24.html </URL>
<DATE> 2004/12/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Putin Anıtkabir muazzam bir yer 
</HEADLINE>
<TEXT>

     ANKARA Milliyet 

Rusya Devlet Başkanı Vladimir Putin, Ankara'daki resmi ziyaretlerine dün sabah Anıtkabir'i ziyaret ederek başladı. Saygı duruşunda bulunduktan sonra mozoleye çelenk bırakan Rus lider, Anıtkabir Özel Defteri'ni imzalayarak şunları yazdı "Rusya'da Türk halkının büyük oğlu Atatürk'ün hatırasına büyük değer veriliyor. Türk devletinin yeniden doğuşu, O'nun adıyla ilişkilendirilir. Ülkelerimiz arasındaki dostluğun gelişiminin başlangıcında da O'nun adı vardır. Bizim görevimiz O'nun hatırasına layık olmak ve O'nun yaptıklarını devam ettirmektir. O'nun yarattığı temel üzerinde karşılıklı anlayış ve dostluğun sağlam binasını kurmaktır." Anıtkabir hakkında bilgi de alan Putin, Aslanlı Yol üzerindeki 'yurdun bereketini, Türk kadınının derin acıları içinde bile gururlu ve azimli oluşunu temsil eden' üç kadın heykeliyle ilgili sorular yöneltti. Anıtkabir'e bakarak, "Muazzam bir yer" diyen Putin, İsmet İnönü'nün lahtinin bulunduğu bölümden de Ankara manzarası izledi. Anıtkabir'in küçük bir maketi hediye edilen Putin'e, Devlet Bakanı Kürşad Tüzmen ve bir süre önce Dışişleri Bakanlığı Protokol Genel Müdürlüğü görevine atanan Büyükelçi Oya İnkaya eşlik etti. 
     
</TEXT>
</DOC>
