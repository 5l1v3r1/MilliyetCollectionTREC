<DOC>
<DOCNO> 275491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/axspo03.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'nın derbi baskısı 
</HEADLINE>
<TEXT>


Şampiyonlar Ligi finali öncesinde, Atatürk Olimpiyat Stadı'nı dev bir maçla sınamak isteyen Avrupa futbolunun patronu, Galatasaray - Fenerbahçe karşılaşmasının bu statta oynanmasını istedi. Cim - Bom, bu düşünceye karşı çıktı 


Milli maç oynanmayınca 
UEFA, Şampiyonlar Ligi finali öncesinde Atatürk Olimpiyat Stadı'nın durumunu görmek için, burada büyük bir seyirci kitlesinin izleyeceği maç yapılmasını istedi. Türkiye - Yunanistan maçının bu staddan, Kadıköy'e alınmasının ardından gözünü Galatasaray - Fenerbahçe derbisine diken UEFA, bu karşılaşmanın Olimpiyat'ta yapılmasını talep edecek. 

Ali Sami Yen ısrarı 
GALATASARAY ise UEFA'nın bu önerisine sıcak bakmadı. Sarı - Kırmızılı yöneticiler, Fenerbahçe maçını kesinlikle Ali Sami Yen Stadı'nda oynamak istediğini belirtti. Gelecek hafta İstanbul'da yapılacak final toplantısında konuyu tekrar gündeme getirecek olan UEFA'lı yöneticilerin, Galatasaray Kulübü'ne bu konu için ısrar edeceği ifade edildi. 

Hagi-Aykut düellosu 

RAŞİT ALTUN 

Suat topu patlattı 
ANKARASPOR'UN Beşiktaş'a yaptığı sürprizi gözönünde tutan Galatasaray Teknik Direktörü Hagi, işi sıkı tutuyor. İstanbulspor maçında oynayan futbolculara dün düz koşu yaptıran Rumen çalıştırıcı, bugünden itibaren idmanları basına kapadı. Çalışmaya, sol dizinde ağrıları bulunan Baliç, sağ ayak baş parmağında ezilme bulunan Hakan Ünsal ile eşi doğum yapacağı için izin alan Ayhan katılmadı. Suat Usta'nın şutunda top, ağaca çarparak patladı. 

'5 sene önceydi ' 
ANTRENMANIN ardından Hagi, Ümit Karan ve Sabri ile birlikte şut çalışması yaptı. Rumen teknik adamın kendisine orta sahadan şut çektiğini gören kaleci Aykut, "Hocam sen oradan golü at, benim kontrat finiş" diye seslendi. Hagi de, genç file bekçisine, "İyi, birinden kurtuluyorum " diye takıldı. Ancak top farklı auta gitti. Aykut, bu kez daha yakından şut atan Hagi'ye, "Hoca 5 sene önce goldü, şimdi atamazsın" dedi ama, gole engel olamadı. 

Gallardo ilk sırada 

OCAK ayında yapılacak takviye konusuna değinen Galatasaray Futbol Şube Sorumlusu Fatih Gökşen, ilk adaylarının Gallardo olduğunu ifade etti. Sürpriz isimlerin de gündeme gelebileceğini vurgulayan Gökşen, Arjantin ve Brezilya'da araştırmalarını sürdürdüklerini, ayrıca Avrupa'da da birkaç oyuncuyu takibe aldıklarını belirtti. Hagi'nin almak istediği futbolcuyu ise bizzat izleyeceği bildirildi. 

100. yıl affı 

GALATASARAY'DA bundan önce ceza alan üyelere af gelecek. Daha önceki yıllarda kulübün Disiplin Kurulu'na verilen ve buradan ceza alarak seçilme hakkını kaybeden Yurdeşen Karahasan gibi isimleri af kapsamına sokacak olan Sarı - Kırmızılılar'ın, bu kararı 100. yıl şerefine alacakları ifade edildi. 

Sabretti, kazandı 

Saidou Sorun yok 
ALTI hafta sonra ilk kez resmen Galatasaray formasına kavuşan Saidou, kendisine şans tanıyan Teknik Direktör Hagi'ye teşekkür etti, aralarında bir sorun olmadığını açıkladı. Dedikodulara rağmen sabrettiğini ifade eden Kamerunlu futbolcu, "Benim hocamla ne problemim olabilir. Zaten gol atsaydım, doğrudan kulübeye koşacaktım. Keşke atsaydım ve koşsaydım, ama olmadı" dedi. 

'Bu bir takım işi' 
HAGİ'NİN kendisi hakkındaki övgü dolu sözlerinden mutlu olan Galatasaraylı futbolcu, "Onun bana verdiği bu şansı iyi bir şekilde kullandığım için ben de çok mutluyum" diye konuştu. Saidou, görev yaptığı orta alanda birçok kaliteli ismin bulunduğuna da dikkat çekerek, "Önemli olan sadece Saidou değil. Bu bir takım işi ve Aslan'ın başarısı herşeyden daha üstün olmalı" ifadesini kullandı. 

Ağaç yaşken eğilir 

CİM - BOM'DAN Necati Ateş ile Beşiktaş'tan İbrahim Toraman ve Çağdaş, dün Özel Pembe Panter Anaokulu'nu ziyaret etti. Genç Milli Takımı Teknik Direktörü Ünal Karaman'ın eşi Pınar Karaman'ın da ortağı olduğu okulda miniklere, futbol dersi veren üçlü, çocuklarını çok sevdiğini belirtti. Necati'yi eşi ve çocuğu da yalnız bırakmadı. 


</TEXT>
</DOC>
