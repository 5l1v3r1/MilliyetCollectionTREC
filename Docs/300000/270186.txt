<DOC>
<DOCNO> 270186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur54.html </URL>
<DATE> 2004/09/08/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
5 kız öğrenci, okulda mahsur kaldı, cep telefonuyla kurtuldu .. 
</HEADLINE>
<TEXT>

     Eskişehir'de, kayıt yaptırdıkları liseyi gezen 5 kız öğrenci, müdür vekilinin kapıları kilitleyip çıkması üzerine okulda mahsur kaldı. 
     Yenikent Mahallesi'ndeki Hoca Ahmed Yesevi Lisesi'ne giden Nilgün Köse, Yasemin Özcan, Dilara Üskül, Nuray Uslu ve kardeşi Özge Uslu, okulun Müdür Vekili Abdülkadir Akça'ya kayıt evrakını verdi ve okulu gezmek için izin aldı. 
     Öğrenciler okulu gezerken, saat 17.20'de uyarı zilini çalan Müdür Vekili Akça, içeride kimsenin olmadığını zannederek kapıları kilitledi ve okuldan ayrıldı. 
     Okuldan çıkmak isteyince kapıların kilitli olduğunu fark eden 5 öğrenci, bir süre bağırıp yardım istedi. Öğrenciler, daha sonra cep telefonlarından ailelerine ve polise okulda mahsur kaldıklarını bildirdi. 
     Kısa süre sonra olay yerine gelen emniyet güçleri ve aileler, ağlayan çocukları yatıştırdı ve Müdür Vekili Akça'yı arayarak okula çağırdı. 
     Öğrenciler, Akça'nın okula gelerek, kapıları açması üzerine dışarı çıkabildi. 
     
</TEXT>
</DOC>
