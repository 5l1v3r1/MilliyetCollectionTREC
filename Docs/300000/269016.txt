<DOC>
<DOCNO> 269016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy08.html </URL>
<DATE> 2004/09/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Baykal "Rusya'nın ciddi hazırlık içinde olmaması üzüntü verici" 
</HEADLINE>
<TEXT>

     CHP Genel Başkanı Deniz Baykal, Kuzey Osetya'da küçük çocukların siyasi çatışmanın kurbanı durumuna düşmesinin, bugüne kadar karşılaşılmamış bir durum olduğunu belirterek, ''Dün yaşanan olaylar, insanlık tarihinin yüz karası niteliğinde olaylardır'' dedi. 
     Muğla ve ilçelerinde incelemelerde bulunmak üzere Bodrum Milas Havaalanı'na gelen Deniz Baykal, gazetecilere Kuzey Osetya'da yaşanan ''okul baskını'' eylemini değerlendirdi. 
     Dünkü olayda küçük çocukların teröre alet edildiğini belirten Baykal, terörün, artık ahlaki olmayan yollara saptığını söyledi. Dün yaşanan ve küçük çocukların hedef alındığı olayların, terörün çirkin yüzünü bir kez daha gösterdiğini ifade eden Baykal, şunları söyledi 
     ''Dün yaşanan olaylar, insanlık tarihinin yüz karası niteliğinde olaylardır. İnsanlık tarihi boyunca, küçük çocukları siyasi çatışmanın kurbanı olarak seçen bir durumla karşılaşılmadı. Acı olaylar yaşandı. Acı tablolar görüldü. Küçük çocukları hedef alan, onları tehlikeye atan olaylar hiçbir zaman gerçekleşmemişti. Bu büyük ayıbı umarım tekrar yaşamayız. Terör hiçbir zaman siyasi mücadele olarak seçilmemelidir. Dün, insanlığın yüz karası olaylar yaşanmıştır.'' Okul baskınında, Rusya'nın bu tür terör olaylarına karşı ciddi bir hazırlığı olmadığının ortaya çıktığını belirten Deniz Baykal, Putin'in ''çatışmaya başlanmayacağı'' kararının doğru olduğunu, fakat böyle bir ortamı hesaba katması gerektiğini dile getirdi. 
     Bu tür terör olaylar için yetiştirilmiş güvenlik gücünün okulun çevresinde hazır bulunması gerektiğini kaydeden Baykal, ''Ama dün bunu görmedik. Kaba saldırılara hazırlıklı askerleri gördük. Müdahaleye hazırlıklı değillerdi. Ambulans, doktor, hemşire yoktu. Trafik akışı kontrol altına alınmamıştı. Üçüncü şahısların yaklaşmasını önleyici tedbirler yoktu. Şaşırtıcı bir manzaraydı'' dedi. 
     Okul baskınının, şiddetin, terörün kaynakları üzerinde hep birlikte düşünülmesi gerektiğini belirten Baykal, terörün ihtiyaçlarının ve bakış açısının çok iyi anlaşılması gerektiğini dile getirdi. Terörün kökünün, kaynağının ortadan kaldırılması gerektiğini belirten Baykal, ''Hiç kimsenin, terörün kapsama alanını genişletmeye kalkışmaması lazım. Böyle utançların yaşanmaması lazım'' şeklinde konuştu. 
     Baykal, havaalanından dün 5 kişinin öldüğü helikopter kazasında hayatını kaybeden orman muhafaza memuru Hasan İnce'nin Peçin Beldesi'ndeki evine başsağlığı ziyaretine de gitti. Ağabeyi Ethem İnce ile görüşen Baykal, bu yıl orman yangınlarında çok görev şehidi verildiğini, bunun üzüntüsünü yaşadıklarını söyledi. 
     
</TEXT>
</DOC>
