<DOC>
<DOCNO> 286452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur02.html </URL>
<DATE> 2004/11/05/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Mehmet Ali Erbil'in şoförüne saldıran kişi yakalandı 
</HEADLINE>
<TEXT>

     Ünlü şovmen Mehmet Ali Erbil'in şoförünü bıçaklayarak 800 milyon lira ile cep telefonunu gasp eden saldırgan yakalandı. 
     AA muhabirinin aldığı bilgiye göre, oyuncular Mehmet Aslantuğ, Ozan Güven ile Mehmet Ali Erbil'in bir süre önce Nişantaşı'nda oyuncu Tarık Ünlüoğlu'nun evinde buluştuğu gece, Erbil'i kapıda bekleyen şoförü Mehmet Adıgüzel'i bıçaklayarak gasp eden Hasret Alar 18 , Kasımpaşa Sururi Parkı'nda polis ekiplerinin yaptıkları uygulama sırasında yakalanarak gözaltına alındı. 
     Asayiş Şube Müdürlüğü'ne götürülen Alar, sorguya alındı. Mehmet Ali Erbil ile şoförü Mehmet Adıgüzel de şubeye geldi. Burada Alar ile şoför Adıgüzel yüzleştirildi. 
     Şubeden çıkarken gazetecilere açıklama yapan Mehmet Ali Erbil, saldırganın kısa sürede yakalanmasının sevindirici olduğunu söyledi. 
     Mehmet Adıgüzel'in saldırganı daha önce fotoğraflardan teşhis ettiğini kaydeden Erbil, ''Önceden zaten başka konuda sabıkası varmış. Toplumumuzun bu konularda daha duyarlı olması gerekiyor. Emniyet mensuplarına çok kısa sürede yakaladıkları için teşekkür ederiz'' diye konuştu. 
     Şoför Adıgüzel de gazetecilerin soruları üzerine, saldırganın arabanın kapısını açıp kendisini sol elinden bıçakladığını, daha sonra da argo bir tabirle cep telefonunu ve cüzdanını istediğini söyledi. 
     Şoka girdiği için bir şey söyleyemediğini, saldırganın kendisini karnından bıçakladıktan sonra cep telefonu ve cüzdanını alarak kaçtığını anlatan Adıgüzel, ''Peşinden koşmak istedim, ama yaralı olduğum için koşamadım'' dedi. 
     Adıgüzel, saldırganı daha önce fotoğraflardan olduğu gibi yapılan yüzleştirmede de teşhis ettiğini söyledi. 
     Mehmet Ali Erbil ve şoförü Adıgüzel, daha sonra şubeden ayrıldı. 
     Gasp ve benzeri suçlardan sabıkası bulunduğu öğrenilen Hasret Alar'ın şubedeki sorgusu sürüyor. 
     
</TEXT>
</DOC>
