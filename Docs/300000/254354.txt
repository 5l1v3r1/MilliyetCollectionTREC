<DOC>
<DOCNO> 254354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun28.html </URL>
<DATE> 2004/07/10/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Arafat Güvenlik duvarının yıkılması kaçınılmaz... 
</HEADLINE>
<TEXT>

     Filistin lideri Yaser Arafat, Lahey Adalet Divanı tarafından ''yasadışı'' bulunan İsrail'in Batı Şeria'da inşa ettiği güvenlik duvarının yıkılmasının kaçınılmaz olduğunu açıkladı. 
     Arafat, Ramallah'taki karargahında yaptığı konuşmada, ''Lahey Divanı'nın kararı, tüm dünyanın bu duvara karşı Filistin halkının yanında olduğunu gösteriyor'' dedi. 
     Filistin lideri, ''Hiç kimse bize bu ayrımcılık duvarını dayatamaz. Bu duvarın yıkılması kaçınılmazdır. Berlin duvarı yıkıldı. Sıra Şaron duvarında'' şeklinde konuştu. 
     Arafat dün de, Adalet Divanı'nın kararının, Filistin halkı için ''bir zafer'' olduğunu belirtmişti. 
     Kararın açıklanmasından sonra Filistin yönetimi, karara uymaması durumunda, İsrail'e karşı yaptırımlar uygulanması çağrısında bulunmuştu. 
     Lahey Adalet Divanı dün, İsrail'in Batı Şeria'da inşa ettiği ''güvenlik duvarı''nın, uluslararası hukuk bakımından yasadışı olduğuna hükmetmiş ve duvarın şu ana kadar yapılan kısmının yıkılmasını istemişti. 
     
</TEXT>
</DOC>
