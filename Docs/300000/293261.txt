<DOC>
<DOCNO> 293261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/siyaset/axsiy02.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizde Hitler olmadı' 
</HEADLINE>
<TEXT>


AKP milletvekilleri, Hıristiyan milletvekillerinin "Türkiye'de 3 defa darbe oldu" demesine kızdı ve "Bizde darbe olduysa, sizden de Hitler çıktı" yanıtını verdi 

ABDULLAH KARAKUŞ Ankara 


AKP'lilerle İstanbul'da ağırladıkları Avrupa Parlamentosu'ndaki Hıristiyan Demokrat grubu oluşturan EPP'liler arasında ilginç bir "darbe" tartışması yaşandı. EPP'lilerin, "Müzakere süreci sıkıntılı geçebilir. Türkiye'de geçmişte 3 defa darbe oldu" demesi üzerine, AKP İzmir Milletvekili Zekeriya Akçam, "Türkiye'de ihtilaller Avrupa'nın güvenliği için yapıldı, ancak faturasını biz ödüyoruz. Bizde hiçbir zaman Hitler olmadı, sizde ise kıyımdan dolayı canlı şahitler dolaşıyor" dedi. 
AKP'liler, AP'deki en büyük grup olan Avrupa Halk Partisi'ne EPP mensup 12 parlamenteri 25 - 26 Kasım'da İstanbul'da ağırladı. 17 Aralık sonrası süreç konuşulurken EPP'liler Türkiye'de demokrasinin zaman zaman kesintiye uğradığını dile getirerek, "Üç defa darbe oldu" dediler. Bunun üzerine AKP'li Akçam, EPP'lilere tepki göstererek, "Biz totaliter rejimden gelmiyoruz. 1979 İran ihtilali, Rusların Afganistan'ı işgali, NATO'nun kuzey kanadı tehdit altında olmasaydı Türkiye'de ihtilal olur muydu Türkiye'deki ihtilaller Avrupa'nın menfaati için yapıldı. Ancak bunun faturasını Türk milleti ödedi. Bize PKK terörü olarak geri döndü" diye konuştu. Akçam, şöyle devam etti "Bakın 2. Dünya Savaşı'nda bizde Hitler olmadı. Sizde ise kıyımdan dolayı canlı şahitler dolaşıyor. Siz günah işlediniz, bizim de günah yaptığımız düşünülüyor. Eski Sovyetler'e uygulanan şeyleri bizden istiyorsunuz. Bakın Türkiye'de halifeliğini ilan eden kimse yok. Almanya'da var, bu nereden çıktı Fatura Türkiye'ye niye çıkıyor " 

"Öğrenin artık" 
EPP'liler, bazı kesimlerin Türkiye'de din özgürlüğünü tam yaşayamadığını savunurken Alevilerin taleplerine dikkat çekerek, "Devlet neden cami yapıyor da cemevi yapmıyor " diye sordular. 
Eski Diyanet İşleri Başkanı AKP Ankara Milletvekili Sait Yazıcıoğlu ise, "Bu yanlış bilgileri bırakın. İkide bir bunu söylüyorsunuz. Camileri insanlar kendi yapıyor. Devlet cami yapmıyor. Bunu iyi öğrenin artık" şeklinde konuştu. Yazıcıoğlu, Ruhban Okulu'nun açılmasını isteyen bir EPP'liye de, "Okul öğrencisizlikten kapandı. Özel olarak kapatılmadı. Açılabilmesi için hukuki bir zemin olması lazım" karşılığını verdi. 


</TEXT>
</DOC>
