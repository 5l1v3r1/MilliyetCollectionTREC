<DOC>
<DOCNO> 251335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/siyaset/siy01.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atatürk reformcu önder' 
</HEADLINE>
<TEXT>


Bush, Anıtkabir Özel Defteri'ne kendi kalemiyle, "Türk insanının Atatürk'e gösterdiği saygı ve hayranlığı paylaşıyoruz" diye yazdı 


ABD Başkanı George Bush, eşi Laura Bush ile birlikte geniş güvenlik önlemleri altında Anıtkabir'i ziyaret etti. Laura Bush, merdivenlerden çıkarken ve mozoleye giderken sürekli olarak eşinin kolundan tuttu. Bush çifti, mozoleye, üzerinde, "Amerika Birleşik Devletleri Başkanı" yazılı ve ABD bayrağını simgeleyen renklerden oluşan çelenk koydu. Anıtkabir'e hayran kalan Bush mozoleyi inceledi ve Anıtkabir Komutanı'na sorular yönelterek bilgi aldı. Bush, Anıtkabir Özel Defteri'ni yanında getirdiği notlara bakarak imzaladı. Bush, defteri imzalarken kürsüye konulan kalemi değil ABD güvenlik görevlileri tarafından getirilen özel kalemi kullandı. Mesajını eşine de imzalatan Bush, deftere şunları yazdı 
"Burada bulunmaktan onurluyum. Türk insanının Atatürk'e gösterdiği saygı ve hayranlığı paylaşıyoruz. Atatürk, reformculuğa önderlik ederek eşit haklara dayalı demokrasiye sahip Türkiye'yi parlayan bir örnek olarak kurdu. Türkiye Avrupa'da özgürlük ve barışı destekleyen bir ülkedir. ABD, Türkiye'nin dostu ve müttefiki olmaktan gururludur." Anıtkabir, köpekler tarafından program öncesinde kontrol edildi. Basın mensuplarının malzemeleri de köpekler yardımıyla tarandı. Çevresinde panzerlerle önlem alınan Anıtkabir üzerinde Skorsky helikopterleri sürekli güvenlik uçuşu yaparken, Bush çifti, güvenlik nedeniyle Aslanlı Yol'u kullanmadı. 


</TEXT>
</DOC>
