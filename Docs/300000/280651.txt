<DOC>
<DOCNO> 280651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko05.html </URL>
<DATE> 2005/03/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada gözler yurtdışı piyasalarda 
</HEADLINE>
<TEXT>

     Borsanın uzun süredir hareket ettiği işlem aralığı olan 27 bin 500-28 bin dün gelen satışlarla kırıldı. 
     Özellikle yurtdışı piyasalardaki gelişmelerin ve yurtiçinde beklenti olmamasının etkisi ile yoğunlaşan satışlar endeksin mart ayının en düşük seviyesine gerilemesine neden oldu. 
     Kısa vadeli önemli bir beklentinin bulunmadığı borsada, yurtdışı piyasalara odaklı bir seyir izlendi. 
     Özellikle ABD hazine bonosu faizlerindeki yükselişin sürmesi ve bunun FED'in daha hızlı faiz artırımına gidebileceği tedirginliğini yaratmasıyla gelişmekte olan piyasalarda satışlar hız kazandı. Ayrıca yurtiçinde de dolar ve faizlerde yaşanan yükseliş borsanın 27 bin puanın altına inmesine neden oldu. 
     
     Yasalarla ilgili belirsizlik olumsuz etkiledi 
     Borsayı etkileyebilecek en önemli gelişmenin IMF anlaşması olduğuna işaret eden uzmanlar, Meclis'e sevkedilen yasalarla ilgili henüz somut bir gelişme olmamasının ve Bankacılık Yasası konusunda basına yansıyan tartışmaların piyasayı rahatsız ettiğini belirtiyorlar. 
     Bunun yanında yurtdışında yükselen faizlerin de etkisiyle borsada kaçınılmaz bir düşüş yaşandığını kaydeden uzmanlara göre borsanın önündeki en önemli destek seviyeleri 26 bin 850 ve 26 bin 500'de bulunuyor. 
     Direnç seviyeleri olarak da sırasıyla 27 bin, 27 bin 500 ve 27 bin 800 telaffuz ediliyor. 
     Bugün için gözlerin öncelikle yurtdışında olacağının altını çizen uzmanlar, ABD'de bono faizlerinin ve petrol fiyatlarının yakından izleneceğini, yurtiçinde de alternatif piyasalardaki seyre odaklanılacağını belirtiyorlar. 
     
</TEXT>
</DOC>
