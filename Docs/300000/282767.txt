<DOC>
<DOCNO> 282767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo29.html </URL>
<DATE> 2004/10/23/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Samsunspor maçının ardından... 
</HEADLINE>
<TEXT>

     Samsunspor Teknik Sorumlusu Ertuğrul Sağlam, Gençlerbirliği karşısında aldıkları 2-0'lık sonucu değerlendirerek, ''Ligin üst sıralarında olan bir takım olacağımızı bu maç sonrası gösterdik'' dedi. 
     Sağlam, karşılaşma sonrası yaptığı açıklamada, sezon başındaki hedefledikleri yere gelmek için çok çalışmaları gerektiğini söyledi. 
     Şu an ligde 6. sırada ''emanet gibi'' durduklarını ifade eden Sağlam, ''Alınacak kötü bir sonuç bizi zora sokacaktır. Ama ligin üst sıralarında olan bir takım olacağımızı bu maç sonrası gösterdik. Sporcularımız da insan üstü bir güç gösterdiler. Bundan sonra Denizlispor maçına kilitleneceğiz'' diye konuştu. 
     Gençlerbirliği Teknik Direktörü Oğuz Çetin ise böyle bir neticeyi beklemediklerini belirterek, ''Buraya gelirken gol yemeden, gol atan bir takım olmak istiyorduk'' dedi. 
     Maçın başında yedikleri golün takımının oyun dengesini bozduğunu kaydeden Çetin, ''Rakibe baskılarımız fazla olmasına rağmen buradan kötü bir sonuçla ayrıldık. Bu kötü sonucu telafi edeceğimize inanayorum'' diye konuştu. 
     
</TEXT>
</DOC>
