<DOC>
<DOCNO> 253167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/guncel/axgun01.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
33 yıl sonra ithal öğrenci 
</HEADLINE>
<TEXT>


Heybeliada Ruhban Okulu'nun 33 yıl sonra yeniden açılacağı umuduyla hazırlıklara başlandı. Papazlar, "Türkiye'de öğrenci bulmamız zor, yurtdışından getireceğiz" diyor 

Önay Yılmaz İstanbul 

Açılıp açılmayacağı yönündeki tartışmalarla son günlerde gündemin üst sıralarına tırmanan Heybeliada Ruhban Okulu, öğrencilerden önce Yunanlı turistlerin akınına uğruyor. Papaz ve rahipler, 33 yıldır kapalı olan okulun ne zaman açılacağını soran Yunanlı turistlere, "En kısa zamanda açılması için dua ediyoruz" yanıtını veriyor. 
Son gelişmelerden oldukça umutlu olduklarını söyleyen papaz ve rahipler, "Okul 2004'e yetişmeyebilir. Öğrencileri yurtdışından getirtmeyi düşünüyoruz. Çünkü Türkiye'de okula öğrenci bulabileceğimizi hiç sanmıyoruz. İstanbul'da yaşayan Rum cemaat topu topu 1500 kişi, onların da çoğu yaşlı" dediler. 

'Kız gelmesin' 
Okulda hızlı bir tempoyla hazırlıklar yapılıyor. Sınıflar, odalar, yatakhaneler, yemekhane bakımdan geçirilmiş. Müdür odası hazırlanmış. 60 bin kitabın bulunduğu kütüphaneyi, bilgisayar sistemine geçirmek için Atina Üniversitesi ile işbirliği başlatıldı. Okul yetkilileri, "Burada 100 öğrenciye hizmet verebiliriz. Ama ilk aşamada 25 öğrenciyle işe başlayabiliriz. YÖK'e değil, Milli Eğitim'e bağlanabiliriz" dediler. Okul açılırsa müdürlüğe gelecek olan Aya Triada Manastırı Metropoliti Başrahip Apostolos Daniilidis, "YÖK'e bağlanırsak derslerin Türkçe verilmesi ve buraya kız öğrencilerin gelmesi söz konusu olabilir. Oysa biz eğitimin eskisi gibi olmasını istiyoruz" dedi. Manastırda Ruhban Okulu'nun yanı sıra Özel Rum Erkek Lisesi'nin de bulunduğunu anlatan Başrahip, "Lise hukuken öğrenime açık ancak öğrencisi ve öğretmeni yok. Sadece Milli Eğitim'den atanan bir Türk müdür yardımcısı var. Ruhban Okulu ise 33 yıldır kapalı. Okul kapalı olduğu için yeni nesil rahip yetiştiremiyoruz" diye konuştu. 
Dışişleri Bakanlığı'nın hazırladığı formül üzerinde düzenleme hayata geçirilirse, 1971'deki duruma dönülecek, Ruhban Okulu, Milli Eğitim Bakanlığı denetimindeki özel statülü bir yüksekokul sıfatıyla yeniden din adamı yetiştirmeye başlayacak. 

1844'te açıldı 

Heybeliada'daki Ruhban Okulu, son günlerde yeniden açılma hazırlıkları ve turist ziyaretleriyle hareketlendi sağda . Okulun kütüphanesi yeniden düzenlendi üstte . Aya Triada Manastırı, İstanbul Patriği Aziz Fotios tarafından 9. yüzyılda kuruldu. Ruhban Okulu, Manastır bünyesinde 1844'te teoloji eğitimi vermek amacıyla açıldı. Şu anda manastırda 15 personel görev yapıyor. Rum cemaat dualar ve pazar ayinleri için manastıra geliyor. 


</TEXT>
</DOC>
