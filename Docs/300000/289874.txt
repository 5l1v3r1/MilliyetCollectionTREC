<DOC>
<DOCNO> 289874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo12.html </URL>
<DATE> 2004/11/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
PFDK, Ziya Doğan'a 22 gün hak mahrumiyeti cezası verdi 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , Trabzonspor Teknik Direktörü Ziya Doğan'a 22 gün hak mahrumiyeti cezası verdi. 
     Kuruldan yapılan açıklamada, Doğan'a 7 Kasım Pazar günü Ankara 19 Mayıs Stadı'nda Ankaragücü ile yaptıkları lig maçında ''hakeme yönelik centilmenliğe aykırı hareketi'' nedeniyle ceza verildiği belirtildi. 
     Ziya Doğan, Trabzonspor'un 20 Kasım Cumartesi günü Fenerbahçe ile yapacağı lig maçında takımının başında sahaya çıkamayacak. 
     Aynı maçta ''hakeme yönelik centilmenliğe aykırı hareketleri'' nedeniyle Ankaragücü Kulübü Yönetim Kurulu Üyesi Abdullah Aktuğ'a da 15 gün hak mahrumiyeti cezası verildiği bildirildi. 
     
     PARA CEZALARI 
     Kurul, Birinci Süper Lig'de 12. hafta maçlarının ardından ''çirkin ve kötü tezahürat'' ve ''sahaya yabancı madde atılması'' gibi nedenlerle 5 kulübe para cezası verdi. 
     Diyarbakırspor-Galatasaray arasında 5 Kasım Cuma günü yapılan maçta seyircisinin çirkin ve kötü tezahüratı ve sahaya atılan yabancı maddeler nedeniyle Diyarbakırspor Kulübü'ne 5 milyar lira para ceza verildi. 
     Seyircilerinin çirkin ve kötü tezahüratta bulunmaları sebebiyle 6 Kasım Cumartesi günü Fenerbahçe-Büyükşehir Belediyesi Ankaraspor arasında yapılan maçta Fenerbahçe Kulübü'ne, aynı tarihte Samsunspor-Gaziantepspor arasında yapılan maç için Samsunspor Kulübü'ne, yine aynı tarihte İstanbulspor-Denizlispor arasında yapılan maçta İstanbulspor Kulübü'ne ve 7 Kasım Pazar günü Konyaspor-Beşiktaş arasında yapılan maçta Konyaspor Kulübü'ne, 2,5'ar milyar para cezası verildiği açıklandı. 
     
</TEXT>
</DOC>
