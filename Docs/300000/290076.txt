<DOC>
<DOCNO> 290076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun03.html </URL>
<DATE> 2004/11/19/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Müşerref Bush, terörizmi yenmek için Filistin sorununu halletmeli... 
</HEADLINE>
<TEXT>

     Pakistan Devlet Başkanı Pervez Müşerref, bir dönem daha başkan seçilen George Bush'un terörizmi yenmek için Filistin sorununu halletmesi gerektiğini söyledi. 
     ABD'nin terörle mücadeledeki müttefiklerinden olan Pakistan'ın Devlet Başkanı Müşerref, AFP'ye verdiği mülakatta, ''Siyasi bir sorun olduğu müddetçe, terör zemin bulur. Sorunun kökleriyle mücadele etmek, siyasi sorunların çözümü için çalışmak gerekir ve bu sorunların en köklüsü de Filistin sorunudur'' ifadesini kullandı. 
     Bush'un ikinci döneminde, ilk döneminde açık bıraktığı cepheleri kapatmasını umduğunu belirten Müşerref, ABD Başkanı'nın buna Filistin sorunuyla başlaması gerektiği, çünkü Filistin sorununun sorunların tam ortasında yer aldığını kaydederek, ''Bush'tan, siyasi anlaşmazlıklarda daha etkin, daha adil bir rol oynamasını bekliyoruz'' dedi. 
     Bush'un, Irak'ta olduğu kadar Afganistan'da da krizden çıkmak için stratejileri müzakere etmesi gerektiğini dile getiren Müşerref, Irak'ta ileriye doğru gitmenin en iyi yolunun seçimlerin düzenlemesi olduğunu ifade etti ve zorluklar ne kadar çok olursa olsun, bunların aşılması gerektiğini, Irak güvenlik güçlerinin eğitiminin de çok önemli olduğunu ve Irak silahlı kuvvetlerinin bir an önce ülkeleri için çalışmaya başlaması gerektiğini vurguladı. 
     ABD'nin terörle mücadelede önemli müttefiklerinden biri olan Müşerref, Bush'un yeni bir dönem için başkan seçilmesine memnun olduğunu ifade ederek, ''Bush ve ABD yönetimi ile stratejik bir ilişkimiz var, dolayısıyla yeniden seçilmesine sevindik'' dedi. 
     
</TEXT>
</DOC>
