<DOC>
<DOCNO> 252030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/ekonomi/aeko.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova'yla 4.1 milyar dolarlık yeni anlaşma 
</HEADLINE>
<TEXT>


TMSF Başkanı Ahmet Ertürk, Çukurova Grubu ile anlaşmak üzere olduklarını söyledi. Grubun 6.2 milyar dolarlık borcu 4.1 milyar dolara, vade 24 aya iniyor. Turkcell hisseleri kreditöre rehin veriliyor 

Ahmet Erhan Çelik 

Cukurova Grubu, el konulan Pamukbank ile Yapı Kredi Bankası'ndan YKB doğan anaparası 5 milyar, faizi 1.2 milyar dolarlık borcu, yeniden ödeme planına bağlamak üzere Tasarruf Mevduatı Sigorta Fonu'nun TMSF şartlarını kabul etti. Yeni planda Çukurova'nın borçlarını 24 ay içinde ve 4.1 milyar dolar olarak ödemesi öngörüldü. 
Çukurova finansörünün kimliğini sır gibi saklarken, taksitlendirilen ödemelerin Avrupa ya da ABD bankaları üzerinden yapılması şartını da benimsedi. TMSF de, YKB hisselerini model dışına çıkarırken, Turkcell hisselerini teminat göstermeyi kabul etti. Ödemeler öngörüldüğü gibi gerçekleşirse 24 ay sonra bugün için adı saklanan finansör Turkcell'in yeni sahibi olacak. 
Böylece, TMSF, Çukurova Grubu'yla yaptığı görüşmelerde Cumhuriyet tarihinin en büyük miktarlı tahsilatı için ön mutabakata varmış oldu. Edinilen bilgilere göre, detay düzeltmeleri yapılan yeni protokolde daha önce 15 yıl vadeye yayılan 5 milyar dolarlık anapara borcunun 24 ay içinde ve artan miktardaki taksitler halinde 4.1 milyar dolar olarak ödenmesi öngörüldü. Bankacılık Düzenleme ve Denetleme Kurulu'nun da BDDK TMSF'ye rehinli yüzde 39.2 oranındaki YKB hissesinin model dışına çıkartılması şartıyla Çukurova'nın yeni teklifine ön onay verdiği bildirildi. Çukurova ve BDDK arasında Şubat 2003 tarihinde yapılan ilk protokolü bütünüyle rafa kaldıran ve üzerinde mutabık kalındığı bildirilen yeni anlaşmanın detayları şöyle 

Turkcell hisseleri rehin 
Çukurova Grubu ve finansörü, TMSF'ye rehnedilen yüzde 39.2 oranındaki YKB hissesini hiçbir şekilde devralamayacak. Aynı şart el konulan Pamukbank'tan dolayı mülkiyeti TMSF'ye geçen yüzde 13 oranındaki YKB hissesi için de geçerli olacak. Çukurova'nın finansörü, 4.1 milyar dolarlık fonu Turkcell hisselerine karşılık Türkiye'ye getirecek. Ancak bu para uluslararası mali sistem üzerinden yani dünyanın önde gelen bankaları kanalıyla TMSF'ye ödenecek. Çukurova, borcunu 15 yıl yerine 24 ayda ödeyecek. Taksitler halinde yapılacak ödemelerin miktarı ilk aylarda daha düşük, son aylarda ise daha yüksek olacak. TMSF ve Çukurova taksit miktarlarıyla ilgili plan üzerinde de anlaşırken, yetkililer bu konuda bilgi vermekten kaçındı. Çukurova mevcut şartları aynen kabul ederse BDDK da yeni protokole onay verecek. Daha önceki görüşmelerde finansör, YKB hisselerini teminat olarak istemiş ancak BDDK, söz konusu finansörün bankacılık yapma yeterliliği bulunmadığı gerekçesiyle Çukurova'nın teklifini reddetmişti. 

Çukurova'daki teminat kreditöre rehin verilecek Kadife Şahin 
Cukurova Grubu ile daha önce yapılan protokol çerçevesinde erken ödeme konusunda görüşmeler yapıldığını bildiren Tasarruf Mevduatı Sigorta Fonu TMSF Başkanı Ahmet Ertürk, görüşmelerde son aşamaya gelindiğini bildirdi. 
Çukurova Grubu'nun 15 yıl vadede ödemeyi taahhüt ettiği borcunu erken ödemek için Fon'a haziran ayı içinde resmi teklifte bulunduğunu kaydeden Ertürk, erken ödeme için Grubun bulduğu kreditöre TMSF'nin elinde bulunan bazı teminatların rehin edileceğini söyledi. Turkcell hisselerinin kreditöre rehin verilip verilmeyeceği konusundaki sorumuzu Ertürk, şöyle yanıtladı 
"Şu anda zaten bizim elimizde teminatlar var. Kreditörün açtığı kredinin teminatları olacak. Teminatların el değiştirmesi söz konusu. Elimizdekiler, alacağımızın karşılığı teminatlardır. Alacağımızı tahsil edersek tabi ki teminatların bizde durmasının bir anlamı yok. Bunlar kreditöre geçecektir. Bir teminat paketi karşılığında kredi söz konusu." 

'Önce BDDK ile görüştüler' 
Görüşmelerin olumlu seyrettiğini ifade eden Ertürk, "Biz alacaklı müesseseyiz. 15 yıla bağlanmış protokolden doğan alacağımızı daha erken almak bizim için elbette çok müspet. Şartlarını müzakere ediyoruz" şeklinde konuştu. Çukurova Grubu ile Yapı Kredi'nin sahipliği konusundaki görüşmelerin kendilerini ilgilendirmediğini belirten Ertürk, "Bizim elimizde bir protokol var. Bu protokolün bir erken ödeme opsiyonu var. Protokolle bağlanmış olan borcun erken ödenmesine ilişkin bir hüküm var. Grup, bu hükümden yararlanarak bize borcunu erken ödeme teklifi getirdi. Biz de ağırlıklı olarak bu teklifin finansal şartları üzerinde konuşuyoruz. Yani protokole bağlanmış borcun bugünkü değeri ile ilgili müzakereler yapıyoruz" dedi. 
Ertürk daha sonra şunları söyledi 
"Bir yıldır konuşuluyor. Bir sürü yerde konuşuldu. Tabii belli dökümanlar, belli bir kaynak, belli bir beklenti söz konusu. Bu beklentinin gerçekleşip gerçekleşmeyeceği konusu ayrı. Burada her zaman bir gerçekleşmeme ihtimali olabilir ama sonuçta bugün grup bize ciddi bir teklif ile gelmiş durumda. Biz de teklif üzerinde kendi şartlarımızı ortaya koymuş durumdayız. Müzakere ediyoruz. Bunun bir yıldan da daha da uzun bir geçmişi var. BDDK ile ilk görüşmelerin başlaması, ve sonra ara verilmesi, daha sonra ikinci tur görüşmelerin başlaması... BDDK ile gayri resmi de olsa yapılan görüşmeler... Arkasından bize gelindiğinde ilk defa yazılı bir biçime dönüştü. Yazılı olarak bir başvuru aldık. Bu başvuruya göre biz de karşılıklı olarak ekip oluşturduk. Onlar masaya oturdular. Teklif haziran ayında oldu. Bugün sona yaklaşmış durumdayız." 


</TEXT>
</DOC>
