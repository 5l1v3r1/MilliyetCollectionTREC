<DOC>
<DOCNO> 251109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur06.html </URL>
<DATE> 2004/06/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Alanya'da, klimadaki gaz sıkışması nedeniyle patlama 1 kişi öldü 
</HEADLINE>
<TEXT>

     Antalya'nın Alanya İlçesi'nde, bir otelde klimadaki gaz sıkışması nedeniyle meydana gelen patlamada, 1 kişinin öldüğü bildirildi. 
     Alanya Kaymakamı Günhan Sarıkaya, AA muhabirine yaptığı açıklamada, Damlataş Caddesi'ndeki Hatipoğlu Otel'de bu sabah patlama olduğunu, patlamanın klimadaki gaz sıkışmasından meydana geldiğini söyledi. 
     Kaymakam Sarıkaya, patlama sonucu, tatil amacıyla Alanya'ya gelen Müzeyyen Ekmekçi'nin öldüğünü belirtti. 
     Sarıkaya, olayla ilgili soruşturma başlatıldığını kaydetti. 
     
     EMNİYET MÜDÜRLÜĞÜNDEN AÇIKLAMA 

     Antalya Emniyet Müdürlüğü Asayiş Şube Müdürü ve Basın Sözcüsü Cemil Tonbul, Antalya'nın Alanya İlçesi'ndeki bir otelde, klimadaki gaz sıkışması nedeniyle meydana geldiği tahmin edilen patlamada bir kişinin öldüğünü, olayda yaralanan bulunmadığını bildirdi. 
     Tonbul, gazetecilere yaptığı açıklamada, Alanya İlçesi'nde iki yıldızlı bir otelde, bu sabah saat 06.00 sıralarında, klimadaki gaz sıkışmasından meydana geldiği tahmin edilen patlama olduğunu belirtti. 
     Patlamada, otelin klima bölümünün tamamen hasar gördüğünü ve duvarın çökmesi sonucu o bölümde kalan bir kadının yaşamını yitirdiğini vurgulayan Tonbul, olayda yaralanan bulunmadığını söyledi. 
     
     ÖLEN KİŞİNİN CESEDİNE OTOPSİ YAPILDI 

     Antalya'nın Alanya İlçesi'nde bir otelde, klimadaki gaz sıkışması nedeniyle olduğu tahmin edilen patlamada ölen kişinin cesedine otopsi yapıldı. 
     AA muhabirinin edindiği bilgiye göre, Alanya İlçesi'nde bu sabah bir otelde, klimadaki gaz sıkışmasından meydana geldiği tahmin edilen patlama sonucu ölen ve adının Müzeyyen Ekinci olduğu belirlenen 20'li yaşlardaki kızın cesedine, Alanya Devlet Hastanesi'nde otopsi yapıldı. 
     Müzeyyen Ekinci'nin dün akşam üzeri otele yerleştiği bildirilirken, otopsi sonucu hakkında açıklama yapılmadı. 
     Öte yandan, otelde patlamanın meydana geldiği bölümün, brandalarla kapatıldığı görüldü. 

     
</TEXT>
</DOC>
