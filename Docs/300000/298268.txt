<DOC>
<DOCNO> 298268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur06.html </URL>
<DATE> 2004/12/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bankada hırsızlık saniye saniye görüntülendi 
</HEADLINE>
<TEXT>

     Balıkesir'de Şenol Karaç, para çekmek için gittiği banka şubesinde, içinde 6 milyar 200 milyon lira ile 2 bin doların bulunduğu çantasını çaldırdı. Olay, bankanın güvenlik kamerasıyla saniye saniye görüntülendi. 
     Balıkesir'deki bir otomotiv firmasında muhasebeci olarak çalışan Karaç, dün Ali Hikmetpaşa Meydanı'nda bulunan bir banka şubesine geldi. Karaç, veznede beklerken içinde başka bankalardan çektiği 6 milyar 200 milyon ve 2 bin doların bulunduğu çantayı yanına bıraktı. Karaç, vezneden aldığı paraları çantaya koymak isteyince çantasının yerinde olmadığını gördü. Yapılan araştırmada, hırsızlık anının bankanın güvenlik kamerası tarafından saniye saniye görüntülendiği belirlendi. Kameraya yansıyan görüntülerde çantayı 14-15 yaşlarında eşarplı kot pantolonlu bir kız çocuğunun alarak kaçtığı tespit edildi. Olayla ilgili soruşturma başlatıldı. 
     
</TEXT>
</DOC>
