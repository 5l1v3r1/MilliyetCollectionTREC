<DOC>
<DOCNO> 273637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko20.html </URL>
<DATE> 2004/09/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
OECD, AB ve Japonya'nın büyüme tahminini yükseltti... 
</HEADLINE>
<TEXT>

     Ekonomik İşbirliği ve Kalkınma Örgütü OECD, Avrupa Birliği ve Japonya'nın ekonomik büyüme beklentisini yükseltirken, ABD ekonomisi ile ilgili tahminlerini düşürdü. 
     Merkezi Fransa'nın başkenti Paris'te bulunan OECD'nin hazırladığı ara ekonomik görünüm raporuna göre, daha önce yüzde 1.6 büyümesi beklenen AB'nin yüzde 2 büyüyeceği bildirilirken, Japonya'nın ekonomik büyüme tahmini de yüzde 3'ten 4.4'e yükseltildi. 
     OECD'nin ara değerlendirmesine göre daha önce yüzde 4.7 büyümesi beklenen ABD ise biraz hız kaybıyla yılı yüzde 4.3 büyümeyle kapatacak. 
     Avrupa'nın önemli ekonomilerinden Almanya'nın yüzde 1.7 büyümesini bekleyen OECD'ye göre, Fransa yüzde 2.7, İngiltere ise yüzde 3.4 büyüyecek. 
     
     YÜKSEK PETROL FİYATLARI FAZLA ETKİ YARATMAYACAK 
     OECD'ye göre, petrol fiyatlarının yüksek seyretmesi önemli ekonomilerdeki enflasyon ve işçilik ücretleri üzerinde sınırlı bir etki yaratabilecek. 
     Dünya ekonomisinin yeniden güç kazanmasıyla merkez bankalarının faiz indirmekten vazgeçeceğini öngören OECD, doların önemli para birimleri karşısında değer kaybetmesinin ekonomiler için her zaman olumlu olmayabileceğini vurguladı. 
     OECD'nin dünya ekonomisiyle ilgili revize edilmiş büyüme rakamları Uluslararası Para Fonu IMF'nin tahminleriyle benzerlik gösteriyor. 
     IMF'nin 29 Eylül'de açıklanacak Dünya Ekonomik Görünümü Raporu'nun bir kopyasını ele geçiren İtalyan haber ajansı ANSA'nın bildirdiğine göre Fon, bu yıl ABD'nin yüzde 4.3, AB'nin ise yüzde 2.1 büyümesini bekliyor. 
     
</TEXT>
</DOC>
