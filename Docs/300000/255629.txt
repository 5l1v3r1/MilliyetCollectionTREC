<DOC>
<DOCNO> 255629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko11.html </URL>
<DATE> 2004/07/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Maliye, sigarada indirime karşı... 
</HEADLINE>
<TEXT>

     Maliye Bakanlığı, sigara fiyatlarında yapılan indirimle birlikte ortaya çıkan vergi kaybına karşı, özel tüketim vergisi artışını tartışıyor. 
     BAT'ın ürettiği sigara fiyatlarını indirmesinin ardından diğer üretici firmaların da fiyat indirimine gideceği yolundaki haberler, Maliye Bakanlığı'nda sıkıntı yarattı. 
     Gelirler Genel Müdürlüğü'nde yapılan değerlendirmelerde, 2004 yılı için öngörülen ÖTV ve KDV gelir hedefine ulaşmak için, indirim değil tam tersi üretici firmaların Temmuz-Ağustos aylarında sigaraya zam yapması gerektiği belirtildi. 
     BAT'ın gerçekleştirdiği fiyat indiriminin, diğer firmalarca da uygulamaya konulması durumunda, vergi gelirlerinde çok büyük bir kayıp ortaya çıkacağı üzerinde durulan değerlendirmelerde, bu durumda vergilerde bir artışın kaçınılmaz olacağına işaret edildi. 
     
     ARIOĞLU NE DİYOR 

     Gelirler Genel Müdür Vekili Osman Arıoğlu da, sigara fiyatlarında indirimin sürmesi halinde, ortaya çıkacak vergi kaybına oturup bakacaklarını belirtti. 
     Arıoğlu, ''Hangi durumda ne kadar kayıp oluyor Buna karşı ne yapabiliriz bunları değerlendireceğiz. Maliyenin elinde her zaman her duruma karşı çok çeşitli alternatifler bulunmaktadır. Her olasılığa karşı da çalışma vardır. Düşünüp, bir karar vereceğiz. Bizi izlemeye devam edin'' dedi. 
     Arıoğlu, bu alternatifler arasında maktu ya da nispi özel tüketim vergisi tutar ve oranlarında artışın olup olmadığı sorusuna da, ''Herşey olabilir. Ama henüz oturup bakmadık. Bir karara varmadık'' karşılığını verdi. 
     
     ÖTV ARTIŞI 

     Bu arada diğer Bakanlık yetkilileri de, fiyat indirimine karşı Bakanlığın mutlaka önlem alacağı uyarısında bulundular. Devletin sigara yoluyla ciddi bir vergi topladığına dikkati çeken yetkililer, şu değerlendirmede bulundular 
     ''Sigara üzerindeki özel tüketim vergisini hem maktu hem de nispi oransal olarak arttırma yetkimiz var. Halen yüzde 55.3 olan nispi oranı yüzde 75'e kadar çıkarabiliriz. Bu durumda, sigaradaki maliyet hesabında yer alan yüzde 15.25'lik katma değer vergisini de buna ilave ettiğimizde yüzde 90'lık bir vergi yüküne ulaşırız. O zaman firmaya da yüzde 10 kalır. 
     Diğer yandan en çok satılan sigaranın özel tüketim vergisi tutarını maktu olarak da 5 katına kadar arttırma yetkimiz var. Bu demek değil ki, bu yetkiler hemen tümüyle kullanılacak. Pazarı da düşünüyoruz. Her yönden hesaplama yapıyoruz. Ancak indirimlerle birlikte ortaya çıkacak vergi kaybının boyutuna göre de önlemlerimizi alırız.'' 

     
</TEXT>
</DOC>
