<DOC>
<DOCNO> 270533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/guncel/axgun01.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Acımız hafifledi' 
</HEADLINE>
<TEXT>


Milliyet'in terör mağduru aileleri ağırlama davetini alan Rusya Büyükelçisi Stegniy, "Dost kara günde belli oldu. Desteğinizi görmek teselli veriyor" dedi 

ANKARA Milliyet 

Rusya Federasyonu Büyükelçisi Pyotr Stegniy, Milliyet'in Kuzey Osetya'daki terör eyleminin mağduru 50 aileyi Türkiye'de ağırlama davetini şükranla karşıladıklarını belirterek, "Dost kara günde belli oldu. Acımızı paylaşan iyi dostlarımızın olması teselli veriyor" dedi. 
Terör mağduru ailelerin acılarının hafifletilmesini için Milliyet Gazetesi İcra Kurulu Başkanı Hanzade Doğan'ın davet mektubunu Stegniy'e, Ankara Temsilcisi Fikret Bila iletti. Kuzey Osetya'daki eylemin Türkiye'de büyük üzüntüyle karşılandığını belirten Bila, "Terörün insanlık suçu olduğuna inanıyoruz. Hiçbir araç ve gerekçe terörü haklı kılamaz. Özellikle çocukların hedef alınması vahşet örneğidir. Milliyet gazetesi olarak Osetya halkının acılarını paylaşıyor ve başsağlığı ve geçmiş olsun dileklerimizi iletiyoruz. Bu insanların geçirdiği travmanın olumsuz etkilerini gidermek ve onlara moral açısından destek olabilmek için bu faciadan kurtulan 50 aileyi Türkiye'de konuk etmek istiyoruz" dedi. 

'Çok etkilendim' 
Daveti Milliyet'in dünkü manşetinde okuduğunu ve çok etkilendiğini kaydeden Stegniy de, "Sizin aracılığınızla Milliyet ailesine bu insani girişim için şükranlarımızı sunarım. Bizde bir atasözü vardır Dost kara günde belli olur. Çok acı bir olay yaşadık ama sizin gibi dostlarımızın desteğini yanımızda görmek teselli veriyor, acımızı hafifletiyor" diye konuştu. 
Daveti, vakit geçirmeden Moskova'da ilgili kurumlara ileteceğini kaydeden Stegniy, "Yaralı çocuklar henüz hastanelerde. Ama eminim ki imk n buldukları anda bu nazik davetten faydalanacaklardır" dedi. 

Turizmciler destek verdi 

OKTAY PİRİM Antalya 
Kuzey Osetya'nın Beslan kasabasında yaşanan rehine trajedisinin ardından Milliyet İcra Kurulu Başkanı Hanzade Doğan'ın, terör mağduru 50 aileyi Antalya'da ağırlama girişimi, geniş çaplı bir kampanyaya dönüşüyor. Rusya Federasyonu'nun Antalya Konsolosu Sergey D. Alifanov'la görüşen Akdeniz Turistik Otelciler Birliği Başkanı Osman Ayık, Antalyalı turizmciler adına sunduğu resmi bir davet mektubuyla sınırsız sayıda terör mağdurunu istedikleri sürece Antalya'da ağırlamak istediklerini iletti. Ayık, şu bilgiyi verdi "Altı tur operatöründen destek aldım. Gerekirse özel uçak kaldırıp acılı insanları Antalya'ya ücretsiz taşıyacaklar. Konsolosa bin kişi bile gelebilir, dedik. Yanlarında pedagog, sosyal danışman ve doktor da getirebilirler." Ayık, Milliyet'in davetiyle kendi davetlerinin birleştirilmesi durumunda ortaya çok büyük bir insani destek projesinin çıkacağını ifade etti. SETUR da girişime destek verdi. 


</TEXT>
</DOC>
