<DOC>
<DOCNO> 292172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas10.html </URL>
<DATE> 2004/11/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çılgın boğa 7 kilometre koştu, Bursa'nın altını üstüne getirdi 
</HEADLINE>
<TEXT>

     Ceyhun KÖSE DHA 

KURBAN Bayramı'nda satılmak üzere Bursa'ya getirilen boğa kamyondan indirilirken kaçtı. Bursa'nın değişik mahallelerinde 7 kilometre koşan ve 5 kişiyi yaralayan hırçın boğa, 9 saat süren çalışma sonunda 5 uyuşturucu iğne atılarak yakalandı. 
     Kars'ta yetiştirdiği 40 baş boğayı, kurban bayramında satmak için Bursa'ya getiren Cevdet Aydın, dün Panayır Mahallesi'nde kiraladığı ahırın önüne geldi. Kamyondaki boğalar, tek tek indirilirken, boğalardan biri, kaçmayı başardı. 
     Karşısına çıkanların üzerine yürüyen boğa, hiç durmadan yaklaşık 7 kilometre uzaklıktaki Fatih Mahallesi'ne kadar geldi. Burada etrafı demir parmaklıklarla çevrili olan bir düğün salonunun bahçesine giren hırçın boğa, bahçedeki otlardan yemeğe başladı. Boğanın etrafını çevreleyen vatandaşların yakalama girişimi sırasında 5 kişi de çeşitli yerlerinden hafif yaralandı. 
     Boğayı yakalayamayacaklarını anlayan mahalleli, polis ve itfaiye'den yardım istedi. Polis, çevrede güvenlik önlemi alırken, bir kamyonetin arkasında binen itfaiye görevlileri ise, kovboy gibi kement atarak boğayı yakalamaya çalıştı. 
     İtfaiyenin bu girişimi de sonuç vermeyince bu kez devreye Osmangazi Belediyesi Veteriner İşlerinde görevli veteriner hekimler girdi. Veteriner tarafından boğaya atılan 5 uyuşturucu iğne de sakinleştirmeye yetmedi. Çevresine saldırmaya devam eden boğa, yaklaşık 9 saat süren çalışma sonucunda belediye görevlileri tarafından boynuna ip geçirilerek yakalandı. 
     Satmak için getirdiği boğanın birden huysuzlandığını belirten Cevdet Aydın, "Görevliler niye zamanında gelmedi. İlla birisinin ölmesi mi gerekiyordu. Boğayı satmaktan vazgeçtim, diğer hayvanlar arasına katmadan hemen keseceğim'' dedi. 
     
</TEXT>
</DOC>
