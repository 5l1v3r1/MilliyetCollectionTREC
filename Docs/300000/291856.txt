<DOC>
<DOCNO> 291856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonyas07.html </URL>
<DATE> 2004/11/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
O eski soru Evren sanal bir yer olmasın 
</HEADLINE>
<TEXT>

     Düşünen insanın binlerce yıldır sorduğu soruyu, bilimdeki baş döndürücü gelişmeler ışığında bu kez önde gelen bilim adamları soruyor ''Sanal dünyalar kurulabilir mi, yaşadığımız evren sanal olabilir mi '' İngilizlerin ünlü fizikçisi Martin Rees ve ünlü matematikçisi John Barrow, son makalelerinde bu konuya değindiler ve olağanüstü güçlü bir bilgisayarın yönetiminde sanal dünya yaratılabileceği fikrini öne sürdüler. 
     Martin Rees, AFP muhabiriyle konuşurken, ''20-30 yıl önce bilgisayarlar ancak basit şemalar üretebiliyordu. Şimdi ise bütün ayrıntılarıyla sanal dünyalar kurabilir'' dedi ve ekledi ''İçinde yaşadığımızı düşündürecek kadar karmaşık dünyaları simüle edebilecek bilgisayarlar üretilebilir.'' Cambridge üniversitesinde fizik uzmanı olan Rees, ''Bu henüz teori, ama şunu da düşünmek zorundayız Kendimizi böyle bir simülasyonun içinde bulabilir miyiz '' diye konuştu ve o vakit evrenin bütünü değil, parçayı temsil etmesi gerekeceğini belirtti. 
     Yine Cambridge'de görev yapan matematik uzmanı John Barrow da son makalesinde şu ifadeye yer verdi 
     ''Uzun zamandır biliyoruz ki bizimki kadar gelişmiş teknik uygarlıklar evrenler simüle edebilir, buralarda bilinçli varlıklar ortaya çıkabilir, bunlar birbirleriyle haberleşebilir...'' Matematikçiye göre, bizimkinden çok daha güçlü bilgisayar sistemlerine sahip olanlar, gezegen sistemleri ve yıldız oluşumlarını bile simüle edebilirler... Ünlü matematikçi, ''Sonra, astronomik simülasyonlara biyokimyanın yasalarını katarak yaşam ve bilincin evrimini izleyebilirler... Bizim bugün elma kurdunun gelişimini izlememiz gibi, onlar da uygarlıkların gelişmelerini, bilinen doğa yasalarına keyfince müdahale eden gökyüzünde büyük bir programcı bulunup bulunmadığına ilişkin tartışmaları izleyebilirler...'' diyor. 
     Bazı bilim adamları ise makinaların yaratacağı dünya fikrine sıcak bakmıyor. Massachusetts Teknoloji Enstitüsü'nden Seth Lloyd, Sunday Times gazetesinde çıkan makalesinde en önemli itiraz noktasını şöyle belirtiyor ''Hayatı simüle edebilecek bilgisayar, akla hayale sığmayacak kadar güçlü olmak zorunda...'' John Barrow ise ''Belki biz de sanal dünyada yaşıyoruz'' demeye getirirken, sadece bilgisayar teknolojisine dayanmadığını belirtiyor ve sözlerini şöyle tamamlıyor 
     ''Asıl kafa karıştırıcı olan şey, yeryüzünde hayatı mümkün kılan doğal şartlar arasındaki nazik denge. Bu öylesine hassas bir denge ki zaman zaman ufak tefek değişiklikler yapmazsanız bozuluverir...'' 
     
</TEXT>
</DOC>
