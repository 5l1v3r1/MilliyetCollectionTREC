<DOC>
<DOCNO> 289559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonsiy11.html </URL>
<DATE> 2004/11/17/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Uzanlar'ın çiftliği "kaçak bina" çıktı... 
</HEADLINE>
<TEXT>

     Sakarya'nın Pamukova İlçesi Bakacak mevkiindeki Uzan Grubu'na ait TMSF'nin el koyduğu mallar arasında bulunan çiftliğin ''Orman arazisi'' üzerinde kurulduğu ve bu nedenle Genç Parti Genel Başkanı Cem Uzan, babası Kemal Uzan, kardeşi Hakan Uzan ve akrabası Muzaffer Salih Pilav'ın yargılandığı bildirildi. 
     Sakarya Valisi Nuri Okutan, gazetecilere yaptığı açıklamada, TMSF tarafından el konulan çiftlik arazisinin, Yargıtay 8. Hukuk Mahkemesi'nin kararına göre Çevre ve Orman Bakanlığı'na ait olduğunu söyledi. 
     Uzan ailesinin araziyi ''köy senedi'' ile aldığını ve mülkiyet sorununun çözümü için Cem Uzan'ın akrabası Muzaffer Salih Pilav'ın Geyve Hukuk Mahkemesi'nde dava açtığını belirten Okutan, ''Ancak mahkeme, arazinin orman arazisi olduğuna karar vermiş. Yapılan itiraz üzerine, Yargıtay 8. Hukuk Dairesi, 24 Haziran 2004 tarihinde yerel mahkemenin kararını onamış ve 'orman arazisine özel mülkiyet yapılamaz' demiş. 
     Şimdi bu karara göre burası devletin malıdır. Ancak şu an TMSF'nin kontrolünde. Uzanların malı diye burayı kontrol altına aldılar. TMSF'nin de malı değil. İleriki günlerde TMSF'de oradan çekilir. Mehmetçik Vakfı'na devredilmesi ise söz konusu olamaz. Çiftlikteki binaların yıkılıp yıkılmayacağını arkadaşlarımızla görüşeceğiz. Arazi, yazışmalarla Orman Bölge Müdürlüğü'nün eline geçer.'' 
     
     UZANLAR'A DAVA 
     Orman arazisi üzerine kaçak bina yapıldığı gerekçesiyle Pamukova Cumhuriyet Savcılığı'nca Cem Uzan, Hakan Uzan, Kemal Uzan ve yakınları Muzaffer Salih Pilav hakkında ceza davası açıldığını bildiren Okutan, şunları kaydetti 
     ''İl İdare Kurulu, 1998 ve 1999 yılında binaların yıkılmasına karar vermiş. 1997 yılında kaçak inşaat yapıldığı gerekçesiyle Cem Uzan'ın yakını Muzaffer Salih Pilav'a 96 milyon 750 bin lira, 1999 yılında ise Hakan Uzan'a 93 milyon lira para cezası verilmiş. 
     O dönemde yıkım ekibinin üzerine köpek saldırdığı için yıkım gerçekleştirilmemiş ve tutanak tutulmuş. Daha sonra ise deprem olduğu için yıkım gerçekleşmemiş. Ancak, Pamukova Savcılığı, orman arazisine kaçak yapı yapıldığı gerekçesiyle Cem Uzan, Hakan Uzan, Kemal Uzan ve yakınları Muzaffer Salih Pilav hakkında dava açmış. Bu dava devam ediyor. Önümüzdeki günlerde görülmeye devam edecek.'' Bu arada, çiftlikte görev yapan ve TMSF tarafından işine son verilen Güvenlik Şefi Adem Memişoğlu ile 7 güvenlik görevlisi hakkında Pamukova Cumhuriyet Savcılığı'nca ''yalan beyanda bulunmak'' suçundan haklarında dava açılacağı öğrenildi. 
     
</TEXT>
</DOC>
