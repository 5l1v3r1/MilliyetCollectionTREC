<DOC>
<DOCNO> 292033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko32.html </URL>
<DATE> 2004/11/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çağlayan Sanayi nitelikli eleman yok, işsiz çok 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, mesleki eğitim konusunun bir ülkenin rekabet edebilirliği açısından en önemli faktörlerden biri olduğunu söyledi. 
     Türkiye Eğitim Şantiyesi'nin İnşaat Eğitim Merkezi açılışında konuşan Çalışma Bakanı, yapımı Türkiye İnşaat Sanayicileri İşveren Sendikası İNTES ve Yol-İş sendikası tarafından üstlenilen merkez ile Türkiye'de pek de alışık olunmayan bir işin başarıldığına dikkat çekti. 
     Türkiye'nin önündeki en önemli sorunlardan birinin işsizliği makul seviyelere çekmek olduğunu kaydeden Başesgioğlu, bu konuda atılacak her adıma özen gösterdiklerini ifade etti. 
     Türkiye'nin beşeri sermayece zengin bir durumda olduğunu ve genç nüfus bileşiminin umut verdiğini anlatan Bakan Başesgioğlu, ''Ancak, bu genç nüfus bu haliyle bizi uluslararası rekabette başarıya ulaştırmaya yetmez. Mutlaka iş gücünü nitelikli hale getirmek, eğitmek zorundayız'' dedi. 
     Bunun gerçekleştirilmesi durumunda Türkiye'nin avantajı yakalayacağını belirten Başesgioğlu, böylelikle AB ilerleme raporunda işgücünün serbest dolaşımı hakkındaki bazı ifadelerin çok anlamsız hale geleceğine, Türk işgücüne AB'den büyük talep olacağına işaret etti. 
     
     ASO BAŞKANI ÇAĞLAYAN 
     Ankara Sanayi Odası ASO Başkanı Zafer Çağlayan da geçmiş dönemlerde biraraya gelemeyen işçi ve işveren sendikalarının böyle bir şey yapmasının Türkiye açısından bir ''uzlaşma kültürünü'' ortaya koyduğunu söyledi. 
     Türkiye'nin ekonomik açıdan fevkalade olumlu yönde ilerlediğini söyleyen ASO Başkanı, bununla birlikte, istihdam meselesinin hala çözülemediğini vurguladı. 
     Kaliteli ve eğitimli işgücünün işsiz kalmayacağını da belirten Çağlayan, sanayicilerin vasıflı eleman bulmak için verdikleri ilanlarla binlerce kişinin istihdam edilebileceğine işaret etti. 
     Mesleki eğitim konusunda ülkenin bir politika ve stratejiye ihtiyaç duyduğunu kaydeden Çağlayan, meslek lisesi mezunlarına üniversiteye girme veya askerlik konusunda kolaylık sağlanması durumunda ailelerin çocuklarını buralara göndereceğini ifade etti Çağlayan, sanayi nitelikli eleman ararken binlerce insanın işsiz durumda olduğuna dikkat çekti. 
     
     DİĞER KONUŞMACILAR 
     Yol-İş Sendikası Genel Başkanı Fikret Barın ise hizmete açılan merkezin sektörde çalışan veya yeni girecek olanlara sektörün ihtiyaç duyduğu alanlarda hizmet vereceğini söyledi. 
     Barın, merkezin diğer sektörlere örnek olması ve diğer iş kollarına da yaygınlaştırılmasını istedi. 
     İNTES Başkanı Şükrü Koçoğlu da Türk Eğitim Şantiyesi'nin çağdaş medeniyet yolunda önemli bir adım olduğunu belirterek, Türkiye'de bir ilke imza atıldığını, işçi ve işveren sendikalarının ortak bir amaç uğruna sosyal diyalogu başarabileceğini gösterdiklerini ifade etti. 
     Türkiye'de AB standardına uygun inşaat sanayiinde istihdam edilecek nitelikli işçi yetiştirmenin ilk adımını attıklarını da kaydeden Koçoğlu, merkezde eğitim görenlere uluslararası geçerliliği olan sertifika verileceğini ifade etti. 
     Temeli geçen yıl Aralık ayında Başbakan Recep Tayyip Erdoğan atılan merkez, vasıflı işçi yetiştirecek. Yapımı 6.1 milyon euroya mal olan merkezde, 200'ü yatılı 600 kişi aynı anda eğitim görebilecek. 
     Törene Başbakan Recep Tayyip Erdoğan, Devlet Bakanı Beşir Atalay ile çok sayıda davetli katıldı. 
     
</TEXT>
</DOC>
