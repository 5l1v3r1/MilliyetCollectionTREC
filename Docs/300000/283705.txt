<DOC>
<DOCNO> 283705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun34.html </URL>
<DATE> 2004/10/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
La Repubblica Schröder Chirac'tan 'evet'i kopardı 
</HEADLINE>
<TEXT>

     İtalya'da yayımlanan La Repubblica gazetesi, Almanya Başbakanı Gerhard Schröder'in Türkiye'nin AB üyeliği için Fransa Cumhurbaşkanı Jacques Chirac'tan ''Evet'i kopardığını'' yazdı. 
     Gazete, Chirac, Schröder ve Başbakan Recep Tayyip Erdoğan arasında dün Berlin'de yapılan görüşmeyi konu alan haberinde, daha önceden planlanmış olan Schröder-Chirac buluşmasına Erdoğan'ın da davet edilmiş olmasını ''sürpriz'' olarak niteledi. 
     La Repubblica, ''Türkiye Avrupa'da, üçlü zirve'' başlığını kullandığı haberinde, ''Tam üyelik konusunda Schröder, Chirac'tan 'Evet'i kopardı. Ancak müzakereler uzun sürecek... Buluşma, Ankara'ya 36 Airbus satılmasını öngören bir anlaşmayla süslendi'' ifadelerine yer verdi. 
     Schröder'in Türkiye'nin AB'ye tam üye olması için müzakerelerin derhal başlamasından yana olduğuna işaret eden La Repubblica, Chirac'ın ise ''Türkiye'nin AB'ye girişi hem bizim, hem de Ankara'nın yararına. Ama müzakereler, ister istemez 10-15 yıl gibi bir zaman alacak'' dediğini yazdı. 
     La Stampa gazetesi de ''Fransa-Almanya buluşmasından Türkiye'ye net bir evet'' başlığını attı. Gazete, Roma'da Avrupa Anayasası için düzenlenecek törene Türkiye Başbakanı Recep Tayyip Erdoğan'ın da katılacağını, Türkiye'nin de imza atacak ülkeler arasında yer aldığını belirtti. 
     
</TEXT>
</DOC>
