<DOC>
<DOCNO> 255294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/yasam/ayas.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'SALSA' KASIRGASI 
</HEADLINE>
<TEXT>


Genç kızların dergisi Salsa, 95 bin 348'e ulaşan satış rakamıyla, Türkiye'deki haber - ekonomi dergilerinin toplam satışını bile geride bıraktı 

İSTANBUL Milliyet 

Yayın hayatına 2 yıl önce başlayan Salsa, müthiş bir başarıya imza attı. 
Gençlik dergisi Salsa'nın 28 Haziran - 4 Temmuz 2004 tarihleri arasındaki satış rakamı 95 bin 348'e ulaştı, Trendy dergisinin satışı ise 39 bin 84'te kaldı. Salsa'nın diğer rakipleri Hey Girl haziran ayında 26 bin 911 satarken, Go Girl'ün tirajı 25 bin 918 oldu. Haftalık haber yorum dergilerinden en fazla satan Aksiyon 21 bin 945 tiraja sahipken, ekonomi dergilerinden Ekonomist'in satışı 10 bin 282, oto dergilerinden Auto Show'un satışı ise 12 bin 916. 

Anneler de okuyor 
Rakipleri dışında haber ve ekonomi dergilerinin toplam satışını da geçen muazzam bir tirajı yakalayan Salsa'nın Yazı İşleri Müdürü Hande Özcan, işin sırrının 'dert ortağı olmaktan' geçtiğini belirtti. Özcan, kısa zamanda geniş bir okur kitlesine sahip olan Salsa'nın ayda 100'ü aşkın mektup aldığını belirterek, "Genç kızlarla aramızda çok güçlü bir bağ oluştu. Sırlarını biliyoruz ama asla deşifre etmiyoruz" dedi. 
Derginin başlangıçta 14 - 19 yaş grubu için tasarlandığını hatırlatan Özcan, Salsa'nın müthiş başarısını şöyle anlattı 
"Artık kızların anneleri de dergimizi okuyor. Ulaştığımız kitleyi artık tespit etmemiz mümkün değil. Haftalık satışımız 95 bini aştı. Bunun en büyük nedeni, dergimizin okurların talepleri doğrultusunda çıkıyor olması. Sayfalarımızda müzik, sinema, güzellik, testler, alışveriş, bulmaca, sohbet ve aşk gibi genç kızlara ilişkin tüm konular bulunuyor." 

Gönül Abla'mız yok 
Salsa'nın amacının genç kızlara ders vermek olmadığını belirten Özcan, "Onlar da bunu bildiği için dergiyi çok seviyor. Bizim bir Gönül Abla köşemiz yok. Biz onların dert ortağı olmayı amaçladık ve bunu başardığımız için de mutluyuz" diye konuştu. 
2 çocuk annesi Özcan, okurlarıyla arasında beklemediği bir yakınlık geliştiğini de vurgulayarak, şunları anlattı "Genç kızlar bana aşklarını, ailevi sorunlarını, güzellik kaygılarını ve kilo problemlerini anlatıyorlar. Sevdikleri sanatçıya ulaşmak için beni ikna etmeye çalışıyorlar. Bu benim onlarla aramdaki çok duygusal bir bağ ve hep böyle kalmasını istiyorum. Bir de dergide fotoğrafım olmadığı için beni çok merak ediyorlar." 




</TEXT>
</DOC>
