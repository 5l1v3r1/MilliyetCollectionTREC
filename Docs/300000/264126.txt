<DOC>
<DOCNO> 264126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonsiy06.html </URL>
<DATE> 2004/08/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'li Anadol "Felaket deyince akla AKP iktidarı geliyor" 
</HEADLINE>
<TEXT>

     CHP Grup Başkanvekili Kemal Anadol, AK Parti iktidarı döneminde 80 yıldır yaşanmayan olayların yaşandığını ifade ederek, ''Felaket deyince akla AKP iktidarı geliyor... Ya da AKP iktidarının Türkiye'nin başına geçmesi başlı başına bir felaket''diye konuştu. 
     Anadol, Parlamento'da düzenlediği basın toplantısında Marmara depreminin üzerinden geçen süreye rağmen, hala geçici konutlarda yaşayanlar bulunduğunu ve bundan büyük üzüntü duyduğunu söyledi. Bölgede meydana gelebilecek bir depremin olası sonuçlarının hala tartışıldığına dikkati çeken Anadol, bilim adamlarının da tehlikenin büyüklüğünü vurguladıklarını anımsattı. 
     Uygulanan bilim dışı yöntemler sonucunda Türkiye'nin afetlere teslim olduğunu iddia eden Anadol, bundan da üzüntü duyduğunu kaydetti. İstanbul'da yağan yağmurun kenti teslim aldığını bildiren Anadol, sözlerini şöyle sürdürdü 
     ''Felaket deyince insanın aklına AKP iktidarı geliyor... Ya da AKP iktidarının Türkiye'nin başına geçmesi başlı başına bir felaket... AKP, hükümet olduktan sonra 80 yılda yaşanmayanlar yaşandı. Trenler devrildi, çarpıştı, su baskınları oldu, devam ediyor. Karakol baskınları oldu, Irak'ta askerlerimizin başına poşet geçirildi. Irak'a yük taşıyan şoförlerimiz öldürüldü, esir edildi. Don felaketleriyle çiftçilerimiz perişan oldu.'' TBMM Genel Kurulu'nda Hızlandırılmış Tren kazasıyla ilgili gensoru görüşmeleri sırasında AK Parti adına konuşan İstanbul Milletvekili Nusret Bayraktar'ın ''Kemgöz'' değerlendirmesi yaparak, kaderci bir anlayış sergilediğini kaydeden Anadol, sözlerini şöyle sürdürdü 
     ''AKP mantığıyla bakacak olursak gerçekten bu iktidarı bir felaket hükümeti olarak değerlendirebiliriz. Bu mantıkla değil de bilimsel olarak olaya baktığımızda ise iktidarın bilim dışı, mantık dışı uygulamalarıyla, uzmanlar bir tarafa bırakılarak partizanca bir kadrolaşmayla 80 yıllık Cumhuriyet kurumlarının dejenere edildiğini söyleyebiliriz.'' 
     
     YAVER'İN SÖZLERİ 
     Irak Devlet Başkanı Gazi El Yaver'in Türkiye'ye yaptığı ziyarete de değinen Anadol, Yaver'in ilk gün görüşmelerinde ''İç işlerimize karışmayın'' dediğini ve Türk vatandaşlarına Irak'a girişte vize uygulanmasından söz ettiğine bildirdi. 
     Anadol, bu açıklamalarla, CHP'nin Irak konusunda geçmişten bugüne yaptığı uyarıların ne kadar haklı olduğunun bir kez daha ortaya çıktığını söyledi. 
     
</TEXT>
</DOC>
