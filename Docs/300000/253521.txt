<DOC>
<DOCNO> 253521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun17.html </URL>
<DATE> 2004/07/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Komşuda 'devlet nişanı' skandalı... 
</HEADLINE>
<TEXT>

     Bulgaristan'da komünizm döneminde başsavcılık görevinde bulunan ve Türklere karşı yürütülen asimilasyon kampanyasında önemli rol alan Prof. Vasil Mrıçkov'a en büyük devlet madalyası olan ''1. Derece Stara Planına Nişanı'' verilmesi kararı skandala yol açtı. 
     İktidardaki koalisyon hükümetinin ortağı olan ve üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH lideri Ahmet Doğan, Parlamento Başkanı Ognyan Gercikov'un önerisi ve Cumhurbaşkanı Georgi Pırvanov'un onayıyla Mrıçkov'a devlet nişanı verilmesi kararına sert tepki göstererek, ''Ben kendi nişanımı iade edeceğim. Hem kurbanı, hem celladı ödüllendiremezsiniz'' dedi. 
     Mrıçkov'un komünizm döneminde Türklere karşı uygulanan asimilasyon kampanyası sırasında başsavcılık yaptığını hatırlatan Doğan, sözlerini şöyle sürdürdü 
     ''Mrıçkov'un başsavcılık görevi yaptığı 1986-1990 döneminde ben de dahil olmak üzere yüzlerce Türk mahkemeye dahi çıkarılmadan siyasi suçlu olarak hapislere atıldı. Tam bir hukuk katliamı yaşandı. Bu olaylardan başsavcı olarak o da sorumludur. Böyle bir insana nasıl olur da devlet nişanı verilir. Bu karara tepki olarak bana verilen devlet nişanını iade edeceğim. Bu kararım kesindir.'' Gercikov, geçen ay Cumhurbaşkanlığına bir öneri mektubu göndererek parlamento yasa komisyonu başkanı Mrıçkov'a hukuk alanında üstün başarı gösterdiği gerekçesiyle ''1. Derece Stara Planına Nişanı'' verilmesini istemiş, Pırvanov da bu öneriyi kabul ederek onaylamıştı. 
     Doğan da, etnik barışın korunmasında gösterdiği gayretlerden dolayı Mart ayında aynı nişanla ödüllendirilmişti. 
     
</TEXT>
</DOC>
