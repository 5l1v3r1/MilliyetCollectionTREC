<DOC>
<DOCNO> 291377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun27.html </URL>
<DATE> 2004/11/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Filistinliler'in yarısı yoksulluk sınırının altında yaşıyor 
</HEADLINE>
<TEXT>

     Dünya Bankası'nın raporuna göre, Filistinlilerin yarısına yakını günde 2 dolardan az bir parayla yaşamak zorunda kalıyor. 
     Rapora göre, 3.6 milyon Filistinlinin yüzde 47'si yoksulluk sınırının altında yaşıyor. Bu oran, 1999'da yüzde 20 seviyesindeydi. 600 bin kadar Filistinli gıda, barınma ve giyim gibi en temel ihtiyaçlarını karşılayamıyor. 
     Dünya Bankası'nın 83 sayfalık raporunda, bu yılın ikinci çeyreği itibarıyla işsizliğin yüzde 28.6'ya yükseldiği bunun intifadan önce yüzde 10 olduğu belirtiliyor. Gençler arasındaki işsizlik oranıysa yüzde 40 dolayında. 
     İntifadanın 2000 yılında başlamasından beri Filistin topraklarında yoksulluk ve işsizliğin önemli ölçüde arttığı belirtilen rapora göre bu kriz ancak Filistinlilerin yabancı pazarlarda ticaret yapmasına izin verilmesi suretiyle aşılabilir. 
     Raporda, İsrail'in Batı Şeria ve Gazze'deki askeri engellemelerinin Filistin ekonomisini boğduğu belirtilerek, ''Sınırdaki engellemelerin azaltılmasının yoksullukla savaşım ve istihdam yaratılmasında tek başına yeterli olmayacağı, Filistin ekonomik krizinin sona ermesinin aynı zamanda sınırların açılmasına ve özel sektörün uluslararası pazarlara çıkmasına bağlı olduğu'' kaydediliyor. 
     
</TEXT>
</DOC>
