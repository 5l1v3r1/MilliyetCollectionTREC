<DOC>
<DOCNO> 295566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy03.html </URL>
<DATE> 2004/12/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çankaya Köşkü'nde AB zirvesi 
</HEADLINE>
<TEXT>

     Devletin zirvesi, AB zirvesine 10 gün kala Çankaya Köşkü'nde biraraya gelecek. Toplantının gündeminde AB yolunda atılan ve atılması gereken adımlar var. 
     17 aralıkta yapılacak kritik zirve öncesinde gelişmeler Çankaya Köşkü'nde ele alınacak. 
     Cumhurbaşkanı Ahmet Necdet Sezer'in başkanlığında bugün saat 16.00'da yapılacak zirveye Başbakan Recep Tayyip Erdoğan, Dışişleri Bakanı Abdullah Gül ve Dışişleri Bakanlığı bürokratları katılacak. 
     
     Zirve öncesi son durum değerlendirilecek 
     Toplantıda 17 aralıkta yapılacak AB zirvesi öncesindeki durum ile zirveden çıkacak karar olasılıkları değerlendirilecek. 
     
     'Kıbrıs' konusu tartışılacak 
     Toplantıda ayrıca Kıbrıs ile ilgili gelişmeler gözden geçirilecek. Cumhurbaşkanı Sezer’e Kıbrıs ile ilgili gelişmeler hakkında bilgi verilecek. 
     AB zirvesi için hazırlanan sonuç bildirisi taslağında yer alan ifadeler de toplantıda ele alınacak. 
     
     Erdoğan-Baykal görüşmesi 
     AB zirvesi için hazırlıklar kapsamında Başbakan Recep Tayyip Erdoğan, bugün CHP Genel Başkanı Deniz Baykal'ı ziyaret edecek. 
     Dışişleri Bakanı Abdullah Gül'ün de katılacağı görüşmede, Erdoğan'ın Baykal'ı 17 aralık zirvesi için Brüksel'e davet etmesi bekleniyor. 
     Başbakan Erdoğan'ın, 17 aralık zirvesinde Türkiye'nin takınacağı tutum ve beklentiler konusunda bilgi vermesi, Baykal'ın da bu konuda beklentilerini dile getirmesi bekleniyor. 
     
</TEXT>
</DOC>
