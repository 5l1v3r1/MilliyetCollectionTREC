<DOC>
<DOCNO> 299638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur50.html </URL>
<DATE> 2004/12/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Marmaris'te su baskını .. 
</HEADLINE>
<TEXT>

     Marmaris'te öğle saatlerinde bastıran sağanak yağış yüzünden dereler taştı, bazı ev ve işyerlerinin zemin katlarını su bastı, trafikte aksamalar meydana geldi. 
     Marmaris Kaymakamı Cemalettin Özdemir, AA muhabirine yaptığı açıklamada, öğle saatlerinde yoğunlaşan sağanak yağış sırasında bazı evlerle işyerlerinin zemin katlarını su bastığını belirtti. 
     Trafikte aksamaların yaşandığını bazı araçların yollarda mahsur kaldığını ifade eden Özdemir, olayda can kaybının olmadığını bildirdi. 
     Su baskınlarına müdahale etmek için tüm kurumların seferber olduğunu ifade eden Özdemir, mahsur kalan araçların çekicilerle kaldırılmaya çalışıldığını, ev ve işyerlerinin zemin katlarına dolan suyu boşaltma çalışmalarının da sürdüğünü anlattı. 
     Marmaris Belediye Başkanı Ali Acar ise sağanak yağışa bağlı olarak Armutalan bölgesinden inen yağmur sularıyla taşan derelerin çevresinde bulunan ev ve işyerlerini su bastığını söyledi. 
     Acar, belediye ekiplerinin, kaymakamlığın ve diğer ilgili kuruluşların katkısıyla su baskınlarına müdahale ettiğini belirtti. 
     
</TEXT>
</DOC>
