<DOC>
<DOCNO> 291443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko35.html </URL>
<DATE> 2004/11/23/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Euro Dolar paritesi tepetaklak... Yeni rekor 1.3091 
</HEADLINE>
<TEXT>

     Doların, ABD'nin cari ve bütçe açıklarından kaynaklanan değer kaybı sürüyor. Bugün euro dolar paritesi 1.3091'e çıkarak yeni bir rekora imza attı. Bazı analistler FED'in Aralık ayındaki toplantısında faizi yarım puan artırabileceğini söylüyor. 
     Avrupa döviz piyasasında 1.3091'e çıkan euro dolar paritesi, Avrupa ortak parasının dolaşıma çıktığı 1999 yılından bu yana en yüksek seviyesine ulaşmış oldu. 
     Geçen hafta sonu toplanan G20 zirvesinde uzlaşmaya varılamamasının dolardaki gerilemenin önünü açtığını belirten ekonomistler, müdahale olmaması durumunda doların daha da gerileyeceğini belirtiyor. 
     Yaklaşık 2 ay önce 1.20 dolardan satılan euronun bu kısa dönemde dolar karşısındaki değerlenmesi, yüzde 9'u aştı. 
     Avrupa ülkeleri uluslararası alanda rekabet avatajını kaybedecekleri için euro'nun değerlenmesinden rahatsızlık duyuyorlar. 
     euro dolar paritesinin 1.35'e ulaşması halinde Avrupa Merkez Bankası'nın euronun değerlenişine müdahale etmesi bekleniyor. 
     Avrupa Komisyonu'nun Ekonomi ve Mali İşlerinden Sorumlu Üyesi Joaquin Almunia, euro'da kaydedilen son yükselişlerin "doğru yönde bir hareket olmadığını" ifade ederken, parite hareketinin euro bölgesinin ihracat performansını olumsuz etkileyebileceğini, euro'nun değerlenmesinin sürmesi halinde, dış talepte sorunlar yaşanabileceğini belirtti. Almunia, piyasalardaki hızlı hareketleri hoş karşılamayacaklarını söyledi. 
     
     FED'İN FAİZ ARTIRIMI ÖNEMLİ 

     Öte yandan Amerikan Merkez Bankası FED 14 Aralık'ta bu yılın son faiz toplantısını yapacak. Analistler arasında genel beklenti FED'in faizi çeyrek puan artıracağı yönündeydi. Ancak son dönemde paritede dolar aleyhine yaşanan hızlı yükseliş nedeniyle faizlerin yarım puan artırılacağına yönelik tahminler de yapılıyor. 
     FED'in ABD'den sermaye çıkışını engellemek, hatta cari işlemler açığını finanse edebilmek amacıyla bir miktar sermaye girişini tetiklemek için aralık ayındaki toplantısında faizleri 25 baz puan yerine 50 baz puan artırabilir. 
     Buradaki mantık dolar faizini mümkün olduğu kadar cazip seviyeye getirerek bozulan ABD ekonomisinin riskini almak istemeyen yatırımcıları tekrardan dolara yöneltebilmek. 
     Fakat faizlerin ABD'de hızlı şekilde yükseltilmesi çok büyük bütçe açığı olan Amerikan hazinesinin borçlanma maliyetlerini de olumsuz etkileyeceğinden 50 baz puanlık bir artırım yerine 25 baz puanlık bir artırımın uygun olacağı daha çok kabul gören bir görüş. 
     
     DOLARIN PABUCU DAMA MI ATILIYOR 

     Doların hızlı değer kaybı karşısında bazı ülkeler önlemlerini artırdı. Rusya Merkez Bankası, euro cinsinden döviz rezervlerini artırmayı planladığını açıkladı. 
     Rusya Merkez Bankası Birinci Başkan Yardımcısı Aleksey Ulyukayev, bugün düzenlediği basın toplantısında, ülkenin 100 milyar doları aşan döviz rezervi içinde euronun payını daha da yükseltmeyi değerlendirebileceklerini söyledi. 
     Rus yetkilisinin bu açıklaması, euro karşısında haftalardır değer yitirmekte olan dolar için yeni bir darbe olarak niteleniyor. 
     Uzmanlar, iki yıl öncesine kadar döviz rezervlerinin sadece yüzde 10'unu euro cinsinden tutan Rusya'nın, şu anda bu oranı yüzde 25-30 düzeylerine dek çıkardığını, Avrupa paralarının güçlenmesine paralel olarak birçok ülke merkez bankalarının da aynı şekilde hareket ederek, döviz sepetinde euronun ağırlığını yavaş yavaş artırdıklarını vurguluyor. 
     
     ARAP SERMAYESİ EURO'YA 

     Bu arada petrol zengini Ortadoğulu yatırımcıların ABD k ğıtları yerine Japon tahvilleri ve euroya yöneldiği bildirildi. İsimlerinin açıklanmasını istemeyen yatırım uzmanlarına göre son aylarda dolar karşılığı sattıkları petrolden elde ettikleri geliri Japon hazine k ğıtlarıyla euro cinsi yatırımlara yönlendiren Ortadoğu ülkeleri, dolardaki hızlı gerilemeyle birikimlerinin erimesinden kurtuluyor. Japonya'nın hazine k ğıtlarına nominal getirinin düşük olması sebebi ile denizaşırı yatırımcılardan pek talep gelmiyordu. 
     Son aylarda ise durum değişti ve bilhassa Ortadoğu ülkelerinden talep görmeye başladı. Japon Yeni'nin son haftalardaki değer kazancında petrol sermayesinin Japonya'ya akmaya başlamasının etkili olduğu düşünülüyor. 
     Euroyu ABD Doları karşısında zirveye taşıyan son harekette petrol fiyatlarının son birkaç aydır yüksek seyretmesi nedeniyle özellikle Arap ülkelerinde oluşan birikimin etkili olduğunu değerlendiren yatırım uzmanları, gelirleri hızla artmasına rağmen mayıs ayından bu yana ABD hazine k ğıtlarında OPEC ülkelerinin gerçekleştirdiği yaklaşık 3 milyar dolarlık satışa dikkat çekiyor. 

     
</TEXT>
</DOC>
