<DOC>
<DOCNO> 294884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/spor/spo04.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan karaya çıkardı 1-0 
</HEADLINE>
<TEXT>


Trabzonspor, Konyaspor maçının ardından girdiği bunalımdan Fatih Tekke ile kurtuldu, Çaykur Rize önünde galibiyete ulaşıp nefes aldı. Usta golcü, penaltı kaçırmasına rağmen alkış topladı 


Yattara düşürüldü 
KONYASPOR maçının ardından krize giren Trabzonspor, Çaykur Rizespor galibiyetiyle moral buldu. Karşılaşmaya hızlı başlayan Bordo - Mavili ekip, 3. dakikada Volkan'ın ortasını iyi takip eden Fatih'in plasesiyle 1-0 üstünlüğü yakaladı. Geride kalan bölümde oyun kilitlendi, Rize etkisini daha fazla hissettirdi. 90 1'de Yattara ceza alanında yerde kaldı. Koray kırmızı kart görürken, tribünlerin çağrısıyla atışı kullanan Fatih'in penaltısında topu kaleci Zdravkov çıkardı. 

Gökdeniz gerilimi 

Tribünlere karşılık verdi 
KARŞILAŞMADA kötü bir performans ortaya koyan Gökdeniz Karadeniz'e taraftarlar zaman zaman küfürlü tezahüratlarda bulundular. Tribünden İhsan Derelioğlu'na "Gökdeniz'i çıkarsana" tepkileri geldi. Gökdeniz bir ara öfkesine hakim olamadı ve el kol hareketi yaptı. 

Babası tepki gösterdi 
TRİBÜNDE olan Gökdeniz'in babasının bu duruma tepki gösterdiği, beraberindeki akrabalarının taraftar ile kavgasını emniyet güçlerinin önlediği bildirildi. Bir grup, maç sonrası takım otobüsünün yolunu kesip, sevgi tezahüratlarıyla Gökdeniz'in gönlünü almaya çalıştı. 

Notlar 

Ziya Doğan'a protesto 
ZİYA Doğan taraftarların boy hedefi oldu. Tribünler "Bu nasıl istifa, yakıştı mı sana, adam gibi adam değilmişsin Ziya" diye uzun süre tezahüratta bulundu. Tribünlerden ayrıca eşini dövdüğü için jandarma tarafından ifadesi alınan Yattara'ya, "Kadınlara şiddete son" pankartıyla mesaj gönderildi. 

Mehmet şoku 
ÖNCEKİ akşam grip nedeniyle ateşi yükselen ve serum takılan Mehmet Yılmaz kadrodan çıkarıldı. Rize'de de cezalı Kürşat, El Tabei, sakat Gürol ve Murat Sözkesen oynamadı. Zafer de maçın başında sakatlanınca Çalımbay büyük sıkıntı yaşadı. 

Siftah yaptı 
KULÜPTE geçici olarak takımın başına getirilen İhsan Derelioğlu ilk sınavını Rize'ye karşı verdi. Derelioğlu, "Fenerbahçe maçının ardından bir anlamda 'tamam' veya 'devam' söz konusuydu. İstediğimizi aldık" dedi. 


</TEXT>
</DOC>
