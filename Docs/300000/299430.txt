<DOC>
<DOCNO> 299430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun27.html </URL>
<DATE> 2004/12/21/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Putin 'Çeçenistan', Schröder 'Ukrayna' dedi 
</HEADLINE>
<TEXT>

     Evren Aydemir bildiriyor 

Rusya Devlet Başkanı Vladimir Putin, Çeçenistan'daki sorunları Avrupalı müttefikleriyle görüşmek istediklerini söyledi. 
     Putin, Almanya'nın Schleswig kentindeki Gottorf Sarayı'nda yapılan Rus-Alman görüşmelerinden sonra Almanya Başbakanı Gerhard Schröder ile düzenlediği basın toplantısında, Çeçenistan sorununa ilişkin bir soruya şu karşılığı verdi 
     ''Çeçenistan kriziyle ilgili olarak gösteri düzenleyenleri gördüm. 'Çeçenistan'daki savaşı durdurun' yazılı pankartlar taşıyorlardı. Bu kişilere şunu söyleyebilirim Çeçenistan'da 3 yıldan bu yana savaş yok. Mutlu Noeller Ancak Çeçenistan'da sorun yok mu Çeçenistan'da birçok sorun var. Bunları Avrupalı müttefiklerimizle görüşmek istiyoruz.'' Putin, Ukrayna'daki seçimlerle ilgili bir soru üzerine de, bu ülkede seçimi kazanabilecek hiçbir liderle sorunu olmayacağını belirterek, ''Devlet başkanları gelir ve gider, ancak Ukrayna halkı kalır'' dedi. 
     Bir gazetecinin Rusya'nın Almanya'ya borçlarını ne zaman ve ne şekilde ödeyeceği şeklindeki sorusuna karşılık da Putin, Almanya'nın zamanında ülkesine kredi vererek temel ekonomik yapıların korunmasına büyük ölçüde yardımcı olduğunu, ülkesindeki ekonomik gelişmelerden dolayı faiz de ödememek için bu borcu bir an önce ödemek istediklerini ifade etti. 
     Almanya ile örnek teşkil edebilecek ilişkiler içinde bulunduklarına işaret eden Putin, yeni projeleri görüştüklerini, bu bağlamda Siemens şirketi ile Rusya için yeni bir hızlı tren geliştirilmesi konusunda anlaşma imzaladıklarını söyledi. 
     Schröder ile yaptığı görüşmede, Irak, Ortadoğu ve Balkanlar'daki duruma da değindiklerini kaydeden Putin, AB ile ilişkilerini geliştirmek amacıyla da Almanya'yla ikili ilişkilerini yoğun şekilde sürdüreceklerini belirtti. 
     Schröder ise, Ukrayna'daki siyasi krizle ilgili olarak, ''Ukrayna'daki seçimlere müdahale etmeye kimsenin hakkı yok. Rusya'yla birlikte bölgenin sosyo-ekonomik kalkınmasına katkıda bulunmak istiyoruz'' dedi. 
     Rusya ile olan ekonomik ilişkilerinin büyük ölçüde geliştiğine dikkati çeken Schröder, bu nedenle gerçek anlamda bir stratejik ortaklıktan söz edilebileceğini belirtti. 
     Schröder, Rusya'nın borçlarıyla ilgili bir soruya karşılık da, ''Zamanında ödeme olacak. Ödemelere gelecek yıl içinde başlanacak. Ancak bu konuda daha fazla ayrıntılı bilgi veremem'' dedi. 
     Schröder ayrıca, Putin'in kendisini, İkinci Dünya Savaşı'nın sona ermesinin 60. yıldönümü dolayısıyla düzenlenecek törene davet ettiğini, bundan büyük onur duyduğunu, çünkü geçmişte yapılan hatalar hatırlanarak, geleceğin daha iyi şekillendirilebileceğini söyledi. 
     
</TEXT>
</DOC>
