<DOC>
<DOCNO> 268072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun04.html </URL>
<DATE> 2004/09/01/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Japonya'da 1 milyon kişinin katılımıyla deprem tatbikatı yapıldı 
</HEADLINE>
<TEXT>

     Japonya'da Başbakan Juniçiro Koizumi'nin de katıldığı, 1 milyon kişinin yer aldığı deprem tatbikatı yapıldı. 
     Tokyo'da 80 yıl önce 140 bin kişinin ölümüne neden olan ''Büyük Kanto'' depreminin yıldönümünde yapılan tatbikat, mavi iş elbisesi giymiş Koizumi'nin televizyondan uyarı yapmasıyla başladı. 
     Koizumi, sözde büyük sismik dalgalar olacağı, çok fazla tahribat meydana geleceği uyarısının ardından halktan soğukkanlı olmasını istedi ve kamu güvenliğini koruyacak acil tedbirlerin alınması için ellerinden geleni yapacaklarını söyledi. 
     Yine mavi iş elbiseleri içindeki bakan ve afet görevlileri, Tokyo ve civarında yıkıma neden olacak şiddetli depremin ardından oluşan zararı değerlendirmek üzere acil durum merkezinde bir araya geldi. Okullar ve işyerlerinde tahliye işlemleri yapıldı. 
     Tokyo ile aynı anda Richter ölçeğine göre 6.5 büyüklüğünde bir depremle sarsıldığı farz edilen Yokohama'da da tatbikata 6 bin kişi katıldı. 
     Bu arada Japon Meteoroloji Ajansı, tatbikat yapıldığı sırada Japonya'nın kuzeyinde 5.8 büyüklüğünde bir deprem meydana geldiğini, ancak can ve mal kaybına yol açmadığını duyurdu. 
     Japonya'da, 1 Eylül 1923 yılında 7.9 büyüklüğünde meydana gelen ''Büyük Kanto'' depremi, Tokyo'da 140 bin kişinin hayatına malolmuştu. Her yıl, bu depremin yıldönümünde tatbikat düzenleniyor. 
     
</TEXT>
</DOC>
