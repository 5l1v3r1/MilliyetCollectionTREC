<DOC>
<DOCNO> 277729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko12.html </URL>
<DATE> 2004/10/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kuru fasulyenin ateşi düştü... 
</HEADLINE>
<TEXT>

     Ramazan ayının yaklaşması nedeniyle yapılan stoklar yüzünden birkaç hafta önce aniden artan kuru fasulye fiyatı, yeni hasat edilen ürünlerin piyasaya girmesiyle 1 milyon liranın altına geriledi. 
     AA muhabirinin edindiği bilgiye göre, üretiminde yaşanan patlama nedeniyle geçen yıl kilogramı 500 bin lira seviyelerinde satılan kuru fasulyenin fiyatı, bu yıl yapılan stoklar yüzünden Ağustos ayında aniden 900 bin, Eylül ayında toptan satışta 1,7 milyon, pazarda ise 3 milyon liraya kadar ulaştı. 
     Bu artış karşısında bazı firmaların ithalat talebi yerine getirilmezken, Eylül ayının sonlarına doğru başlayan hasat, kuru fasulyenin fiyatında ortaya çıkan artışı frenledi. 
     Fiyatı giderek düşen kuru fasulyenin kilogramı, Konya Ticaret Borsası'nda 800 bin liraya kadar gerilerken, ortalama 992 bin liradan işlem görüyor. 
     Türkiye'nin fasulye üretimi açısından önde gelen illeri arasında yer alan Karaman'ın Ziraat Odası KZO Başkanı Ercüment Yılmaz, bugün Karaman'da kuru fasulyenin 800-850 bin lira arasında fiyatlarda alıcı bulduğunu bildirdi. 
     Yeni yapılan hasatın borsalara ve piyasaya yansımasıyla fasulyede yaşanan fiyat artışının durduğunu vurgulayan Yılmaz, ''Aslında çiftçi için 1 milyon lira iyi fiyat. Bu rakamın altına düşünce üretici kazanç elde edemiyor. Umarım fiyatlar daha da düşmez'' dedi. 
     Fiyatların arttığı sırada bazı çevrelerin ithalat için Tarım ve Köyişleri Bakanlığı'na baskı yaptığını dile getiren Yılmaz, ''Ama baskılar sonuçsuz kaldı ve ithalata izin verilmedi. İthalat yapılsaydı fasulye üreticisi bu yıl da zarar edecekti. Çünkü, fiyatların yüzde 50 oranında düştüğü bu dönemde ithalat olsaydı, kuru fasulye 500 bin liranın altına kadar gerilerdi'' diye konuştu. 
     
</TEXT>
</DOC>
