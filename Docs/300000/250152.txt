<DOC>
<DOCNO> 250152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/yasam/axyas01.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara hortuma karşı savunmasız 
</HEADLINE>
<TEXT>


Hortum Ankara'da 3 can aldı ama Trakya ve Marmara'yı vurabilecek bir hortumu önceden belirleyebilecek İstanbul'daki radar, 2 aydır bozuk... 

AYDIN HASAN Ankara 

Ankara Çubuk'a bağlı Sünlü köyünde yaşanan hortum felaketi, Marmara bölgesinde meydana gelecek olası hortum tehlikesini haber verecek radar sisteminin çalışmadığını ortaya çıkardı. 
Meteoroloji Mühendisleri Odası Başkanı Mustafa Diren, İstanbul'da bulunan ve Marmara Bölgesi'nin tamamını gözlem ağı içine alan radar sisteminin yılbaşından bu yana çalışmadığını iddia etti. Diren, 500 kilometrelik alanı kontrol eden radar sisteminin devre dışı olması nedeniyle Edirne, Kocaeli ve Bursa dahil Trakya ile Marmara Bölgesi'nde meydana gelebilecek hortumun önceden bilinemeyeceğine dikkat çekti. 
İstanbul'daki radarın çalışmadığı, ilk olarak Çevre ve Orman Bakanı Osman Pepe'nin CHP Konya Milletvekili Atilla Kart'ın soru önergesine verdiği yanıtla ortaya çıktı. Pepe, İstanbul'daki meteoroloji radarının faaliyette olmadığını açıkladı. 
Devlet Meteoroloji İşleri DMİ Genel Müdürü Adnan Ünal da İstanbul'daki radarın yıldırım düştüğü için 2 aydır kullanılmadığını belirtti. Bu açıklamalar, ani ve şiddetli yağışlarda, yolların derelere dönüştüğü ve kentsel yaşamın felç olduğu İstanbul'da, uyarı eksikliği bulunduğunu gözler önüne serdi. 

Dört radar var 
Türkiye'de İstanbul, Elmadağ, Balıkesir ve Zonguldak'ta olmak üzere dört adet meteoroloji radarı bulunduğunu kaydeden Diren, şunları söyledi "İstanbul'daki radarın kullanılmaması büyük eksiklik. DMİ, hava tahmin merkezleri sayesinde yağışları ve hava hareketlerini tahmin ediyor. Ancak radarlar, atmosferdeki ani değişimleri, 1 - 2 saat öncesinden tespit ediyor." 
Diren, Sünlü köyündeki hortumun tespit edilememiş olmasını da, yeterli meteoroloji mühendisi çalıştırılmıyor olmasına bağladı. DMİ'de şu anda 108 meteoroloji mühendisinin çalıştığını ancak bu sayının en az 250 olması gerektiğini ifade eden Diren, "DMİ bünyesinde fırtına izleme merkezi olsaydı, Çubuk'taki oluşum, mutlaka izlenir ve tespit edilirdi" dedi. 


</TEXT>
</DOC>
