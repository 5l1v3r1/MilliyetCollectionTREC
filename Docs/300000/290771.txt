<DOC>
<DOCNO> 290771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/siyaset/siy02.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehdi Zana'ya VIP'te gözaltı 
</HEADLINE>
<TEXT>


SİNAN TOROS İstanbul 


Eski DEP Milletvekili Leyla Zana, 10 yıldır İsveç'te yaşayan eşi Mehdi Zana'yla birlikte Türkiye'ye döndü. Mehdi Zana, Ankara'ya gitmek için VIP Salonu'nda beklerken gözaltına alındı. Zanalar kızları Ruçen, Selim Sadak, Orhan Doğan, Ayşegül Doğan ve Hatip Dicle'yle birlikte dün Brüksel'den İstanbul'a geldi. Zana ve beraberindekiler, havalimanında gidişlerinde olduğu gibi yine VIP salonunu kullandı. Mehdi Zana, neler hissettiği sorusu üzerine, "Bir bakalım geleyim, göreyim dedim. Duygularım biraz kabarmış tabii ki. Özledim vatanımı. 10 yıldır burada değilim, bir bakayım ne var, ne yok. Öyle ezbere konuşmayayım" dedi. Mehdi Zana, Ankara'ya gitmek üzere VIP salonunda beklerken, polis tarafından alınarak Havalimanı Şube Müdürlüğü'ne götürüldü. 


</TEXT>
</DOC>
