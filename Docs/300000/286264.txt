<DOC>
<DOCNO> 286264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/spo01.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar sırada 
</HEADLINE>
<TEXT>


Teknik Direktör Vicente del Bosque, Athletic Bilbao karşısında alınan farklı galibiyeti kişiselleştirmemek gerektiğine işaret etti, "Bu takımdan daha çok yıldız çıkacak" dedi 

ORHAN YILDIRIM 


'En değerli zafer' 
SİYAH - Beyazlı takımın teknik patronu Del Bosque, Athletic Bilbao karşısında çok iyi bir mücadele ederek, haklı bir galibiyet aldıklarını söyledi. Bilbao'nun, grubun en zorlu takımı olduğunu vurgulayan İspanyol hoca, "Bu durum galibiyeti daha değerli kılıyor" diye konuştu. İyi bir takım olma yolunda olduklarının altını çizen Bosque, "Carew bugün çok iyi oynadı. Ama galibiyeti kişiselleştirmemeliyiz. Bu takımdan daha çok yıldızlar çıkacaktır" ifadelerini kullandı. 

İbrahim el üstünde 
DEL Bosque, El Pais gazetesindeki demecinde Sergen'in yerine ikinci yarıda görev alan İbrahim Akın'ı övdü. "Büyük gelecek vaat eden bir futbolcumuz var. Adı İbrahim Akın" diyen İspanyol hoca, "Henüz sadece 20 yaşında. Fizik gücü ve hızı var. Büyük bir futbolcu olmak için alın yazısının olduğuna inanıyorum. Üstelik solak olması diğer tüm solaklar gibi onu biraz daha farklı yapıyor" dedi, Del Bosque, Beşiktaş için de, "Çok güçlü ve mücadeleci bir ekibiz" yorumunu yaptı. 

Valverde büyülendi 

ATHLETİC Bilbao Teknik Direktörü Ernesto Valverde, grupta işlerinin zorlaştığını söyledi. Valverde, "Zaten burada kazanmak çok zordu. Bu başından belliydi" dedi. İspanyol çalıştırıcı, İnönü'deki atmosfer için de, "San Mames Stadı'nda da çok iyi ambians var. Ama ben buradaki ambiansı hiçbir yerde görmedim. Seyirci 12. adam gibiydi. Ben böyle bir şeye daha önce şahit olmamıştım" yorumunu yaptı. 

Parma'dan tek kurşun 1-0 

Gol Budel'den 
BEŞİKTAŞ'IN B Grubu'ndaki rakiplerinden Parma, evinde Rumen temsilcisi Steaua Bükreş'i tek golle yenerek üç puanın sahibi oldu. İtalya Ligi'nde sıkıntılı günler geçiren Parma'yı galibiyete taşıyan golü karşılaşmanın 80. dakikasında Budel filelere yolladı. Çizme ekibi bu sonuçla gruptaki ilk puanlarını almayı başardı. 


</TEXT>
</DOC>
