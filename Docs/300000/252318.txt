<DOC>
<DOCNO> 252318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/agun.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anne meşgulüm ' 
</HEADLINE>
<TEXT>


Köprüye dev bir pankart açarken cep telefonu çalan Greenpeace üyesi Tuna Türkmen, annesine böyle seslendi 

BURCUM DEVREZ İstanbul 

NATO Zirvesi sırasında Boğaz Köprüsü'nden halatlarla sarkarak eylem yapan Greenpeace üyeleri, yaşadıkları tehlike dolu dakikaları anlattı. 
Sınır dışı edilen Avusturyalı arkadaşlarıyla birlikte "NATO'da nükleer silahlara hayır" yazılı dev bir pankart açan 4 gençle, köprünün ayaklarında konuştuk. Güvenlik önlemlerinin kendilerini korkutmadığını söyleyen İTÜ Çevre Mühendisliği öğrencisi Tuna Türkmen 22 , "Köprüye arabayla gelip Ortaköy ayağına yakın bir yerde indik. Atlayışımız bir dakikada gerçekleşti. 10 dakika sonra, köprüden geçen trafik polisi bizi fark ederek ekiplere haber verdi. Polisler bizi çekmeye çalışınca, çok tehlikeli bir şey yaptıklarını anlatmaya çalıştım" dedi. 
Pankartı açmaya çalıştığı sırada cep telefonu çalan Açıköğretim Fakültesi Kamu Yönetimi Bölümü öğrencisi Oğuzhan Yılmaz 24 , sonrasını şöyle anlattı 
"45 metre yükseklikteyim. Babam televizyonda, canlı yayında Greenpeace'in eylem yaptığını görmüş. Telefonu açtım. Çok meşgul olduğumu söyledim. O da benim oradakilerden olduğumu anladı. 'Eş...' deyip kapattı." 
Ardından da Türkmen'in telefonu çaldı. Onu da arayan annesiydi. Türkmen, "Nerede olduğunu bilmiyordu. 'Meşgulüm' deyip telefonu kapattım. Gözaltına alınınca anneme haber verdim. 'Oğlum yapma böyle şeyler. Senin için endişeleniyorum' dedi. Ama eve gidince de, gurur duyduğunu söyledi" diye konuştu. 

"Ölüyoruz" diye bağırdılar 
Bir polisin, kendilerine gözdağı vermek için, "İpleri keserim, denize düşersin" dediğini iddia eden Yılmaz, "Verdikleri 15 dakikalık süre geçince, 10 polis yüklenip beni yukarı çekti. Durumun ciddi olduğunu anlatmak için, hepimiz 'Ölüyoruz' diye bağırmak zorunda kaldık" şeklinde konuştu. 
Dağcılık ve endüstriyel tırmanışla ilgilenen Deniz Güman 31 ise, "Polisin bu kadar bilinçsiz davranışı sonucu eylemi erken bıraktık" dedi. 



</TEXT>
</DOC>
