<DOC>
<DOCNO> 255580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun04.html </URL>
<DATE> 2004/07/15/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Irak'ta 140 bin yabancı asker var 
</HEADLINE>
<TEXT>

     Irak'ta şu anda 30 ülkeden çeşitli askeri güçler mevcut bulunurken, bu rakam 118 bini Amerikan askeri olmak üzere toplam 140 bini buluyor. 
     BBC'nin haberine göre, 12 Temmuz 2004 itibariyle geçerli olan rakamlar çerçevesinde, Irak'ta savaşın başında olduğu gibi yabancı askeri varlık içinde başat gücü ABD oluşturuyor. ABD'yi İngiltere, İtalya ve Polonya izliyor. 
     Irak'taki yabancı askerlerin konuşlanışı, görev yaptıkları bölgeler ve sayıları şöyle 
     
     BAĞDAT OPERASYONLAR BÖLGESİ 
     Çoğu Amerikan 1. Süvari Tümeni'nden olmak üzere yaklaşık 30 bin yabancı asker bulunuyor. Kentin Ebu Garip bölgesinde 32 Estonya askeri var. Iraklı askerler, 28 Haziran itibariyle çokuluslu güçle koordinasyon içinde Bağdat'ta devriye gezmeye başladı. 
     Bağdat, ayrıca çokuluslu gücün karargahlarının olduğu bölge. 
     
     KUZEYDEKİ ÇOKULUSLU TUGAY OLİMPİA GÖREV GÜCÜ 
     Kuzeyde, 11 bin 500'ü Iraklı güvenlik gücü olmak üzere 20 bin asker var. 8 bin 500 yabancı askerin neredeyse tamamı, çoğu 3. Tugay 2. Piyade Tümeni'nden olmak üzere Amerikan askeri. Burada, bir Arnavutluk komanda birimi de bulunuyor. 
     Güney Kore, gelecek ay Erbil'e 3 bin asker konuşlandırmaya başlayacak. Halen bu ülkedeki 700 Koreli askerin çoğu Irak'ın güney doğu kesiminde üslenmiş durumda, bu askerlerin yaklaşık yarısı Erbil'e hareket edecek. 
     
     KUZEY-ORTA KESİM OPERASYONLAR BÖLGESİ 
     Amerikan 1. Piyade Birliği'nin yanı sıra, Gürcistan'dan 150, Letonya'dan 40, Moldova'dan 30 ve Makedonya'dan 30 asker mevcut. 
     
     BATI OPERASYONLAR BÖLGESİ 
     Amerikan 1. Deniz Piyade Tümeni'nin yanı sıra Azerbaycan'dan 150 ve Tonga'dan 40 asker bulunuyor. 
     
     ÇOKULUSLU TÜMEN ORTA-GÜNEY KESİMİ 
     Bu bölgede de Polonya'dan 2 bin 500, Ukrayna'dan 1550, Tayland'dan 450, Bulgaristan'dan 420, Macaristan'dan 290, Romanya'dan 200, Moğolistan'dan 140, Letonya'dan 110, Slovakya'dan 110, Filipinler'den 90, Litvanya'dan 50 asker bulunuyor. 
     Filipinler, dün ülkedeki asker sayısını azaltarak 51'den 437e indirdiğini açıkladı. 
     
     ÇOKULUSLU TÜMEN GÜNEY-DOĞU KESİMİ 
     Çoğu 1. Mekanize Tugayı'ndan olmak üzere 8 bin 300 İngiliz askeri bulunuyor. 
     Bu bölgede ayrıca, İtalya'dan 2 bin 800, Hollanda'dan 1300, Japonya'dan 500, Romanya'dan 500, Danimarka'dan 400, Norveç'ten ayrılma hazırlığında 130, Portekiz'den 124, Çek Cumhuriyeti'nden 90, Litvanya'dan 60 ve Yeni Zelanda'dan 60 asker yer alıyor. 
     
     DİĞERLERİ 
     Irak'ta bu askerlerin dışında, yukarıdaki rakamlara dahil edilmeyen Güney Koreli mühendis ve sağlık ekipleri, Estonyalı çalışanlar gibi lojistik destek içindeki bazı askeri varlıklar mevcut. 
     Avustralya'nın Irak içinde ve civarında 850'i askeri bulunuyor. Bu askerlerin çoğu hava trafik kontrolü, hava taşımacılığı, hava ve deniz devriyesi gibi uzmanlık alanlarında görev yapıyor. 
     Singapur da, yaklaşık 200 asker ve polisle, nakliye uçağı, tank taşıyıcı gemi ve polis eğitimi gibi destek hizmetinde bulunuyor. 
     Bazı ülkelerin, Bağdat'taki karargahlarda önemli oranda askeri bulunuyor. Örneğin 1150 İngiliz erkek ve kadın askeri personel bu kategoriye giriyor. 
     
     ASKERLERİNİ ÇEKENLER 
     İspanya, hükümet değişikliğinin ardından Irak'taki 1300 kişilik askeri gücünü Nisan ayında geri çekti. 
     Filipinler, rehine krizinin ardından küçük bir askeri birliğini çekti, diğerlerini de mümkün olan en kısa zamanda çekeceğini açıkladı. 
     Honduras, Dominik Cumhuriyeti, Norveç ve Kazakistan askeri güçlerini çeken ya da çekmeye hazırlanan diğer ülkeler. 
     
</TEXT>
</DOC>
