<DOC>
<DOCNO> 272401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo31.html </URL>
<DATE> 2004/09/16/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
İbrahim Kutluay Bosna Hersek maçında oynuyor 
</HEADLINE>
<TEXT>

     34. Avrupa Erkekler Basketbol Şampiyonası Eleme Grubu'nda ilk 3 maçını kazanan A Milli Takım, grubundaki 4. maçında 18 Eylül Cumartesi günü Bosna Hersek ile yapacağı karşılaşmanın hazırlıklarına, bugün gerçekleştirdiği antrenmanla başladı. 
     Hollanda karşısında elde ettiği farklı galibiyet ile eleme grubunu lider tamamlama yönünde önemli bir adım daha atan Milli Takım, günü tek idman yaparak geçirdi. 
     Abdi İpekçi Spor Salonu'nda antrenör Bogdan Tanjevic yönetiminde yaklaşık 1.5 saat süren çalışmada, Bosna Hersek maçının taktik provasını yapan takımın oldukça hırslı ve istekli olduğu gözlendi. 
     Antrenmanda, sakatlığı bulunan Serkan Erdoğan dışında tüm oyuncular yer alırken, ayak bileğindeki sakatlığı nedeniyle Hollanda maçında fazla süre almayan İbrahim Kutluay'ın önemli bir sıkıntısının olmadığı, Bosna Hersek maçında forma giyeceği açıklandı. 
     A Milli Takım, Bosna Hersek maçının hazırlıklarını, yarın saat 16.00'da basına kapalı olarak yapacağı tek antrenmanla sürdürecek. 
     Bu arada milliler, yarınki idman sonrası moral yemeği yiyecek ve Abdullah İnce Turnuvası'nın ilk gününde oynanacak Beşiktaş-Galatasaray maçını izlemeye gidecek. 
     
     TANJEVİC, İDMANLARI BASINA KAPADI 
     Milli takım antrenörü Tanjevic, Bosna Hersek mücadelesi öncesi antrenmanları basına kapadı. 
     Millilerin, yarın yapacağı antrenmanın yanı sıra maç günü gerçekleştirilecek şut idmanına basın mensupları alınmayacak. 
     Bu arada maç sonuna kadar tüm oyunculara konuşma yasağı getirildiği öğrenildi. 
     A Milli Takım Genel Menajeri Doğan Hakyemez, Bosna Hersek maçının önemine değinirken ''Oyuncularımızın konsantrasyonunun bozulmaması için böyle bir karar aldık. Bu maçı kazanmamız halinde grup liderliğini garantileyeceğiz. Bu nedenle Bosna Hersek maçının çok ayrı bir önemi var. Basın mensuplarının bu kararımızı anlayışla karşılayacağını tahmin ediyorum'' diye konuştu. 
     
</TEXT>
</DOC>
