<DOC>
<DOCNO> 260218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko21.html </URL>
<DATE> 2004/08/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rusya ile ticaret dengemiz bozuluyor... 
</HEADLINE>
<TEXT>

     Türkiye'nin Rusya'yla ticaretinde denge giderek aleyhine dönüyor. İlk altı ayda 16.8 milyar dolar olarak gerçekleşen dış ticaret açığının, 3 milyar dolarla yaklaşık beşte biri Rusya'yla olan ticaretten kaynaklandı. Rusya'ya karşı verilen dış ticaret açığı geçen yıla göre yüzde 80'e yakın büyüdü. 
     Devlet İstatistik Enstitüsü DİE verilerinden yapılan belirlemeye göre, Türkiye, ocak-haziran döneminde 28 milyar 589.5 milyon dolarlık ihracata karşılık, 45 milyar 433.9 milyon dolarlık ithalat yaptı. Dış ticaret açığı, yüzde 84 artarak 16 milyar 844.4 milyon dolara çıktı. 
     
     BÜYÜK BÖLÜMÜ RUSYA'YLA 

     Dış ticaret açığının, yüzde 18 oranındaki 2 milyar 998.4 milyon dolarlık bölümü Rusya'yla olan ticaretten kaynaklandı. Türkiye, ilk altı ayda Rusya'yla 812.3 milyon dolarlık ihracat, bu ülkeden 3 milyar 810.6 milyon dolarlık ithalat yaptı. Türkiye'nin Rusya'yla ticarette karşı karşıya kaldığı açık, geçen yıla göre yüzde 77 oranında büyüdü. Türkiye ile Rusya arasındaki ticaret dengesinde yaşanan bozulmada, büyük ölçüde ham petrol ve doğal gaz fiyatlarında gözlenen hızlı artış etkili oldu. Rusya'dan yapılan ithalatın önemli bir bölümünü ham petrol ve doğal gaz oluşturuyor. 
     
     ÇİN'LE DE AÇIK BÜYÜYOR 

     Çin'le olan ticaret açığı da bu ülkeden yapılan ucuz tekstil ürünleri ithalatı nedeniyle hızla büyüyor. İlk altı ayda Çin'e 230.4 milyon dolarlık ihracat yapan Türkiye, bu ülkeden 2 milyar 48.4 milyon dolarlık ithalat gerçekleştirdi. Çin'le olan ticaret açığı, yüzde 116 büyüyerek 1 milyar 817.9 milyon dolara ulaştı. 
     
     ALMANYA'YLA 2 MİLYAR DOLARLIK AÇIK 

     Türkiye, en büyük ticari parneri olan Almanya'yla ilk altı ayda 4 milyar 100 milyon dolarlık ihracat, bu ülkeden 6 milyar .3 milyon dolarlık ithalat yaptı. Almanya'yla ticarette yaşanan açık 4.3 kat artarak 1 milyar 9.3 milyon dolara çıktı. 
     Altı ayda Fransa'yla ticarette 1 milyar 377.5 milyon dolar, Güney Kore'yle ticarette 1 milyar 199.3 milyon dolar, İsviçre'yle ticarette 1 milyar 360 milyon dolar, İtalya'yla ticarette 1 milyar 308.3 milyon dolarlık açık verildi. 

ANKA 
     
</TEXT>
</DOC>
