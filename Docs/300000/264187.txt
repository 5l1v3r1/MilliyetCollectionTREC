<DOC>
<DOCNO> 264187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur34.html </URL>
<DATE> 2004/08/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Trilyonluk okul, heyelan tehlikesinden açılamıyor .. 
</HEADLINE>
<TEXT>

     Aydın'ın Söke İlçesi'nde 3 yıl önce 1 trilyon 200 milyar lira harcanarak tamamlanan Cumhuriyet İlköğretim Okulu, heyelan tehlikesi nedeniyle açılamıyor. 
     AA muhabirinin aldığı bilgiye göre, Fevzipaşa Mahallesi'nde Moralı Dağı eteğinde kurulan okul, ruhsat alma aşamasında dağdan toprak kayması yaşanması nedeniyle 3 yıldır açılamıyor. 
     İl Milli Eğitim Müdürlüğü yetkilileri, 24 derslikli okulun yeni eğitim-öğretim yılında hizmete girmesi için çaba gösterdiklerini belirten yetkililer, heyelan tehlikesi nedeniyle velilerin, çocuklarını okula göndermekten çekindiğini bildirdiler. 
     Yetkililer, boş olduğu için 2 kez hırsız giren ve camları kırılan okul için Aydın Bayındırlık İl Müdürlüğü ile Ege Üniversitesi tarafından ortak proje hazırlandığını, 1 Eylül'de yeni ihale yapılacağını söylediler. 
     İl Milli Eğitim Müdürü Murat Taner, AA muhabirine yaptığı açıklamada, okulun bu yıl açılması için çalışmaların devam ettiğini ve yaklaşık 800 öğrencinin okulda eğitim görmelerinin hedeflendiğini kaydetti. 
     Aydın Valiliği'nin, okulun eğitime kazandırılması için Özel İdare bütçesinden bu yıl 550 milyar lira ödenek ayırdığı, heyelan bölgesine 39 ''fore kazık'' çakılarak toprak kaymasının önleneceği belirtildi. 
     
</TEXT>
</DOC>
