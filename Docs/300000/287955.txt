<DOC>
<DOCNO> 287955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yazar/pulur.html </URL>
<DATE> 2004/11/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yılın anası yılın babası 
</HEADLINE>
<TEXT>


ILICA'daki "Dost Pideci"nin, Akhisar'daki "Köfteci Ramiz"in davranışlarını yazdık diye birkaç sert tepki almıştık. Biri, halen, dükkanına gelen müşterinin arabası arıza yapınca, çekici masrafını "Siz bizim misafirimizsiniz " diye karşılıyor, diğeri de dört ay önce unutulan termosu saklayıp sahibine veriyordu. 
Biz de bunları örnek davranışlar diye yazmıştık... 

BUNA tepkiler geldi 
"Ne olmuş yani, marifet mi " diyenler çıktı ya da "Sen bu memleketi pideciyle, köfteciyle mi kurtaracaksın " diye ince alaylar... 
Biz, "Bu memlekette bu insanlar oldukça, gelecekten umutlu olabilirdik" diyorduk... 
Umudumuz boşa çıkmadı... 

OLAYI bir daha özetleyelim... 
Üniversite öğrencisi Ahmet Hakan Canıdemir'in cep telefonunu alıp kendisini trenden aşağı atıyorlar, zavallı genç ölüyor. 
Daha katiller belli olmadan, oğlu toprağa verilmeden, babası Muzaffer Canıdemir, oğlunun bütün organlarını bağışlıyor. 
İşte bu davranış "Pideciyle mi, köfteciyle mi memleketi kurtaracaksın " diyenlere verilen cevaptır, birbirlerini hiç tanımasalar bile aynı soydan gelmişlerdir, buna "soyaçekim" denir, kalıtımdır, irsiyettir, hatta verasettir. 
Onlar aynı soydan gelmektedirler, birbirlerinin manevi varisleridir. 
Bu soy tükenir mi 

ÖLDÜRÜLEN Ahmet Hakan Canıdemir'in böbreklerini almaya hazır iki insan vardır, biri 51 yaşında üç çocuk annesi Evniye Demir, diğeri bir genç kız, Sinem Çetto. İkisinin de dokuları tutmaktadır. 
Evniye Demir, 7 yıldır böbrek hastasıdır, haftada üç kez diyaliz makinesine bağlanarak yaşamaktadır. 
Doktor der ki 
"Senin dokuların nakil için uygun, ama sırada bir genç kız var, onun durumu çok kötü, damarları iflas etmiş... Bunu sana söylemek çok zor ama, söyleyeceğim, onun böbrek naklini yapsak, sen biraz daha bekleyebilir misin " 

DÜŞÜNEBİLİYOR musunuz, ne zor bir karar, kendi ölümüne veya yaşamana kendin karar vereceksin... 
Evniye Demir kararını verir 
"Karar vermekte çok zorlandım, ama hasta kızla, kendi çocuklarım gözümün önüne geldi o da annesinin canı ciğeri, hakkımdan vazgeçtim, bir dahaki sefere, inşallah bana sıra gelir." 

BÖYLE bir duyguyu bırakın yaşamayı, düşünebilir misiniz 
Üstelik bu Evniye Hanım'ın ikinci feragatı, yine böbrek bulunmuş, fakat sırada genç bir çocuk varmış, sırasını ona vermiş... 

BU memlekette yalnız banka hortumcuları, devlet soyguncuları, hırsızlar, ahlaksızlar, kaçakçılar yok 
Ilıca'daki pideciden, Akhisar'daki köfteciye, oğlunun organlarını bağışlayan babaya, önce kızı kurtarın, diyen anaya kadar... 
Bir "soya çekim"dir, bu 

BU insanlar, bu memleketin umut kaynaklarıdır, onlar bizlere yaşam sevinci ve gücü verirler. 
Herhalde bu yıl, birtakım kuruluşlar, yılın anası, yılın babası diye birtakım saçma sapan seçimler yapmazlar. 
İşte anne Evniye Demir. 
İşte baba Muzaffer Canıdemir... 



</TEXT>
</DOC>
