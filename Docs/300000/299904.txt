<DOC>
<DOCNO> 299904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy18.html </URL>
<DATE> 2004/12/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Arınç Kıbrıs'ta Türkiye hiçbir şey kaybetmiş değil 
</HEADLINE>
<TEXT>

     TBMM Başkanı Bülent Arınç, Kıbrıs'ta Türkiye'nin hiç bir şey kaybetmediğini ifade ederken, ''Annan Planı ile birlikte Kıbrıs gerçeği bir balyoz gibi başımıza indi ve böylece Kıbrıs'ın yeniden konuşulmaya başlandı'' dedi. 
     TBMM Başkanı Bülent Arınç, Ankara Ticaret Odası'nda ATO düzenlenen plaket töreninde yaptığı konuşmada, Kıbrıs konusunda ileri sürülen görüşlerin ilk kez duyuluyormuş gibi ele alınmasını eleştirdi. 
     Türkiye'nin 1974 yılında Kıbrıs'a müdahale etme gücünü kendinde bulduğunu anlatan Arınç, Ada'nın fiilen bölündüğünü, ''burada müstakil Türk devleti kurulsun ve kendi kendini yönetmeye başlasın'' denildiğini hatırlattı. 
     ''Hatırlayınız o tarihleri'' diyen Arınç, yine o dönemde ''hayır bizim böyle bir iddiamız yok. Biz buraya barış için geldik, fetih için gelmedik. Burada tekrar bir federe devlet kurulmalı, biz Rumlar'la tekrar bir arada olmalıyız'' görüşünün savunulduğunu kaydetti. 
     Ancak 10 yıl sonra KKTC'nin kurulduğunu belirten Arınç, şöyle dedi 
     ''Ama el altından da Aman sakın kimse bunu tanımasın. Biz eninde sonunda Rumlarla tekrar bir araya geleceğiz denmedi mi Ey milliyetçiler, elinizi vicdanınıza koyun. Aradan 20 yıl geçtikten sonra geldiğimiz noktaya bakın. Dünya kendi hedefine doğru giderken, biz günümüzü gün etmeyle meşgul olduk. Gözümüzü kapattık ve avcı bizi görmüyor zannettik. 
     150 bin tane soydaşımızın orada huzur ve barış içinde yaşaması, Türkiye'nin katkılarıyla mümkün oldu. Rumlar hedeflerine doğru gitti. Megola İdea dediler küçümsedik. Enosis dediler duymazlıktan geldik. Yunanistan AB'ye girdi, cuntacı albaylardan kultuldu, demokrasiye girdi. Güneydeki Rum Cumhuriyeti AB'ye müracaat etti hiç birşey yok. Hiç elimizden birşey gelmedi ve ortaya konmadı. Sonunda Annan diye birisi ortaya çıktı, planını ortaya koydu. O plan üzerinde biz tartışmaya başladık ve Kıbrıs gerçeği ilk defa başımıza bir balyoz gibi indi ve biz Kıbrıs'ı yeniden konuşmaya başladık.'' 
     Siyasetçilerin işinin sorunları konuşmak değil, çözmek olduğunu belirten Arınç, bu sorunları konuşarak, onu kriz haline getirmenin siyasetçilere belli zamanlarda rant sağlayabileceğini ama bununla geleceğin kurtarılamayacağını kaydetti. 
     Türkiye'de böyle siyasetçi tiplerinin bulunduğunu ve bunların sadece konuşarak, eleştirerek sorunları kronik hale getirdiğini anlatan Arınç, ancak bunun sonucunda sorunların sadece büyüyerek içinden çıkılmaz bir hal aldığını bildirdi. 
     Kıbrıs ile ilgili sorunları kucaklarında bulduklarını ve çözmeye çalıştıklarını belirten Arınç, bunun üzerine ''vay vatan millet elden gidiyor'' denilmesini eleştirdi. Arınç, ''elinde ne var senin kardeşim, Ne kalmış senin elinde Ben senin elinde kalabilen son şeyi kurtarmaya çalışıyorum. Bunun için bir taşın başına çıkıp nutuk atmaya gerek yok. Bunun için akıllı olmaya ihtiyaç var. vatansever dediğin insan aklını kullanan insandır. Akıllı olmaya mecbursunuz'' dedi. 
     
     ER KİŞİNİN KARI 
     Başbakan Recep Tayyip Erdoğan'ın, Kıbrıs'ta referanduma ''evet'' denilmesini isteyerek çıkıp risk aldığını anlatan Arınç, ancak siyasetteki bu manevraların, geleceği görebilmenin, siyasette sağlayabileceği karın farkına varmanın ''her kişinin karı değil, er kişinin karı'' olduğunu kaydetti. 
     Kıbrıs'ta yapılan referandumun sonucunun, Türkiye'ye yeni siyaset ve konuşma imkanları açtığına da değinen Arınç, ''Avrupanın şımarık çocuklarının, bu konuda yıllardır sırtı sıvazlananlar'' olduğunu bildirdi. Arınç, sözlerini şöyle sürdürdü 
     
     ''TORUNLAR PASAPORT KUYRUĞUNDA'' 
     ''Meclis Başkanı olarak konuşuyorum. Bazen de kendimi tutamıyorum ama özel isimlerini vermeyeyim. Siz orada belli noktalara hapsedilmiş bir topluluğu temsil ediyorsunuz. İlk defa kapılar açılıyor. İlk defa eliniz sıkılıyor. İlk defa sizi dikkate alıyorlar. İlk defa güçlü bir ülkenin temsilcisi olarak sizi dinlemek zorunda kalıyorlar. Ben mesajımda haklıyım. Bunun böyle, böyle olması gerekir. Görüşmeler, müzakereler, pazarlıklar bunlar çok güzel şeyler. Hasret kaldığımız şeyler. 
     Ben Kıbrıs'ın gerçeğini gördüm. Oradaki olumzuluklara da işaret ettim. O ülkeye hayatını vermiş insanlara yapılan haksızlıkları gördüm. Ama birşeyi daha gördüm. Orada bir gerçek var. Dedeler, orada Kıbrıs'ta bazı şeyler söylüyorlar, yıllardan beri söyledikleri gibi ama torunları da Güney'e geçmek için pasaport kuyruğunda bekliyor. Bu acı gerçeği de gördüm. Aklımızı ortaya koyalım, çözüm için çalışalım. Avrupa kapılarında bunları yapıyoruz.'' Kıbrıs'ta Türkiye'nin hiç bir şey kaybetmediğine dikkati çeken Arınç, Türkiye'nin çalışkanlığı ve stratejisiyle, bu sorunu çözebilecek güce sahip olduğunu bildirdi. 
     Türkiye'nin hiç bir şey kaybetmediğini, aksine çok önemli bir prestij kazandığını anlatan Arınç, bu prestijde hakkı olan herkesi alnından öperek kutladığını kaydetti. 
     Ermeni diasporasının davalarına sahip çıktığını da belirten Arınç, Türkiye'nin ise 24 Nisan tarihi geldiğinde ''şu günü bir geçirsek'' diye düşünmesini eleştirirken, şöyle dedi 
     ''Ben Ermenilerin soykırım iddilarına karşın, kendine güvenen bir Türk milliyetçisi olarak hayır böyle birşey yok, bütün arşivimizi bütün dünyanın incelemesine açıyorum, bütün dökümanlarım sizin emrinizde, ey Ermeniler siz de kendi arşivlerinizi açın. Hatta dünyadan bağımsız bir araştırma komisyonu kurulsun. Arşivler incelensin. Nerede katliam yapıldı, kim bu katliamı yaptı, kaç kişi can verdi ve sebepleri nelerdi görülsün. Osmanlı döneminde millete en sadık fert olarak Ermeniler gösterilmiştir. Son Meclis-i Mebusan'da Ermeni Mebuslar, bakanlar vardı. Onların yaptıkları ile başkasının iddia ettiklerini tarih sahnesinde konuşmamız lazım. Bu tartışmalar tarihçilere bırakılmalı, tarihçiler hükmü vermeli. Bizim bir korkumuz yok.'' 
     
     ''BENİM DE MECLİS BAŞKANI OLMAMAM GEREKİRDİ'' 
     TBMM Başkanı, konuşmasının son bölümünde, hükümette yer alan bakanların halkın içinden geldiğini belirtirken, kendisinin de 'sıra dışı' bir insan olduğunu ve Meclis Başkanı olmaması gerektiğini söyledi. 
     ''Türkiye'de kast sistemi nedeniyle, kendisinin bu görev gelmesinin aslında mümkün olmadığını'' ifade eden Arınç, ''bu ülkenin genelgeçer kuralları içerisinde büyükelçinin oğlu büyükelçi, bakanın oğlu bakan olur. Belli bir yerde, belli şartlarda, belli zamanlar içinde hazırlanmış insanlar bu noktaya gelir. Biz sıradışı geldik ama milletin oyu ile geldik'' dedi. 
     
</TEXT>
</DOC>
