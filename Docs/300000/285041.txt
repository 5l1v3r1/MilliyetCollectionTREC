<DOC>
<DOCNO> 285041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun19.html </URL>
<DATE> 2004/11/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ramadi'de çatışmalar, Gürcistan Irak'taki asker sayısını artırıyor 
</HEADLINE>
<TEXT>

     Irak'ın başkenti Bağdat'ın batısındaki Ramadi'de çıkan çatışmalarda 3 kişinin öldüğü bildirildi. 
     Görgü tanıkları ve hastane yetkilileri, Amerikan askerleriyle direnişçiler arasında kentin doğu kesimindeki çatışmaların bu sabah başladığını kaydettiler. 
     Direnişçilerin, Amerikan bombardımanına RPG ve havan topuyla karşılık verdiği belirtildi. 
     Iraklı ailelerin, şiddetlenen çatışmalar nedeniyle evlerinden kaçmaya başladıkları bildirildi. 
     Ramadi'de, serbest çalışan Iraklı bir kameramanın Amerikan askerleriyle direnişçiler arasındaki çatışmaları görüntülemeye çalışırken öldürüldüğü bildirilmişti. 
     
     GÜRCİSTAN ASKER SAYISINI ARTIRIYOR 
     Gürcistan, Irak'ta görev yapan askerlerinin sayısını artıracağını bildirdi. 
     Savunma Bakanlığı'ndan yapılan açıklamada, Irak'ta halen 160 Gürcü askerinin görev yaptığı belirtilerek, bu sayının 500'e çıkarılması için ABD ile ortak çalışma başlatıldığı kaydedildi. 
     Yeni Gürcü askerlerinin, ABD askeri uzmanları tarafından eğitildikten sonra Irak'a gönderilecekleri ifade edildi. 
     Bakanlığın açıklamasında, İç Kuvvetler'in yapılan reformlar çerçevesinde Savunma Bakanlığı bünyesine katıldıkları ve İçişleri Bakanlığı'na sadece trafik polis şubesinin bağlı kalacağı da kaydedildi. 
     
</TEXT>
</DOC>
