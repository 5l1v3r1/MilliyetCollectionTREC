<DOC>
<DOCNO> 286627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun24.html </URL>
<DATE> 2004/11/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Filistin Başbakanı Kurey Hamas ve İslami Cihat temsilcileriyle görüşüyor 
</HEADLINE>
<TEXT>

     Filistin Başbakanı Ahmed Kurey, daha önce birkaç kez ertelenen Gazze'deki Filistinli örgüt temsilcileri ve güvenlik şefleriyle toplantı için Parlamento Başkanı Ruhi Fatuh ile Gazze'ye gitti. 
     Kurey burada Hamas, İslami Cihat ve El Fetih gibi örgüt temsilcilerinin yanı sıra güvenlik şefleriyle biraraya geldi. 
     Gazze'de dün de parlamento binasında biraraya gelen 13 grubun temsilcileri yaklaşık 3 saat bir değerlendirme yapmış ve İslami Cihat Sözcüsü Muhammed El-Hindi, ''Bir olduğumuzu göstermek için buradayız'' demişti. 
     Arafat'ın karargahı Mukata'da da, Ramallah'taki örgüt temsilcilerinin katılımıyla bir başka toplantı yapılıyor. 
     Filistin Halk kurtuluş Cephesi, El Fetih, Filistin Demokratik Kurtuluş Cephesi gibi 13 örgüt ve parti temsilcisinin katıldığı toplantıya, Arafat'ın yokluğunda Başbakan Kurey ile birlikte yönetimi üstlenen eski Başbakan Mahmud Abbas Ebu Mazen başkanlık ediyor. 
     Toplantıdan sonra bir açıklama yapılması bekleniyor. 
     Öte yandan, Ramallah'taki Filistinli yetkililer, Arafat'la ilgili gelişmeleri an be an izliyor. 
     Paris ile sürekli temas halinde bulunan Filistinli yetkililer, dün bir İsrail gazetesinde çıkan ve Arafat'ın halefi olarak, FKÖ Polit Büro Başkanı ve Dışişleri Bakanı Faruk Kaddumi'yi seçtiği haberlerini de yalanladı. 
     Maariv gazetesi, Filistinli kaynaklara dayanarak, Arafat'ın Paris'te eşi Süha'ya, FKÖ başkanlığını ve Filistin Ulusal Yönetimi'ni Kaddumi'ye bıraktığı yolunda vasiyette bulunduğunu yazmıştı. 
     Gazete, BM'deki Filistin temsilcisi ve Arafat'ın yeğeni Nasır El Kidwa'nın da vasiyetten haberli olduğunu iddia etmişti. 
     Adını açıklamayan Filistinli kaynaklar, haberin doğru olmadığını belirttiler. 
     Faruk Kaddumi, halen Filistin'i yöneten 5 kişilik Komite'nin üyelerinden ve Dışişleri Bakanı. Ancak, 1993-1994 Oslo sürecinde kurulan Filistin Özerk Yönetimi sırasında Kaddumi, Filistin'e gelmeyi reddederek Tunus'ta kalmıştı. 
     
</TEXT>
</DOC>
