<DOC>
<DOCNO> 288172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonyas01.html </URL>
<DATE> 2004/11/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
56 yaşındaki kadın ikiz doğurdu... 
</HEADLINE>
<TEXT>

     ABD'de 56 yaşındaki bir kadın, ikiz doğurdu. 
     Cuma günü 57 yaşına basacak olan eski aktris Aleta St. James'in, anne olma hayalini gerçekleştirerek, yumurta bağışıyla biri kız diğeri erkek ikiz bebek doğurduğu bildirildi. Bebeklerin sezaryenle dünyaya getirildiği, biyolojik babalarının St. James'in eski erkek arkadaşı olduğu belirtildi. 
     Aleta St. James, Mount Sinai hastanesinde düzenlediği basın toplantısında, ''Bir hayaliniz varsa ve bunu hayata geçirmek istiyorsanız, bunu kafanıza koyduysanız başka insanların olumsuzlukları ya da sınırlamalarına kulak asmayın, gerçekten inanılmaz şeyler yapabilirsiniz'' dedi. 
     St. James'in doktoru Jonathan Scher, 50 yaş üstü kadınlarda doğumların riskli olduğunu, şeker hastalığı ve bağışıklık sistemiyle ilgili hastalıkların düşüklere yol açabileceğini belirterek, yumurta bağışlarının 20'li yaşlarının başındaki kadınlar tarafından yapıldığı ve çok az risk taşıdığını söyledi. 
     Aleta St. James'in yumurta bağışından önce iki kez tüp bebek girişiminde bulunduğu kaydedildi. 
     ABD'de 1998 yılında Judy Cates adlı 57 yaşındaki bir kadın üçüz doğurmuştu. Hindistan'da 2003 nisanında 65 yaşındaki Satyabhama Mahapatra doğum yaparak bir rekora imza atmıştı. 
     
</TEXT>
</DOC>
