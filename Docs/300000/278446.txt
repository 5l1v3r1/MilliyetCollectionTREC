<DOC>
<DOCNO> 278446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo24.html </URL>
<DATE> 2004/10/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gaziantepspor, Fenerbahçe maçını kazanmak istiyor 
</HEADLINE>
<TEXT>

     Gaziantepspor, 16 Ekim Cumartesi günü yapacağı Fenerbahçe maçını kazanarak, Süper Lig'de yeniden yükselişe geçmenin hesaplarını yapıyor. 
     Fenerbahçe maçının hazırlıklarını eksik bir kadroyla sürdüren kırmızı-siyahlılar, Celal Doğan Tesisleri'nde yaptığı tek antrenmanla çalışmasını sürdürdü. 
     Antrenman öncesinde futbolcuları ile biraraya gelen teknik direktörü Nurullah Sağlam, kulüp başkanı Celal Doğan ve yönetim kurulu üyelerinin tam desteğini aldıklarını, bu aşamadan sonra Fenerbahçe maçını mutlak kazanmalarının artık şart olduğunu söyledi. 
     Sağlam, Fenerbahçe maçının Süper Lig'deki gidişatlarının belirlenmesi için kırılma noktası olacağını ifade ederek, ''Bu maça çok ciddi bir şekilde hazırlanıyoruz. Rakip çok güçlü ve geniş bir kadroya sahip. Ama biz bu ligde Galatasaray ve Beşiktaş gibi devleri alt ettik. Fenerbahçe maçını kazanarak yeniden yükselişe geçmek zorundayız. Yolumuza emin adımlarla devam edebilmemiz ve özellikle üst sıralardan kopmamamız için Fenerbahçe'yi yenmekten başka çaremiz yok'' diye konuştu. 
     Sağlam, milli takımlardaki maçları nedeniyle ülkelerine giden yabancıların ve ümit milli takıma çağrılan Bekir ile genç milli takıma çağrılan Tolga'nın, maçların hemen ardından çalışmalara dahil olacağını sözlerine ekledi. 
     
</TEXT>
</DOC>
