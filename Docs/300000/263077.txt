<DOC>
<DOCNO> 263077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun24.html </URL>
<DATE> 2004/08/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
'Densiz' Kardinal'e Türkiye'deki Katoliklerden tepki 
</HEADLINE>
<TEXT>

     Vatikan'ın önemli kurumu Dinsel Öğretiler Kurulu Başkanı Kardinal Joseph Ratzinger tarafından Türkiye'nin yerinin Avrupa Birliği olmaması gerektiğinin savunulması, Türkiye'de yaşayan Katolik cemaati arasında rahatsızlığa yol açtı. 
     Türkiye Katolik Piskoposlar Meclisi Sözcüsü George Marovitch, Roma'da AA muhabirine yaptığı açıklamada, ''Kardinal Ratzinger'in Türkiye konusundaki değerlendirmelerini tasvip etmiyorum. Ratzinger'in yaptığı, siyasi bir konuda kendi görüşlerini ifade etmekten ibarettir. Türkiye'nin AB üyeliği konusunda Ratzinger'in dile getirdiği bu görüşlerin, Katolikler açısından herhangi bir bağlayıcılığı söz konusu olamaz'' dedi. 
     Marovitch, Kardinal Ratzinger'in Katolikler açısından bağlayıcı nitelikteki değerlendirmelerinin sadece Hıristiyanlık'taki dini meselelerden ibaret olduğunu vurgulayarak, ''Siyasi görüşleri sadece kendisini bağlar. Dolayısıyla Türkiye'nin AB üyeliğine sıcak bakmaması, tüm Katoliklerin bu meselede onunla hemfikir olmasını gerektirmez'' diye konuştu. 
     Marovitch, Kardinal Ratzinger'in Türkiye'ye olumsuz yaklaşımlarına karşılık, 1963'te vefat eden Papa 23. Jean'ın ise Türkleri çok seven bir kişi olduğunu anımsatmak istediğini belirterek, şöyle konuştu 
     ''Papa 23. Jean, papa seçilmeden önce 10 yıl boyunca Türkiye'de çalışmıştı ve Türkleri gayet iyi tanıyordu. Günlüğünde, 'Türkleri seviyorum' diye yazdığını herkes biliyor. O, Ratzinger'in aksine, Türkiye'nin en uygar ülkeler arasında yer almasına inanan biriydi.'' Marovitch, 1934-1944 arasında İstanbul'da Vatikan temsilcisi olarak çalışan, 1958'de papa seçildikten sonra 23. Jean adını alan Angelo Giuseppe Roncalli'ye, 2000 yılında Papa 2. Jean Paul tarafından, Katolik inancında azizliğin bir alt makamı sayılan ''mübareklik'' unvanı verilmiş olduğunu da hatırlattı. 
     
</TEXT>
</DOC>
