<DOC>
<DOCNO> 287452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy02.html </URL>
<DATE> 2004/11/09/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Ağar DEP'lilerle görüşürüm 
</HEADLINE>
<TEXT>

     ANKARA Milliyet 

DYP Genel Başkanı Mehmet Ağar, aracılar yoluyla kendisine görüşme isteklerini ileten eski DEP milletvekilleriyle, resmi talepte bulunma durumunda görüşebileceğini söyledi. 
     Ağar, DYP'nin önceki gün yapılan Başkanlık Divanı toplantısında, daha önce Dışişleri Bakanı Abdullah Gül ve CHP Genel Başkanı Deniz Baykal ile görüşen eski DEP'liler Leyla Zana, Selim Sadak, Hatip Dicle ve Orhan Doğan'ın, DYP'yi ziyaret isteklerini gayri resmi aktardıklarını söyledi. Ancak Zana ve arkadaşları, DYP özel kalemine resmen görüşme talebinde bulunmadı. Bazı Başkanlık Divanı üyeleri böyle bir ziyarete sıcak bakarken, bazıları karşı çıktı. 
     Ağar da, partisinin Ankara İl Başkanlığı'nca Atlı Spor Kulübü'nde dün akşam verilen iftarda soruları yanıtladı. Ağar, kendilerine resmi bir talep geldiğinde, bunu olumlu değerlendireceklerini söyledi. Ağar "Geçmişe takılmadan, ileriye bakan bir Türkiye'de, demokrasiyi geliştiren, ülkede bütünlüğü sağlayan, ülkenin milli değerlerine hassasiyet gösteren ve toplumda herkesi kucaklayan bir parti misyonumuz var" diye konuştu. 
     
</TEXT>
</DOC>
