<DOC>
<DOCNO> 295641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur11.html </URL>
<DATE> 2004/12/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kırmızı karta kızan futbolcu, hakemin burnunu kırdı 
</HEADLINE>
<TEXT>

     Seçkin KIRARSLAN- Aydın ARSLANYILMAZ DHA 

ZONGULDAK'ta oynanan, Devrek Sanayispor-Saltukovaspor maçının 80'inci dakikasında kendisine kırmızı kart gösteren 28 yaşındaki orta hakem Hakan Aydın'a kafa atan Devrek Sanayispor'lu futbolcu 23 yaşındaki Bülent Demir gözaltına alındı. Hakem Hakan Aydın'ın burnu kırılırken, futbolcu Demir de kaşı yarıldığı için 3 gün istirahat 10 gün iş göremez raporu aldı. 
     Devrek İlçesi'nde 1'inci Amatör Küme'de şampiyonluğa oynayan Saltukovaspor ile küme düşmeme mücadelesi veren Devrek Sanayispor karşı karşıya geldi. Devrek Sahası'nda oynanan ve 3-2 Saltukovaspor'un galibiyetiyle devam eden maçın 80'inci dakikasında yardımcı hakem Metin Özdemir bayrağını kaldırarak orta hakem Hakan Aydın'ı yanına çağırdı. Yardımcı hakem Özdemir, Devrek Sanayispor'lu Bülent Demir'in kendisine küfür ettiğini orta hakeme söyledi. Bunun üzerine maçın orta hakemi Hakan Aydın, Demir'i kırmızı kartla oyundan ihraç etti. Kırmızı karta sinirlenen futbolcu Demir, hakem Aydın'a kafa attı. Futbolcu Demir gözaltına alınırken, Devrek Devlet Hastanesi'nde tedavi altına alınan Hakem Aydın'ın burnunda kırık olduğu belirlendi. 
     
     FUTBOLCU DA RAPOR ALDI 

     Hakeme kafa atan futbolcu Bülent Demir de hakemden şikayetçi oldu. Devrek Devlet Hastanesi'ne götürülen Demir'in kaşına dikiş atılırken, doktor tarafından 3 gün istirahat ve 10 gün iş göremez raporu verildi. 
     
     BİR AYDA İKİNCİ DAYAK 

     Maçın orta hakemi Hakan Aydın, geçtiğimiz ay oynanan Üzülmezspor-İhsaniyespor maçında, yardımcı hakem olarak görev yaparken, İhsaniyesporlu futbolcu ve taraftarların saldırısına uğramıştı. 
     
     DERNEKTEN KINAMA 

     Türkiye Faal Futbol Hakemleri ve Gözlemcileri Derneği Zonguldak Şube Başkanı Mahmut Genç, saldırı olayını kınadıklarını söyledi. Başkan Genç, "Hakemimiz oyun kurallarını yerine getirerek küfür eden futbolcuya kırmızı kart gösteriyor. Bu futbolcu da hakemimize kafa atıyor ve burnu kırılıyor. Hakem camiası olarak üzüntülüyüz. Futbolda şiddete ve teröre karşıyız'' dedi. 
     
</TEXT>
</DOC>
