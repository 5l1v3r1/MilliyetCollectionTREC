<DOC>
<DOCNO> 285488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo31.html </URL>
<DATE> 2004/11/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Song Tatile rahat girebilmek için ilk yarıyı lider bitirmeliyiz... 
</HEADLINE>
<TEXT>

     Galatasaray'ın Kamerunlu futbolcusu Rigobert Song, devre arası tatiline rahat girebilmek için ilk yarıyı lider bitirmek zorunda olduklarını söyledi. 
     Song, şu anda Fenerbahçe ile puanlarının eşit olduğunu ve gol averajlarıyla ikinci durumda olduklarını hatırlatarak, ''Devre arasına kafa olarak rahat girebilmek için ilk yarı sonuna kadar liderliğe yükselmemiz lazım. Bunun için de çok çalışıyoruz'' dedi. 
     Takım olarak hırslı olduklarını belirten Song, özellikle bu dönemde bütün maçları çok ciddiye almak zorunda olduklarını ifade etti. 
     Rigobert Song, şampiyonluğun yolunun her maçı aynı ciddiyetle oynamaktan geçtiğini de sözlerine ekledi. 
     
     SABRİ ''ÖNEMLİ OLAN TAKIMIN KAZANMASI'' 
     Galatasaray'da Hasan'ın sarı kart cezalısı olması nedeniyle Diyarbakırspor maçında oynama şansı yakalayan Sabri, ''Oynayıp oynamamam değil, takımın kazanması önemli'' diye konuştu. 
     Kendisine şans verilmesi halinde elinden gelenin en iyisini yapmaya çalışacağını vurgulayan genç futbolcu, ''Bu hafta ben oynayacakmışım gibi görünüyor. Ancak, tabii ki bu kararı hocamız verecek. Takım olarak iyi yoldayız. Bunu da sürdüreceğiz. Takımda kimin oynayıp, kimin oynamadığı fazla önem taşımıyor'' ifadelerini kullandı. 
     Sabri, Fenerbahçe ile puanları eşitlediklerini kaydederek, bundan sonra liderlik için kendilerinin maçları kazanıp, rakibin puan kaybetmesini bekleyeceklerini sözlerine ekledi. 
     
     FUTBOLCULAR FOTOMODELLİK YAPTI 
     Galatasaraylı futbolcular Ümit Karan, Song, Sabri ve kaleci Aykut, erkek giyim firması Sarar'ın yeni markası CCS için fotomodellik yaptılar. 
     Futbolcular firmanın Nişantaşı'ndaki mağazasında, markanın takım elbise, pantalon ve trikolarının tanıtımını yaptılar. 
     
</TEXT>
</DOC>
