<DOC>
<DOCNO> 287676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun09.html </URL>
<DATE> 2004/11/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ABD'nin demokratları Kanada'ya katılmak istiyor... 
</HEADLINE>
<TEXT>

     ABD'de başkanlık seçimini ABD Başkanı George Bush'un kazanması üzerine hayal kırıklığına uğrayan Demokrat Partililer, e-posta yoluyla, Demokrat aday John Kerry'nin kazandığı eyaletlerin Kanada'ya katıldığını gösteren bir haritayı dolaştırıyor. 
     Bu yeni haritaya göre, Kerry'nin kazandığı ve maviyle gösterilen ''Demokrat Partili 19 eyalet'', ''Kanada Birleşik Devletleri'' adı altında Kanada'ya katılmış olarak gösteriliyor. 
     Haritada, Cumhuriyetçi Partili Bush'un kazandığı ve kırmızıyla gösterilen 31 eyalet ise Bush'un dindarlığına gönderme yapılarak ''İsa'nın ülkesi'' olarak adlandırılıyor. 
     Kerry, Washington, Oregon, California, Minnesota, Wisconsin, Michigan, Illinois, Maryland ve kuzey doğu eyaletlerinde kazanmıştı. 
     Amerikan basınına harita konusunda yorumda bulunan üst düzey Demokrat Parti yetkililerine göre, bu fikir sadece basit bir şaka olmaktan öte, Demokrat Partililerin sıkıntısını yansıtıyor. 
     MSNBC siyasi analistlerinden ve Demokrat Parti'nin eski çalışanlarından Lawrence O'Donnell, Bush'un kazandığı eyaletlerin federal hükümete, Demokrat Partili eyaletlerden daha az vergi verdiğini, buna karşılık her şeyden daha fazla pay aldığını savundu. 
     İnternetteki başka bir haritada da Kerry'nin kazandığı kıyı eyaletlerine referans olarak ''kıyı'' anlamına gelen ''coast'' ve ''ütopya'' kelimesinden üretilen ''Coastopia'' adlı bir ülke yer alıyor. Kuzeydoğu ve kıyı eyaletleri geleneksel olarak Demokrat Parti'ye, güney eyaletleri ise Cumhuriyetçi Parti'ye oy veriyor. 
     Amerikalı komedyen Bill Maher, HBO televizyonunda yayınlanan ''Real Time'' adlı siyasi içerikli komedi programında, Amerikan iç Savaşı'nı 1861-1865 hatırlatarak, ''Daha o zamandan güney, kuzeyden ayrılmalıydı. Hatta yanlarına Texas'ı da alsalar iyi olurdu'' dedi. 
     Bu arada, daha önce günde ortalama 20 bin Amerikalının başvurduğu Kanada göçmen bürosuna, Bush'un seçimi kazanacağının kesinleştiği 3 Kasım günü 120 bin başvuru olduğu, daha sonra ise günlük başvuru oranının 60 bin civarında seyrettiği belirtiliyor. 
     
</TEXT>
</DOC>
