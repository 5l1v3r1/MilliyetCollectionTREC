<DOC>
<DOCNO> 269805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo24.html </URL>
<DATE> 2004/09/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Yunan polisi geniş güvenlik önlemleri alıyor... 
</HEADLINE>
<TEXT>

     Yunan polisinin, Yunanistan ile Türkiye arasında yarın akşam yapılacak maç öncesinde geniş güvenlik önlemleri aldığı bildirildi. 
     Atina Haber Ajansı ANA , Atina Emniyet Müdürlüğü'nün bugün stat içi ve çevresinde 1000 kadar polis memurunun görevlendirilmesi yönünde karar aldığını duyurdu. 
     Güvenlik güçlerinin stat çevresinde 3 ayrı kordon halinde tertipleneceğini belirten ajans, Türk Milli Takımı'nın stada geliş ve ayrılışlarında da bölgenin trafiğe kapatılacağını kaydetti. 
     ANA, seyircilerin stada tepeden tırnağa aranarak gireceklerini ayrıca tribünlere hakaret içeren nitelikte pankart asılmasına kesinlikle izin verilmeyeceğini bildirdi. 
     
     YANAL MAÇA ÖZEL ANALİZ PROGRAMI İLE HAZIRLANDI 

     18. Dünya Kupası Avrupa Elemeleri 2. Grubu'nda yarın Yunanistan ile karşılaşacak olan A Milli Takım'da, teknik direktör Ersun Yanal, karşılaşmaya İzmirli beden eğitimi öğretmenleri Nadir Arıkan ve Murat Yaman tarafından geliştirilen programla hazırlandı. 
     Nadir Arıkan, AA muhabirine yaptığı açıklamada, Ersun Yanal'ın isteği üzerine, Ege Üniversitesi Beden Eğitimi ve Spor Yüksekokulu Müdürü Prof. Dr. Mustafa Ferit Acar denetiminde, Yunanistan'ın Avrupa Şampiyonası'nda yaptığı 6 maç ile 2 hazırlık karşılaşmasını geliştirdikleri Türkçe analiz programı ''MuNa''da analiz ettiklerini söyledi. 
     Yunanistan Milli Takımı oyuncularının bu maçlarda yaptığı 4 bin 100 olumlu ve olumsuz hareketi tek tek kaydettiklerini anlatan Arıkan, ''Çalışmamızda, Yunanistan'ın güçlü ve zayıf yönlerini ortaya çıkardık. Raporumuzu Ersun Yanal'a sunduk. Bu çalışmamızdan hiçbir ücret talebimiz olmadı. Tamamen Türk futbolu ve milli takımımıza hizmet için yaptık'' diye konuştu. 
     
     YUNANİSTAN'IN GÜÇLÜ VE ZAYIF YÖNLERİ 

     Yunanistan'ın santrforlarının hava toplarında çok etkili olduğunu anlatan Arıkan, şunları kaydetti 
     ''8 maçta Charisteas 38, Vryzas 28 hava topu kazanmış. Avrupa Şampiyonası'nda oynadıkları ve 1-0 kazandıkları çeyrek ve yarı final ile final karşılaşmalarında attıkları 3 golün 3'ü de kafayla atılmış. Hücumda hava toplarında çok etkililer.'' Yunanistan'ın zayıf yönlerinin de bulunduğunu ve Türkiye'nin bu karşılaşmadan galip ayrılabileceğini söyleyen Arıkan, sözlerini şöyle tamamladı 
     ''Hücuma çıktıkları zaman geriye dönüşlerde çok ağır kalıyorlar. Bu nedenle savunmada taktik faullere başvuruyorlar. Eğer savunmada oynayan 2'liyi hızlı oyuncularımız yalnız yakalayabilirse ve takımımız hızlı oyunu benimserlerse maçtan istediği sonucu alırız. Yunanistan'ın Avrupa Şampiyonası'nda yediği 4 golün 2'si korner atışından gelen kafa golleri. Diğer ikisi de defansın kademe hatalarından yenen goller.'' 

     
</TEXT>
</DOC>
