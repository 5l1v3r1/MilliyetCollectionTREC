<DOC>
<DOCNO> 278699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonsiy09.html </URL>
<DATE> 2004/10/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Erdoğan Biz temeli atarız, tarihi veririz, ve o tarihte de bitiririz... 
</HEADLINE>
<TEXT>

     Başbakan Recep Tayyip Erdoğan, 15 yıl vadeyle ayda 150 milyon lira taksit ödeyerek insanları ev sahibi yaptıklarını ifade ederek, ''Biz temeli atarız, tarihi veririz ve o tarihte de bitiririz'' dedi. 
     Başbakan Erdoğan, Toplu Konut İdaresi Başkanlığı ve Sivas Belediyesi'nce yapılacak 848 konutun temel atma törenine katıldı. 
     Erdoğan, burada yaptığı konuşmada, bu anlamlı günde yüzlerce ailenin geleceğe çok daha farklı bakacağını söyledi. Vatandaşların kendilerini ''soğuktan sıcağa taşıyacak'' böyle bir mekanla yarınlara ailece daha iyi hazırlanacaklarını dile getiren Erdoğan, orta dereceli ailelerin ev sahibi olmaları için bu projeyi gerçekleştirdiklerini belirtti. 
     Bu projelerle şehirleri daha modern, daha çağdaş bir hale getirmek istediklerini dile getiren Erdoğan, inşaat sektörünün ekonomide de canlılık yarattığını belirtti. 
     ''100 bin konutun temel atmasını hedefledik'' diyen Erdoğan, bu projeyle vatandaşların 15 yıl vadeyle ayda 150 milyon lira taksit ödeyerek ev sahibi olma imkanına kavuşacaklarını bildirdi. 
     Evlerin brüt 70, net 65 metrekare olduğunu vurgulayan Erdoğan, ''Biz temeli atarız, tarihi veririz ve o tarihte de bitiririz'' diye konuştu. 
     Başbakan Erdoğan, eskiden de bu tür sözler verildiğini, ancak sözlerin yerine getirilmediğine dikkati çekerek, bu sosyal konutların en geç 12 ay sonra bitirilmiş olacağını bildirdi. 
     Başbakan Erdoğan, ''Bin konutun temelinin atıldığı yerde bu konutları almak için 5 bin vatandaş başvuruyorsa, bu, halkın hükümete olan güveninin göstergesidir'' dedi. 
     Başbakan Erdoğan, 37 ilde yaklaşık 140 değişik bölgede bu tür temellerin atıldığını söyledi. 
     Törene, Devlet Bakanı ve Başbakan Yardımcısı Abdüllatif Şener, Enerji ve Tabii Kaynaklar Bakanı Hilmi Güler, Sivas Valisi Hasan Canpolat ve Sivas Belediye Başkanı Sami Aydın ile vatandaşlar katıldı. 
     Başbakan Erdoğan, daha sonra Şener ve Vali Canpolat ile birlikte butona basarak sosyal konutların temelini attı. 
     Vali Canpolat ve Belediye Başkanı Aydın, günün anısına Erdoğan'a plaket verdi. 
     
</TEXT>
</DOC>
