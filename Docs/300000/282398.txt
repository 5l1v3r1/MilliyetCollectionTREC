<DOC>
<DOCNO> 282398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yazar/guclu.html </URL>
<DATE> 2004/10/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne okuyacağız, ne dinleyeceğiz, ne izleyeceğiz 
</HEADLINE>
<TEXT>


Her hafta farklı bir üniversitede yüzlerce öğrenciyle bir araya gelip Türkiye'nin sorunları üzerine konuşuyoruz. Keyifli oluyor. İçlerinde çok donanımlı olanları da var. Dünyadan bihaber olanlar da. Ortak noktalarını yakalamak çok zor. Aynı üniversiteyi, aynı sınıfı, aynı sırayı paylaşanların bile çok farklı dünyaları var. 
Birinin ak dediğine diğeri kara diyor. İlle de bir ortak nokta aranacaksa, genelde okumuyor, yazmıyor, dinlemiyorlar. Bol bol izliyorlar. Neyi Hani şu en fazla eleştirdikleri dizileri. 
Üç bakan, üç sanatçı, üç yazar ismi sayın deseniz kilitleniyorlar. Ama falanca kanaldaki falanca diziyi sorun, tüm kahramanlarını en ayrıntısına kadar size anlatsınlar. Aşk dedikoduları dahil. 
Ama söz televizyonlardan, gazetelerden açıldığında en ağır eleştiriyi getiren yine onlar. Ortada bir samimiyetsizlik, ikiyüzlülük var. Hemen herkes bunun farkında. Ama nedense hemen herkes bu konuda kendini sorgulama yerine başkalarını suçluyor... 
Kültürümüzü ve yaşam kalitemizi yozlaştıranlar kimler İnsanı enayi yerine koyan, birbirinin kopyası diziler mi Yoksa onları izleyerek pirim veren bizler mi Bir ara yarışma furyası vardı. Şimdi de dizi furyası. En iyisi dediklerimiz bile işin iyice suyunu çıkardı. 

Kabahatli kim 
Genel eleştiri, televizyon yöneticilerine geliyor. Ama galiba içimizde en masum olan onlar. Reyting sıralamalarına baktığınızda onları bu pespayeliğe zorlayan izleyici. Yani bizler. 
AB grubu dediğimiz okumuş kesime baktığınızda, her konuda en başı onlar çekiyor. Mafya dizilerini de onlar izliyor. Magazin programlarını da. 
Söz eleştirmeye geldiğinde de yine çok konuşan onlar. Bir gazeteci, televizyoncu görmeyedursunlar, eleştirinin bini bir para. Peki sevmiyorsanız, neden izliyorsunuz sorusunu yönelttiğinizde, farklı bir şey mi var ki diyorlar. Onda da haklılar. 
En dürüst olanlar, televizyona veda edenler. Haftada bir televizyonlarını açanların sayısı giderek artıyor. Tek kanallı TV döneminde mi, yoksa şimdi daha çok televizyon izleniyor Araştırmaya değer bir konu. Özellikle okumuş kesimde televizyon izlenme oranının her geçen gün azaldığı kesin. 
Peki televizyonlar kapandığı saatlerde o boşluğu ne dolduruyor Kitap, gazete, dergi mi okunuyor, yoksa müzik mi dinleniyor 
Bilimsel bir dayanağım yok. Sadece gözleme dayanıyor. Görünen o ki o zamanı da hovardaca kullanıyoruz. Kitap, gazete, CD satışları ortada. 
Özellikle gençlerin çoğu okumuyor, dinlemiyor - ki bu kategoriye üniversite gençliği de dahil. 
Son bir yılda okuduğunuz üç kitap ismi sayın diyorsunuz. Cevabı gelmiyor. Peki ne dinliyorsunuz cevabı da genelde radyolar. Radyolarda özellikle dinlenen programlara baktığınızda da televizyonlardan farklı değil. 
Sosyalbilimciler Türkiye'deki bu değişimi mutlaka incelemeliler. Bu bir özenti mi, yoksa kaçış mı 
Özetin özeti Eleştirdiğimiz şeyleri yapmaya daha ne kadar devam edeceğiz Gençler için doğru örnek ne ve kimler Bu konulara kafa yorma zamanı geldi de geçiyor... 



</TEXT>
</DOC>
