<DOC>
<DOCNO> 274344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur13.html </URL>
<DATE> 2004/09/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İnternete kardeşinin fotoğrafını koyup 'tükürün' yazınca... 
</HEADLINE>
<TEXT>

     ANTALYA'ya 1996 yılında yerleşen emekli öğretmen Mehmet Sökmen, miras nedeniyle anlaşmazlığa düştüğü Iğdır'daki kardeşlerini açtığı internet sitesinde teşhir ediyor. Mehmet Sökmen, market işleten kardeşi Ahmet Sökmen'in fotoğrafını koyduğu sitede 'Tükürün' yazdı. 
     Babasından kalan araziye 1994 yılında yapılan apartmandan kendisine daire verilmediği için kardeşlerine kızan Sökmen, 1996 yılında Iğdır'ı terk ederek Antalya'ya yerleşti. Emekli öğretmen Sökmen, 1998 yılında www.mehmetsokmeninyeri.com adresli internet sitesini kurdu. Sitenin giriş sayfasına kardeşi Ahmet Sökmen'in resmini koyan Mehmet Sökmen, yanına da ''Zalim kardeşim Ahmet Sökmen'in yüzüne tükürün'' diye yazdı. 
     Sitede kardeşi Ahmet Sökmen'i küçük kızla ilişkiye girmekle suçlayan Mehmet Sökmen, ''Ahmet, 13 yaşındaki bir kızla ilişkiye girip, doğan çocuğu benim üzerime atmaya kalkıştı. Ancak açılan babalık davası sonucunda DNA testleri asıl babanın Ahmet Sökmen olduğunu kanıtladı'' iddialarına da yer verdi. Evli ve 2 çocuk babası Mehmet Sökmen, kardeşinin terör örgütü PKK Kongra-Gel'e yardım yaptığını da ileri sürdü. 
     
     KARDEŞTEN CEVAP 

     Sanal aleme taşınan aile kavgası, sitenin Ziyaretçi Defteri bölümüne Iğdır'da yaşayan diğer kardeşlerin cevap yazmasıyla bir başka boyut kazandı. Iğdır'da market işleten Ahmet Sökmen, siteye yazdığı cevap yazısında, ''Benim böyle bir ağabeyim yok. Bu adamın ruhsal sorunları var. En yakın zamanda tedavi edilmelidir. Bizi tüm Iğdır'a rezil etti'' dedi. Kardeş Sökmen, miras araziye yaptırılan binanın ruhsat sorununun çözülmediğini, ağabeyine de bir daire verileceğini ifade etti. 
     Ahmet Sökmen, ayrıca ağabeyinin internet ortamında kendisine hakaret ettiği gerekçesiyle Antalya Cumhuriyet Başsavcılığı'na başvurdu. Savcı, siteyle ilgili takipsizlik kararı verdi. Ahmet Sökmen, bunun üzerine Antalya 4'üncü Asliye Hukuk Mahkemesi'nde 2 milyar liralık tazminat davası açtı ve sataşmanın önlenmesini talep etti. Mahkeme, dava sonuçlanıncaya kadar, sitede yeni güncelleme yapılmasını yasakladı. 
     
     ZALİMLİKLERİNİ DUYSUNLAR 

     Böyle bir fikrin 1998 yılında aklına geldiğini belirten site sahibi Mehmet Sökmen, aile tartışmasını kamuoyunun gözü önünde yapmaktaki gerekçesini, ''Beni çok fazla üzdüler. Bunların gerçek yüzünü herkes görsün istedim'' diye açıkladı. 
     Iğdır'da babasından 2 dönüm arazi kaldığını belirten Sökmen, ''Bir ablamız ve 3 erkek kardeşimizle birlikte bu arsaya 4 katlı bir bina diktik. Ama payıma düşen daireyi vermeyerek gasp ettiler. Bunun için dava açtım ve devam ediyor. Üniversitede okuyan kızım var. Etimden tırnağımdan arttırıp yaptırdığım dairemi zorla aldılar. Ben de internet üzerinden herkese bu durumu duyurmak ve yaptıkları zalimlikleri herkesle paylaşmak istedim'' diye konuştu. 
     Sanal aleme taşınan aile kavgasını, siteyi ziyaret edenler de şaşkınlıkla karşıladı. Bugüne kadar 2 milyon 962 bin 345 kişinin ziyaret ettiği siteye giren vatandaşlar da kavgayla ilgili düşüncelerini yazdı. 
     
</TEXT>
</DOC>
