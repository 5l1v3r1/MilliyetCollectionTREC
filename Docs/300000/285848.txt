<DOC>
<DOCNO> 285848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur28.html </URL>
<DATE> 2004/11/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bunlar insan olamaz .. Köpek yavrularını kuyuya atıp öldürdüler .. 
</HEADLINE>
<TEXT>

     Aksaray'da yaklaşık 20 metre derinlikteki bir kuyuya atılan 8 köpek yavrusu öldü. 
     Alınan bilgiye göre, merkeze bağlı Sevinçli Beldesi'nde bir mağaranın içindeki kuyudan ses geldiğini duyan vatandaşların ihbarı üzerine olay yerine itfaiye ekibi geldi. 
     İncelemelerine başlayan ve bir süre sonra 20 metre derinlikteki kuyuya inen ekip, kuyunun dibinde 8 köpek yavrusu buldu. Bunlardan 7'sinin ölü olduğunu belirleyen görevlilerin kuyudan çıkardığı canlı olan tek yavru da fazla yaşamadı. 
     İtfaiye Ekip Şefi Ali Dede Doğanay, ihbar üzerine hemen olay yerine geldiklerini vurgulayarak, ''Yeni doğmuş 8 yavru köpeği kuyuya atmışlar. Geldiğimizde yavrulardan sadece biri canlıydı. O da çıkarıldığı anda öldü. Ölü yavruları kuyu içinden çıkarmadan olay yerinden ayrıldık'' dedi. 
     Daha sonra farklı bir kaynaktan yapılan başka bir ihbar üzerine kuyuya İl Sivil Savunma ekipleri de ulaştı. Olay yerine uzmanlarla birlikte gelen İl Sivil Savunma Müdürü Muharrem Demirci, kuyuda karşılaştıkları 7 köpek yavrusunun ölüsünü çıkarttıklarını söyledi. 
     
</TEXT>
</DOC>
