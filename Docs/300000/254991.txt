<DOC>
<DOCNO> 254991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/yasam/axyas02.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'in 'en aptal' hırsızı 
</HEADLINE>
<TEXT>


Berlin, 'reklam amaçlı' basılan 1000 euroluk banknotu çalan Türk'ü konuşuyor. Çünkü piyasadaki en büyük banknot, 500 euro 

ŞENOL ÇALABAKAN Frankfurt 

Almanya'nın Berlin kentinde yaşayan Barış K. adlı bir Türk gencinin tedavüldeki paralar konusundaki bilgisizliği, adının 'Berlin'in en aptal hırsızı'na çıkmasına neden oldu. Federal Ekonomi Bakanlığı'nın önündeki park yerinde bulunan Vokswagen Sharan model bir araçta bırakılan 1000 euroyu görünce dayanamayan 22 yaşındaki K, aracın camını kırarak parayı çalıp kaçmaya başladı. Ancak bu sırada arabasına doğru ilerlemekte olan araç sahibi Frank B. ve çevredekiler hırsızın peşine düşünce, Berlin sokaklarında nefes nefese bir kovalamaca başladı.Kovalamaca sırasında sahte banknotu yere atan genç, daha sonra yakalanarak polise teslim edildi. 

Çıplak kadın motifli 
Reklam amaçlı üretilen ve üzerinde çıplak kadın motifleri bulunan sahte banknotun bulunduğunu, hırsızın da tutuklandığını belirten polis sözcüsü "Herhalde en büyük banknotun 500 euro olduğunu bilmiyordu" açıklamasını yaptı. Alman basını da Barış K'nın yaptığı acemice hırsızlığı 'Berlin'in en aptal soyguncusu' başlıklarıyla okurlarına duyurdu. 




</TEXT>
</DOC>
