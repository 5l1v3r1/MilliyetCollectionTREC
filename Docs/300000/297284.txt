<DOC>
<DOCNO> 297284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy22.html </URL>
<DATE> 2004/12/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Genç Parti'den Uzan'ın gözaltına alınmasına tepki... 
</HEADLINE>
<TEXT>

     Genç Parti Başkanlık Divanı'nca yapılan açıklamada, Genel Başkan Cem Uzan'ın gözaltına alınmasının, ''AB yolundaki Türkiye için yeni bir çelişki doğurduğu'' savunuldu. 
     Genç Parti Başkanlık Divanı'ndan, Uzan'ın gözaltına alınmasına ilişkin yazılı açıklama yapıldı. 
     Açıklamada, siyasi partilerin, Türk siyasi hayatının vazgeçilmez unsurları arasında yer alırken, Uzan'ın gözaltına alınmasının, AB yolundaki Türkiye için yeni bir çelişki doğurduğu öne sürüldü. Uzan'a yönelik siyasi linç girişimlerinin devam ettiği iddia edilen açıklamada, şunlar kaydedildi 
     ''Sayın Uzan'ın evine gelen emniyet güçleri, eşi ve çocuklarının da evde bulunduğu bir sırada gözaltı işlemi yapmışlardır. Oysa, Sayın Uzan bir siyasi partinin genel başkanıdır. Ev ve işyeri adresleri bellidir, kaçma şüphesi yoktur. 
     Ne zaman istense ve çağrılsa savcılığa ya da emniyet müdürlüğüne giderek ifade vermesi mümkün olan Sayın Uzan'ın gece yarısı evinden göz altına alınması ve geceyi emniyet müdürlüğünde geçirmeye zorlanarak alıkonulması bir haksızlık örneğidir.'' 
     
</TEXT>
</DOC>
