<DOC>
<DOCNO> 294002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/siyaset/axsiy01.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrikhane'nin ekümenik inadı 
</HEADLINE>
<TEXT>


Fener Rum Patriği Bartholomeos'un Ekümenik sıfatıyla davet edildiği yemek Ritz Carlton'da yapıldı. ABD'li piskopos, "Bu sıfatı değiştirmeyiz" dedi 

ŞÜKRAN PAKKAN İstanbul 


ABD Başpiskoposu Dimitrios'un, Bartholomeos onuruna verdiği ve "Ekümenik" sıfatıyla davet ettiği yemek, Ritz Carlton Otel'de gerçekleştirildi. Dimitrios'un bu akşam ABD Büyükelçisi Eric Edelman onuruna Ankara'da vereceği yemek davetiyesinde de "Bartholomeos" için kullanılan "Ekümenik" ifadesi aynı şekilde yer aldı. Yemeğe, çoğu ABD'den Başpiskopos ile Türkiye'ye gelen üst düzey dini yetkililer ve İstanbul'dan patrikhaneye yakın isimler katıldı. "Ekümenik" sıfatını değiştirmeyeceklerini ifade eden ABD Başpiskopos Yardımcısı Alex Karloutsos, başbakanlık genelgesiyle ilgili, "Türk hükümeti bize böyle bir şey göndermedi" dedi. 

Erdoğan Düzeltsinler 
Başbakan Recep Tayyip Erdoğan da, ABD'li Ortodoksların Edelman onuruna verdiği yemek davetine, "ekümenik patrik himayesinde" yazmasına tepki gösterdi. Erdoğan, "Bizim vatandaşımız olan birinin böyle bir sıfatı olmadığı halde, bu sıfatın dışardan verilmesi suretiyle davetler çıkarılmasını yanlış buluyoruz. Bunu genelgeyle kamudaki temsilcilerimize bildirdik. Her ülkenin hassasiyeti var, bunu korumak durumundayız. Lozan'daki statü bunu gerektirir. Böyle bir şeyi ülkemde tartışma durumuna getirmek isteyenler art niyetlidir. Düştükleri hatayı düzeltsinler" diye konuştu. 
ABD Başkonsolosu David Arnett ise yaptığı konuşmada, "Ekümenik Patrikhane'nin, Türk hükümeti ve Türk insanının değeri biçilmez önemini kavramasını sağlayabiliriz. Bu durum, Türkiye'nin, din ve etnik töleransının yaşayan sembolü olmalıdır" dedi. 

Ekümenik nedir 

Ekümenik'in kelime anlamı "evrensel". Fener Rum Patrikhanesi'ne ekümenik sıfatının verilmesi ise, İstanbul'un dünyadaki 320 milyon Ortodoks Hıristiyan'ın merkezi olduğu anlamına geliyor. 


</TEXT>
</DOC>
