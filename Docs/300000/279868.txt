<DOC>
<DOCNO> 279868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas20.html </URL>
<DATE> 2004/10/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bu kafede ''Döncem ben sana'' diyene tavuk döner geliyor .. 
</HEADLINE>
<TEXT>

     Çanakkale'de hizmet veren ''Karma Karışık'' adlı kafe, diziler, şov programları ve günlük yaşamda kullanılan bazı kelimelerden oluşan mönüsüyle ilgi odağı oldu. 
     Kafenin sahibi Evren Kızoğlu, kafenin insanlara ilginç gelmesi, akılda daha kolay kalabilmesi için bu yöntemi seçtiğini belirterek, ''İşyerimizi açtıktan sonra nasıl reklam yapabiliriz, ilgi odağı olabiliriz diye düşündüm. Aklıma diziler, şov programları ve herkesin günlük yaşamda kullandığı kelimeleri, mönümüzde isim olarak kullanmak geldi'' dedi. 
     Mönüde bulunan ekmek arası köfteye ''Psikopat'', tavuk dönere ''Döncem ben sana'' adlarını koyduklarını belirten Kızoğlu, ''Bu isimler gerçekten espri konusu oldu. Örneğin sosis tavaya 'Sosyete', karışık tosta 'Anladın sen beni', içinde hamburger bulunan mönülere 'Serseri', 'Fark eder mi ', İzmir karışığına 'Oha falan oldum', ekmek arası sucuğa 'Jan janlı' gibi isimler verdik. Tabi bunlar müşteriyle aramazdaki ilişkimizi daha sıcak ve samimi yapıyor'' diye konuştu. 
     Ev ve işyerlerine de servis yaptıklarını belirten Kızoğlu, şunları söyledi 
     ''Cep telefonundan mesajla bile sipariş alıyoruz. İlk zamanlar müşterilerimize bu isimler garip geldi. Bazı müşteriler telefonla siparişini, 'psikopat' ismini verdiğimiz mönüye 'köfte ekmek istiyorum' diye veriyordu. Sonraları müşterilerimiz de bu isimlere alıştı. En çok satılan ürünlerimiz arasında 'psikopat', 'anladın sen beni' geliyor.'' 
     
</TEXT>
</DOC>
