<DOC>
<DOCNO> 283875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur36.html </URL>
<DATE> 2004/10/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türk-İş Sağlık Bakanlığı'nın tavrını sindiremiyoruz 
</HEADLINE>
<TEXT>

     Türk-İş Genel Başkanı Salih Kılıç, Sağlık Bakanlığı'nın SSK hastanelerini kendi bünyesine almak istemesini içlerine sindiremediklerini belirterek, ''SSK hastanesi tabelasını indirip, Sağlık Bakanlığı tabelası asmak çözüm olamaz'' dedi. 
     SSK hastanelerinin Sağlık Bakanlığı'na devrinin engellenmesi amacıyla Emek Platformu Başkanlar Kurulu'nun aldığı karar doğrultusunda Dışkapı SSK Hastanesi önünde ''uyarı eylemi'' yapıldı. 
     Türk-İş Genel Başkanı Salih Kılıç, burada yaptığı konuşmada, bugünkü demokratik reaksiyonlarının, SSK hastanelerinin devrine karşı olduğunu belirterek, ''Sağlık Bakanlığı'nın SSK hastanelerini kendi bünyesine almak istemesini içimize sindiremiyoruz'' dedi. 
     Hükümet'in bu konudaki anlayışının akılcı olmadığını savunan Kılıç, ''Sağlık Bakanlığı önce 655 hastanesindeki hizmet standardını yükseltin, oraları düzeltsin sonra SSK'yı bünyesine alsın'' diye konuştu. 
     SSK ve hastanelerinin bu noktaya gelmesinde 1980 yılından beri uygulanan yanlış politikaların etkili olduğunu belirten Kılıç, SSK hastanelerinin hiçbirşey yapmadığını kabul etmelerinin mümkün olmadığını söyledi. SSK hastanelerinin milyonlarca insana hizmete verdiğini kaydeden Kılıç, ''Önce Hükümet'in Devlet Planlama ve Hazine'nin araç gereç ve personel alımındaki ambargosunu kaldırmasını istiyoruz'' diye konuştu. 
     Sağlık hizmetlerinin tek elden yürütülmesini öngören Anayasa hükmünün Sağlık Bakanlığı'na denetleme yetkisi de verdiğini anımsatan Kılıç, şunları söyledi 
     ''Sağlık Bakanlığı gücü yetiyorsa bunu yapsın. SSK hastanesi tabelasını indirip devlet hastanesi tabelası asmak çözüm olamaz. Sağlık Bakanlığı, sağlık hizmetlerinin tek elden yürütülmesini istiyorsa, gücü yetiyorsa özel hastaneleri de bünyesine alsın.'' Hükümet'in, SSK'nın kurtuluşu için, ilgili yasadaki anlamsız gerekçeleri kaldırarak, Ekonomik ve Sosyal Konsey'in temsilcileriyle konuyu tartışması gerektiğini savunan Kılıç, ''SSK'yı devrederken önce yerelleştirmeyi sonra da özelleştirmeyi hedefliyorlar'' diye konuştu. 
     Anayasa'ya göre sağlık hizmetleriyle ilgili denetim, norm ve standart belirleme yetkisinin Sağlık Bakanlığı'na ait olduğunu kaydeden Kılıç, bu nedenle Sağlık Bakanlığı'nın Anayasa suçu işlediğini öne sürdü. 
     Yetmiş milyon insanın yüzde 55'inin SSK hastanelerinden hizmet gördüğünü ifade eden Kılıç, ''33 milyon insanın sorunlarını çözme gayreti göstermeyenler, hastanelerini devretme hakkına sahip olamaz'' diye konuştu. 
     Başbakan Recep Tayyip Erdoğan'ın bu konuda yanıltıldığına inandığını ifade eden Kılıç, SSK hastanelerinin Sağlık Bakanlığı'na devredilmemesi için girişimlerini süreceklerini bildirdi. 
     Uyarı eylemlerinin 12 ilde yapıldığını ve demokratik tepkilerin dile getirildiğini kaydeden Kılıç, konuyla ilgili tepkilerini tüm illerde dile getireceklerini belirtti. 
     Ellerinde pankartlar taşıyan eylemciler, Kılıç'ın konuşması sırasında sık sık ''Zafer direnen emekçinin olacak'', ''Yeter artık söz emekçinin'', ''Şalter inecek hükümet gidecek'' gibi sloganlar attılar. 
     Öte yandan, SSK Dışkapı Hastanesi bahçesinde DİSK tarafından SSK hastanelerinin Sağlık Bakanlığı'na devrinin engellemesi için imza kampanyası başlatıldı. 
     
     KUMLU "PARÇALANIP PİYASAYA SUNULACAK" 

     Türk-İş Genel Sekreteri Mustafa Kumlu da, ''eğitim hastaneleri dışında bütün sağlık kurumları yüzlerce parçaya bölünüp, işletmeler haline getirilerek, piyasaya sunulacak'' dedi. 
     Kumlu, ''SSK Hastaneleri Bizimdir Satılamaz'' eylemleri kapsamında SSK Hastanesi bahçesinde Emek Platformu tarafından düzenlenen toplantıda, çalışanların ödedikleri primlerle faaliyetini sürdüren hastanelerin oldu bittiye getirilerek Sağlık Bakanlığı'na devredilmek istendiğini söyledi. 
     Hükümetin bu girişimlerinin hastaneleri elden çıkarmanın ilk adımı olduğunu öne süren Kumlu, şunları kaydetti 
     ''Hastanelerimizin yetersiz olduğunu bizler de biliyoruz. Hastanelerde daha iyi hizmet verilmesini sağlamak yerine, buraların Sağlık Bakanlığı'na devredilmesinin düşünülmesi, hastanelerin elden çıkarılmasının ilk adımıdır. Sağlık Bakanlığı bir süre sonra Kamu Yönetimi Temel Kanunu'na göre sağlık hizmeti sunmaktan tamamen çekilecektir. Bu durumda eğitim hastaneleri dışında bütün sağlık kurumları il özel idareleri aracılığıyla yüzlerce parçaya bölünüp, işletmeler haline getirilerek, piyasaya sunulacak. Devredilecek hastanelerin kimin eline geçeceği, kimlerin işleteceği meçhuldür. Başka anlamda 3-5 yıl sonra sağlık hizmetlerini nereden alacağımız ve hepsinden önemlisi kaça alacağımız belli değildir. Vatandaş vahşi piyasa koşullarıyla baş başa bırakılacak.'' Toplantıda konuşan Türk-İş 4. Bölge Temsilcisi Hüseyin Kaya Elbek ile Türk Tabipler Birliği Adana Tabip Odası Başkanı Dr. Osman Küçükosmanoğlu da, AK Parti hükümetinin sağlık alanındaki mevcut sorunları azaltacağı yerde her geçen gün artırdığını ileri sürerek, ''Vatandaşa verilecek sağlık hizmeti paralı hale getirilecek ve hastane çalışanları işsiz kalacak'' dediler. 
     Bu arada, DİSK Adana Bölge Temsilcisi Kemal Aslan, SSK Hastaneleri önünde kurdukları çadırda ''SSK Hastaneleri Bizimdir Satılamaz'' adı altında imza kampanyası başlattıklarını açıkladı. 
     Toplantıya, Emek Platformu'na Türk-İş, DİSK, Memur-Sen, Kamu-Sen, BASK, Adana Tabip Odası, TMMOB, Adana Eczacılar Odası, İşçi Emeklileri Derneği destek veriyor. 
     
</TEXT>
</DOC>
