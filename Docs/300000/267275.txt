<DOC>
<DOCNO> 267275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/axspo03.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE DÜŞEŞ ATTI 1-2 
</HEADLINE>
<TEXT>


Galatasaray kötü futboluna Sakarya'da bir yenisini ekledi, ancak üç puanı almasını bildi. Ragıp'ın golüyle yenik duruma düşen Cim - Bom, Hasan Şaş ve Hakan Şükür ile dirildi 


90 dakika 

HALİL ÖZER 

Hagi devam eden düzeni bozmadı. Sakarya'ya, Ali Sami Yen kadrosu ile çıktı. Telaş içinde oynadı. Çok pozisyon yakaladı. Necati kaçırma rekoru kırdı. Galatasaray kolayı zor aldı. Hakan Şükür gemisini kurtardı. 
Galatasaray futbolcular daha maçın başında kendi aralarında hoş beş ederken kalelerinde golü gördü. 1. dakikada Murat sol kanattan Cihan'ın hatasından yararlandı ve yerden sert ortaladı. Ragıp hala oyuna başlayamayan Song ile Tomas'ın arasından ayağını uzattı dokundu 1 - 0 
Galatasaray kolay düşüncesi ile geldiği maça yenik başladı. Daha oyun düzenini kurmadan, yerini almadan, ne yapacağını uygulayamadan gelen gol Galatasaray'ı telaşlandırdı. Bu telaş, futbola da yansıdı. Ancak Sakaryaspor rakibinin paniğine rağmen sağ kanadına önlem alamadı. Bu kanatta Baliç'i unuttu. 15. dakikada gelen atakta Baliç, Ergün'ün topuyla sıfıra yakın buluştu. Ortaladı. Hasan Şaş araya girdi, kafayı vurdu ve eşitliği getirdi 1 - 1 
İlk yarı karşılıklı gelen iki golden sonra Sarı - Kırmızılılar özellikle orta alanda daha diri kalmayı başardı. Conceicao dinamik futboluyla, kötü olan Ergün'ün de açıklarını kapattı. Baliç sahanın heryerine sarkıp, pozisyon yaratmaya çalıştı. Hasan Şaş ilk kez diri ve etkili başladı. 
39. dakikada Necati ceza alanının önünde topla buluştu. Çok sert vurdu. Sakatlanan Dialla'nun yerine giren Recep topu son anda önledi. 
İlk yarıda yağan inanılmaz sağanak yağmur da maçın gidişini ve temposunu engelleyince ilk yarı karşılıklı didişme ile bitti. 
İkinci yarıya Galatasaray rakip kaleyi abluka altına alarak başladı. Ancak Baliç'in soyunma odasında kalışını kimse anlayamadı. Sakaryaspor ise bu yarıda gücünün bittiğinin farkına çok çabuk vardı. Kendi kalesine gömülüp adeta ne zaman gol yiyeceğini hesaplamaya başladı. Maçın büyük bölümü tamamen tek kale şeklinde oynandı. Oyunu İyice kanatlara yayan Galatasaray ne gariptir ki, sol kanatta bu kez Hagi'nin kendi eliyle çıkardığı Baliç'i çok aradı. 
52. dakikada Conceicao, Necati'ye güzel pas çıkardı. Ancak Necati'nin vuruşu kalecide kaldı. 53. dakikada Hasan ortaladı, Hakan vuramadı. 
63. dakikada Hakan Şükür sağdan ortaladı Necati bomboş durumda topu dışarıya attı. 72. dakikada Hasan Şaş'ın yerine giren Arif, Necati'nin pasıyla buluştu, sert vurdu. Top yan direkten geri geldi. 
79. dakikada ise Hakan Şükür bizlere nostaljiyi yaşatan bir gol gösterdi. Sabri sağdan ortaladı. Hakan Şükür 2000 Avrupa Şampiyonası'nda oynanan Belçika maçında olduğu gibi kaleciyle birlikte yükseldi. Kalecinin kol avantajına rağmen topu filelere göndermeyi başardı. 2 - 1 
Galatasaray sonrasını gergin bitirdi. Sezonun ilk deplasman galibiyetini alırken, milli maç arasına huzurlu girdi. 

Hagi'den övgü 

ERHAN TELLİ 

Disiplini beğendi 
GALATASARAY Teknik Direktörü Gheorghe Hagi, Sakaryaspor karşısında alınan galibiyetin moral motivasyon açısından önemli olduğunu dile getirdi. Rumen çalıştırıcı, 90 dakika boyunca iyi mücadele ettiklerini söyleyerek, "Özellikle ikinci yarıda mükemmeldik ve disiplini çok beğendim. Tam istediğim gibi oynadılar. Tek sıkıntımız oyun kurmakta zorlanmamızdı" diye konuştu. 

'İyiye gidiyoruz' 
YOLUN çok başında olduklarını dile getiren Rumen çalıştırıcı, "Başlangıçlar her zaman zor ve streslidir" dedi. Galatasaray Teknik Direktörü şunları söyledi "Bazı şeylerin rayına oturması bir senede olur. Bizim için bu dönemde en önemli şey kazanmak. İşlerin çok daha iyiye gideceğine eminim. Futbolcularıma güveniyorum. İstekli olmaları beni memnun ediyor." 

Fatih Akyel beklemede 

Dönmek istiyor 
GALATASARAY'DA kapalı kapılar ardından Fatih Akyel isminin yeniden gündeme geldiği öğrenildi. Fenerbahçe'de forma şansı bulamayan yıldız futbolcunun, sık sık eski takım arkadaşlarıyla görüştüğü ve yuvaya dönmek istediği bildirildi. Hagi de tecrübeli oyuncuya sıcak bakıyor. 

Teklif yapılacak 
YÖNETİM, daha önce Fatih Akyel için yapılan girişimleri taraftarlardan gelen tepki üzerine dondurmuştu. Hagi'nin bu oyuncuyu ısrarla istemesi üzerine Başkan Aziz Yıldırım ile tekrar masaya oturulması kararlaştırıldı. Sarı - Kırmızılılar'ın, yarın Yıldırım ile temasa geçmesi bekleniyor. 

Cim-Bom pusuda 

Galatasaray transferin bitmesine sayılı günler kala bir yıldız daha almak istiyor. Ergun Gürsoy, "Söz aldığımız bazı oyuncular var. Her an imza olabilir" diye konuştu 

ERHAN TELLİ 


'Petre'de geciktik' 
GALATASARAY yönetimi, transferin bitmesine az bir süre kala, kolları yeniden sıvadı. İkinci Başkan Ergun Gürsoy, salı gününe kadar yeni bir futbolcuyla imza atabileceklerini müjdeleyerek, "Söz aldığımız bazı oyuncular var. Artık işi son aşamaya getirdik" diye konuştu. Gürsoy, Petre konusunda ise, "Göreve geldiğimizde kaleci hariç tüm yabancıları göndereceğimizi açıklamıştık. Petre konusunda yönetim olarak biraz geç kaldık" dedi. 

Emre işi zorlaştı 
SARI - Kırmızılı yönetimin, Emre Belözoğlu'nu kiralayabilmek için kesenin ağzını açtığı öğrenildi. Galatasaray Başkanı Özhan Canaydın'ın son dakikada İnter Kulübü'ne 3 milyon Euro önerdiği iddia edildi. Ancak İtalyan yöneticiler bu teklife karşın Emre konusunda yine olumlu yanıt vermedi. Galatasaray'ın, yarın son bir kez daha İnter'in kapısını çalacağı bildirildi. Bu girişimden de sonuç çıkmazsa, sürpriz bir ismin transfer edileceği belirtildi. 

Hakan Şükür kral gibiydi 

Sakarya'nın gururu 
SARI - Kırmızılı takımın yıldız ismi Hakan Şükür, doğup büyüdüğü ve futbola başladığı Sakarya'da büyük bir coşkuyla karşılandı. Yeşil - Siyahlı taraftarlar, maçtan önce ısınmaya çıkan golcü futbolcuyu alkış yağmuruna tuttular. Hakan Şükür, "Bu taraftar seninle gurur duyuyor" tezahüratlarının ardından tribünleri tek tek gezerek, duygu dolu anlar yaşadı. 

Hocasıyla buluştu 
HAKAN'I keşfedip, yetiştiren hocası Ekrem Karaberber de karşılaşmayı izlemeye geldi. Tecrübeli futbolcuyla maç öncesinde bir araya gelen Karaberber, "İlk günlerinde çok zayıf ama çalışkan bir çocuktu. Boyu nedeniyle onu sürekli hava toplarına çalıştırdım. Bugünlere gelmesi benim için büyük bir gurur" yorumunu yaptı. Diğer Sakaryalı Orhan da alkışlandı. 

Dirsek iddiası 

SAKARYASPOR'DA Diallo'nun sakatlanmasının ardından kaleye geçen Recep, gol öncesinde Hakan Şükür'ün kendisine dirsek attığını ve pozisyonunu bozduğunu iddia etti. Teknik Direktör Necmettin Sert ise genç eldivenin bu sözleri üzerine, "Dirsek yiyene kadar çıkıp yumruğu vursaydı" yorumunu yaptı. 

Beyaz mendilli istifa çağrısı 

SÜPER Lig'in ilk dört haftasında puana hasret kalan Sakaryaspor'da Galatasaray yenilgisi taraftarı isyan ettirdi. Yeşil-Siyahlılar, karşılaşmanın bitmesine dakikalar kala Başkan Selahattin Aydın ve yönetimini İspanya'da gelenek olan beyaz mendil sallayarak istifaya çağırdı. Teknik Direktör Necmettin Sert, "Yenilgiyi hak edecek kadar kötü oynamadık. İyi mücadele ediyoruz ama sonuç yok" dedi. 

Maçtan notlar 
Song'tan övgü 
SARI-Kırmızılı takımın Kamerunlu oyuncusu Song, Sakaryaspor maçında defansın hatasız oynadığını iddia etti. Yıldız futbolcu, "Arkadaşlarım çok iyi mücadele ettiler. Şampiyonluk için deplasmanda da kazanmalıyız" diye konuştu. 

Gökşen kızgın 
GALATASARAYLI yönetici Fatih Gökşen, Sakaryaspor'a bilet fiyatları nedeniyle ateş püskürdü. Gökşen, "Bize 40 milyon, Sakaryalılar'a 10 milyon... Bu nasıl adalet " dedi. Bu arada Galatasaray taraftarı maça ilgi göstermedi. 

PAF'lar galip 
SARI - Kırmızılılar, PAF Ligi maçında Sakaryaspor engelini 1 - 0'lık sonuçla aşarak, yoluna üç puanla devam etti. Galatasaray'ı galibiyete taşıyan golü maçın 15 dakikada Arda filelere yolladı. 

Teşekkür etti 
ASBAŞKAN Turgay Kıran, Sakaryalı taraftarların kendilerini çok iyi karşıladığını dile getirdi. Kıran, "Türkiye'de de artık futbol kültürü oluşmaya başladı. Bu gece bunu en iyi şekilde gördük" yorumunu yaptı. 

Golü hisseti 
CİM-Bom'un etkili isimlerinden Necati Ateş, maç 1-1 devam ederken, umutsuzluğa kapılmadığını söyledi. Necati, "Çok pozisyona giriyorduk. Gol atacağımızı hissetmiştim. Ben atamadım ama önemli olan kazanmak" dedi. 

Marş krizi 
KARŞILAŞMADAN önce Sakarya Atatürk Stadı'nın ses düzeninde meydana gelen arıza nedeniyle İstikl l Marşı zamanında çalınamadı. İki takım futbolcuları yaklaşık 3 dakika marşın çalınması için 'hazır ol'da bekledi. 

Minikler üçüncü 
GALATASARAY 13 Yaş altı Minik Futbol Takımı, Moldova'daki "Viva Cup"ta üçüncü oldu. Suat Kaya'nın çalıştırdığı minikler 12 maçın 11'ini kazanırken, rakip fileleri 35 kez havalandırdı, kalesinde ise 1 gol gördü. 


</TEXT>
</DOC>
