<DOC>
<DOCNO> 284318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun04.html </URL>
<DATE> 2004/10/29/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Arafat'ın kan kanseri olduğundan şüpheleniliyor... 
</HEADLINE>
<TEXT>

     Sağlık durumunun kötüye gitmesi üzerine tedavi amacıyla Fransa'ya gitmesi beklenen Filistin lideri Yaser Arafat'ın, kan kanserine yakalanmış olabileceği bildirildi. 
     İsminin verilmesini istemeyen üst düzey bir Filistinli yetkili, Reuters'e yaptığı açıklamada, Arafat'ın ölümcül bir hastalık olan kan kanserine yakalandığı şüphesinin belirdiğini söyledi. 
     Arafat'ı daha önce muayene eden doktorlardan biri de, yapılan testler sonucunda, Filistin liderinde düşük seviyede kan pıhtılaşması tespit edildiğini belirtti. 
     Kan kanseri ve birçok hastalık, kandaki pıhtılaşma oranının azalmasına yol açıyor. 
     Arafat'ı muayene eden bir başka doktor ise, Arafat'ın hastalık sebebinin kan kanseri olarak düşünülmediğini söylemişti. 
     
     BUSH, ARAFAT'IN SAĞLIK DURUMUNDAN ENDİŞELİ 

     ABD Başkanı George Bush, Filistin lideri Yaser Arafat'ın sağlık durumundan endişe ettiğini söyledi. 
     Bush, USA Today gazetesine yaptığı açıklamada, ''Arafat'ın sağlık durumu konusunda endişeliyiz. Onun yerinde hangi lider olsa endişelenirdik'' ifadesini kullandı. 
     Bush, ABD'nin son gelişmeleri çok dikkatle takip ettiğini belirtti. 
     ABD Dışişleri Bakanlığı Sözcüsü Richard Boucher, Arafat'ın ''sağlığına yeniden kavuşması için uygun bir tedavi görmesini'' istediklerini söylemişti. 
     75 yaşındaki Arafat'ın sağlık durumunun son günlerde kötüleştiği bildirilmişti. 
     
     ARAFAT FRANSA'YA GİDİYOR 

     Filistin lideri Yaser Arafat'ı tedavi görmek üzere Paris'e taşıyan, Fransa Cumhurbaşkanlığı'na ait jet Ürdün'den ayrıldı. 
     Görgü tanıkları, tekerlekli sandalyeyle uçağa bindirilen Arafat'ın, uçakta bir sedyeye yatırıldığını söylediler. 
     Yurtdışına 2001'den bu yana ilk kez çıkan 75 yaşındaki Arafat'ın, uçağa binmeden önce yanındaki yardımcılarına, ''Allah'ın izniyle geri döneceğim'' dediği bildirildi. 
     Ramallah'taki karargahında, kendisini Ürdün'e getirecek helikoptere binmeden önce solgun olduğu gözlenen Arafat'ın, düne göre daha iyi göründüğü belirtiliyor. 
     Kan kanserine yakalanmış olabileceği belirtilen Arafat, Rammallah'taki karargahından, Fransa'ya gitmek üzere Ürdün'deki bir askeri üsse getirilmişti. 
     
</TEXT>
</DOC>
