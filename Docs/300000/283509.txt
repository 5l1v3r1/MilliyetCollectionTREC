<DOC>
<DOCNO> 283509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo29.html </URL>
<DATE> 2004/10/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Fenerbahçe, ev sahipliğinden dolayı UEFA'dan övgü aldı... 
</HEADLINE>
<TEXT>

     Fenerbahçe Kulübü, Avrupa Şampiyonlar Ligi'nde Olympique Lyon maçındaki ev sahipliğinden dolayı UEFA'dan övgü aldı. 
     Kulübün internet sitesinden yapılan açıklamada, FB Şükrü Saracoğlu Stadı'nda oynanan Olympique Lyon maçının ardından, UEFA'nın Fenerbahçe'ye teşekkür ettiği, Hollandalı delege Hendrik Willem Kesler'in de raporunda taraftarı övdüğü bildirildi. 
     Kesler, karşılaşmanın centilmence ve sportmence geçtiğini belirttiği raporunda, takımların birbirlerine ve hakeme davranışlarında saygılı, güvenliğin kusursuz, basının çalışmalarının aksaksız, stat şartlarının da iyi olduğunu vurguladı. 
     Sarı-lacivertli taraftarların ''Çok etkileyici'' olduğunu ifade eden Kesler, maçta yaşanan olumsuzlukları da başlama vuruşundan önce meşale yakılması, 22. dakikada sahaya su şişesi atılması ve Fenerbahçe'nin golünden sonra kale arkası tribünde meşale yakılması olarak gösterdi. 
     
</TEXT>
</DOC>
