<DOC>
<DOCNO> 284006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun05.html </URL>
<DATE> 2004/10/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Arafat gitti, geldi .. Sağlık durumu iyi... 
</HEADLINE>
<TEXT>

     Filistin Lideri Yaser Arafat, dün akşam yemek yerken fenalaşıp bilincini kaybetti, ardından yapılan müdahale ile yaşama geri döndü. İsrail radyosu Arafat'ın bilincini kaybettiğini duyururken, Filistinliler yalnızca sağlığının kötü olduğunu açıkladılar. 
     Sağlık durumu hakkında çelişkili açıklamalar yapılan Filistin lideri Yaser Arafat'ın sabah namazına katıldığı bildirildi. 
     Filistin liderinin Ramallah'taki karargahından bir yetkili, Arafat'ın çok hasta olduğunu, yorgun ve zayıf göründüğünü, ancak buna rağmen namaz kılabildiğini söyledi. 
     Filistinli bakan Saib Erakat, dün gece rahatsızlanan Filistin lideri Yaser Arafat'ın hasta olduğunu, ancak durumunun kritik olmadığını söyledi. 
     Filistin yönetiminin görüşmelerden sorumlu bakanı Erakat, Arafat ile görüştüğünü belirterek, ''Evet hasta. Bunu yalanlamıyorum. Ama asla bilincini kaybetmedi. Bizimle konuştu. Durumunun ciddi olduğu doğru değil'' dedi. 
     Arafat'ın danışmanlarından Nebil Ebu Rudeina da, Arafat'ın sağlık durumunun kötü olduğuna dair haberleri yalanladı. Filistin liderinin biraz dinlenmeye ihtiyacı olduğunu söyleyen Rudeina, birkaç gün içinde iyileşeceğine inandığını da belirtti. 
     Rudeine, ayrıca Arafat'ın, kendisinin yokluğunda yönetimi üstlenecek bir üçlü komite oluşturduğu haberlerinin de doğru olmadığını söyledi. 
     
     Oruç tutmayı bıraktı 

     Yaklaşık 2 haftadır rahatsız olan ve önce Mısırlı, ardından Tunuslu doktorlar tarafından muayene edilen 75 yaşındaki Arafat, doktorların tavsiyesi üzerine, ramazan ayının başından beri tuttuğu orucunu 11. gününde sona erdirmişti. 
     Arafat, dün gece Filistin Başbakanı Ahmed Kurey ve eski Başbakan Ahud Abbas ile birlikte yemek yerken rahatsızlanmış bunun üzerine karargah içindeki kliniğe taşınmıştı. 
     İsrail basınının, yine Filistinli kaynaklara dayanarak verdiği haberlerde, Arafat'ın yaklaşık bir 10 dakika bilincini kaybettiği ve solunum güçlüğü çektiği ileri sürülmüştü. 
     Filistinli, Mısırlı ve Tunuslu doktorlar tarafından gece boyunca gözetim altında tutulan Yaser Arafat'ın sağlık durumunu merak eden Filistinliler de gece boyunca karargah çevresinde toplanarak, gelişmeleri bekledi. 
     Bu arada, Arafat'ın Paris'ta yaşayan eşi Suha Arafat'ın bugün Amman sınırındaki Allenby kapısından geçerek Ramallah'a gelmesi bekleniyor. 
     Öte yandan İsrailli yetkililer, Arafat'ın, yurt dışı dahil istenen yerde tedavi edilmesi için seyahatine izin vereceklerini, ancak ''dönüşüne izin vermeyi garanti edemeyeceklerini'' belirttiler. 
     DAKİKA DAKİKA AKŞAM YAŞANANLAR 
     Saat 22.56'da İsrail Televizyonu Arafat'ın sağlık durumunun kötüleştiğini duyururken, Filistinli yetkililer de bunu doğruladı. 
     Saat 23.18'de Filistin Başbakanı Ahmed Kurey ve eski Başbakan Mahmud Abbas, Arafat'ın konutuna çağrıldı. 
     Saat 23.30'da İsrail Radyosu, Arafat'ın bilincini kaybettiğini ileri sürdü. 
     Saat 00.42'de Arafat'ın 25 yıl boyunca tedavisini yapan Ürdünlü doktor Eşref Kurdi, acilen Ramallah'a çağırıldığını, yola çıkacağını açıkladı. 
     Saat 00.59'da İsrail'den sonra, Filistinli bir yetkili de Filistin lideri Yaser Arafat'ın bilincinin yerinde olmayabileceğini söyledi. 

     
</TEXT>
</DOC>
