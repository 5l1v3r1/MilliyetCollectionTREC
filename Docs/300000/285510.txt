<DOC>
<DOCNO> 285510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur08.html </URL>
<DATE> 2004/11/02/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Okul bekçisi esrarla yakalandı 
</HEADLINE>
<TEXT>

     Mesut IŞIK DHA 

KOCAELİ'nin Gebze İlçesi'nde uyuşturucu satışı yaptığı öne sürülen bir okul bekçisi 850 gram esrarla yakalandı. 
     Gebze İlçe Emniyet Müdürlüğü Organize ve Kaçakçılık şubesi ekipleri ihbar üzerine harekete geçti. Henüz inşaatı tamamlanmayan ve önümüzdeki eğitim döneminde açılacağı belirtilen Gaziler İlköğretim Okulu'nun bekçisi Niyazi Bozdağ'ın esrar sattığını belirleyen ekipler onu takibe aldı. 
     Okul çıkışında gözaltına alınan Niyazi Bozdağ'ın üzerinde 500 gram esrar bulundu. Polis, bunun üzerine bekçinin okulda kaldığı odanın içerisinde yaptıkları aramada da 350 gram daha esrar buldu. 
     Bekçinin sorgulamasında esrarı Balıkesir'den temin ettiğini ve hem içici hem de satıcı olduğunu söylediği belirtildi. Niyazi Bozdağ'ın 15 yıl önce aynı suçtan sabıkası bulunduğu anlaşıldı. Gözaltındaki bekçi ile ilgili soruşturma sürdürülüyor. 
     
</TEXT>
</DOC>
