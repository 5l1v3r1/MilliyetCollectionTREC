<DOC>
<DOCNO> 286818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/yazar/altan.html </URL>
<DATE> 2004/11/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hırt, hışır, hıyar, saloz, angut... 
</HEADLINE>
<TEXT>


NASREDDİN Hoca, ayrı ayrı yörelerde hayatlarını kazanmaya çalışan iki oğlunu da, tek tek ziyarete gitmiş. 
Oğullarından biri 
- Bütün varımı yoğumu bağlara yatırdım, demiş şayet havalar kurak gider de, üzümler zamanında olgunlaşıp kıvama gelmezse, anam ağlayacak... 
İkincisi ise 
- Bütün varımı yoğumu, demiş tuğla işlerine yatırdım. Şayet havalar yağışlı gider de, tuğlalar kurumadan ziyan zebil olursa, anam ağlayacak... 
Nasreddin Hoca, dönmüş gelmiş evine. Karısı sormuş 
- İkisini de gördün nasıl bizim çocuklar, anlatsana... 
Hoca 
- Ne anlatayım, demiş havalar kurak gitse de, yağışlı gitse de sen hep ağlayacaksın... 

ABD'deki başkanlık seçimleriyle ilgili analizler - biraz da güncel ve evrensel konu kıtlığından - hala sürüp gidiyor 
- Yok şayet Bush kazanacağına Kerry kazansaydı... 
- ... 
- Yok şayet muhafazakar kesim de, biraz daha gelişmiş bir kafaya sahip olsaydı... 
- ... 
- Yok şayet ABD'nin, daha çağdaş olan yüzde 50'si de, öteki yarısı gibi taş kafa olsaydı... 
Sözün kısası, şu da olsa, bu da olsa Iraklılar için durum hiç değişmeyecek ve yine hep ağlayacaklardı. 

Bilmem dikkat ediyor musunuz, dünyadaki politikacılar gerek yerel açıdan, gerek evrensel açıdan, gündeme taşıyacak sansasyonel konular bulmakta bir hayli zorlanmaya başladılar. 
AB üyesi politikacıların, müzakereler başlasa bile ancak 15 - 20 yıl sonra üyeliği kesinleşecek Türkiye'yi, dillerinden düşürmemeleri biraz da bundan... 
Fransız İhtilali'nden sonra, aristokratlar saltanatının yerine geçen "demagoglar saltanatı", oldum bittim vaatlerle hamasetten oluşan hep aynı sakızı çiğnemekte... Ya iç ve dış düşmanlara karşı tek bir yumruk olma çağrısı, ya nurlu ufuklara doğru yeni bir hamle... Velhasıl hep aynı sakız... 
Öyle ki, insanın aklına yine Nasreddin Hoca'nın ünlü bir fıkrası geliyor. Minik bir değişiklikle tazeleyelim fıkrayı 
Bir gün politikacının biri, Nasreddin Hoca'ya 
- Hoca, demiş, sakız çiğnemeye öyle alışığım ki, helada bile çiğnemeden edemiyorum. Sence günah sayılır mı helada sakız çiğnemek 
Nasreddin Hoca 
- Yok, demiş, günah sayılmasına günah sayılmaz. Ancak görenler olursa, bok yiyorsun sanırlar... 

Vaktiyle bir hayli "kökten dinci" geçinen bazı politikacıların, iktidarın nimetine kavuştukça, gevşeyip, esnekleşip, daha hoşgörülü ve çağdaş olmaya başlaması üstüne anlatılan, tersten yaklaşımlı bir fıkra 
Gençliğinde sahnelerde göbek atan bir rakkase, bir gün hidayete erip, tövbe billah ederek iyice kapanmış, namaza niyaza vurmuş kendisini. 
Epey bir zaman sonra eski rakkase eski dostlarının da bulunduğu, sazlı sözlü bir aile düğününde kıramayacağı ricalarla karşılaşmış 
- Bugünün hatırına, sen de kalkıp son bir kez daha oynasana... 
Eski rakkase 
- Olmaz, diyormuş, ben tövbekar oldum... 
Israrlar sürüp gidiyormuş 
- Ne olur son bir kez... Hiç yabancı yok aramızda... Allah günah yazmaz böyle bir günde... 
Israr rica öylesine yoğunlaşmış ki, en sonunda eski rakkase ortaya çıkmış ve coşan darbuka, kanun, keman, ut eşliğinde hafiften hafiften başlamış göbek atmaya. Bir yandan da mırıldanıyormuş 
- Allahım günah yazma... 
Derken eski rakkase de havaya girmiş ve kalçalarının hızı artan çalkantısıyla mırıltısı da değişmiş 
- Biraz yaz, biraz yazma... 
Ve derken iyice coşan rakkase ve tümden değişen mırıltı 
- İster yaz, ister yazma... 

İncili Çavuş, Başkan Bush'un politikalarını milimetrik izleyen bir ülkenin politikacısına 
- Sen demiş, çok mu hayransın Bush'a O nereye dümen kırarsa, sen de hemen oraya yöneliyorsun sanki ikiz kardeşi gibisin ABD Başkanı'nın hiç ayrıldığın yok ondan. 
Politikacı, William Saroyan'ın bir hikayesini anlatmış İncili Çavuş'a 
- Gezginci bir sirk nereye giderse, peşinden giden bir delikanlı varmış. Herkes delikanlının, sirkteki bir kaplanın kafesine girerek, başını kaplanın ağzına sokmak numarasıyla ünlü genç bir kıza aşık olduğuna inanıyormuş. Bir gün sirkle birlikte ta Japonya'ya gitmiş olan delikanlının yanına, ailesinin gönderdiği amcası gelmiş 
"- Oğlum, demiş artık yeter aylardır sirkle birlikte dünyada dolaşmadığın yer kalmadı. Anlıyorum aşk, aşktır ama o bir cambaz kız, sen ise saygın bir ailenin çocuğusun... 
Delikanlı 
"- İlahi amca, demiş sen de mi inandın, o kıza aşık olduğuma Ben kimseye aşık falan değilim. Benim sirkin peşinden gitmemin nedeni başka. O kız doğaya zıt bir gösteri yapıyor. Bir gösteride başını kaplanın ağzına soktuğu sırada, kaplan kapatıverecek ağzını o anı kaçırmak istemiyorum. 

Her gün yüz binlerce, belki de milyonlarca insan dünyada yapılan hatalardan söz edip duruyor. 
Oysa Jules Renard'ın şöyle bir sözü var 
- Esas olan hatadır doğru, onun yanılmış biçimidir. 



</TEXT>
</DOC>
