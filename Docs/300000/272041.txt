<DOC>
<DOCNO> 272041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo02.html </URL>
<DATE> 2004/09/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Athletic Bilbao Teknik Direktörü "Türkiye'ye kazanmak için gidiyoruz" 
</HEADLINE>
<TEXT>

     Trabzonspor'un UEFA Kupası 1. tur ilk maçında karşılaşacağı İspanya'nın Athletic Bilbao takımının teknik direktörü Ernesto Valverde, ''Türkiye'ye kazanmak için gidiyoruz'' dedi. 
     Takımının Avrupa kupalarına 6 yıl aradan sonra geri döndüğünü ifade eden Valverde, normalde 18 kişilik kadroyu çağırmasına rağmen sakatlık veya hastalık riskine karşı 19 futbolcuyu Türkiye'ye götürdüğünü söyledi. Valverde'nin geçen hafta Valencia karşısındaki 18 kişilik kadroda bulunan isimleri değiştirmediği gözlendi. 
     Kaptan Oscar Vales, Cesar Fernandez de las Heras, Felipe Gurendez ile genç futbolculardan Gorka Azkorra, Aritz Solabarrieta ve Igor Angulo Türkiye'ye getirilmezken, İspanyol ekibin 19 kişilik kadrosunda şu isimler yer aldı 
     Lafuente, Aranzubia, Javi Gonzalez, Murillo, Luis Prieto, Karanka, Del Horno, Casas, Iraola, Gurpegi, Bordas, Tiko, Orbaiz, Yeste, Etxeberria, Urzaiz, Ezquerro, Arriaga, Jonan. 
     Bu arada İspanyol takımında Trabzonspor maçı öncesinde forma sorunu yaşanıyor. Dario Urzay tarafından tasarlanan ve büyük polemik yaratan yeni formaya henüz UEFA'dan onay gelmediği belirtiliyor. 
     Athletic Bilbao'nun çiçeği burnunda başkanı Fernando Lamikiz, takımının klasik çizgili formayla sahaya çıkacağını söylerken, teknik direktör Valverde, yarına kadar UEFA'dan son kararın gelmesini beklediklerini ifade etti. 
     
</TEXT>
</DOC>
