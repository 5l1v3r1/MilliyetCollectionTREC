<DOC>
<DOCNO> 262093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy12.html </URL>
<DATE> 2004/08/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Elazığ Belediye Başkanı'nından ''taziye ziyareti''ne tepki 
</HEADLINE>
<TEXT>

     Elazığ Belediye Başkanı Süleyman Selmanoğlu, ölü ele geçirilen teröristin ailesine taziye ziyaretine giden Diyarbakır Büyükşehir Belediye Başkanı Osman Baydemir ve beraberindeki 4 belediye başkanını kınadığını söyledi. 
     Selmanoğlu, AA muhabirine yaptığı açıklamada, vatan, millet aleyhine çalışan insanların taziyesine, belediye başkanlarının makam araçlarıyla gitmesinin son derece yanlış olduğunu belirtti. 
     Belediye Başkanlarının herkesin ve devletin belediye başkanı olduğunu vurgulayan Selmanoğlu, ''Türkiye sınırları içinde insanları sevip sarmalayan belediye başkanıdır, ancak teröristin belediye başkanı olmaz. Özellikle devlete karşı silah çekmiş insanlara taziye verilmesi çok yanlış'' dedi. 
     Teröristin ailesine taziye ziyaretine giden belediye başkanlarını kınayan Selmanoğlu, şunları kaydetti 
     ''Bütün insanlar bizim kardeşimiz ama nereye kadar. Eğer bu insanlar dağa çıktığı zaman ordumuza, milletimize, birlik ve bütünlüğümüze kastederek bizi bölmek istiyorlarsa bu insanlara taziyeye gitmek son derece yanlıştır. Biz burada oturuyorsak bu, Türkiye Cumhuriyeti'nin varlığı ve bayrağımız sayesindedir.'' 
     
</TEXT>
</DOC>
