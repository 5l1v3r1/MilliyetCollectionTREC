<DOC>
<DOCNO> 269626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/siyaset/siy05.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'süz kutlama 
</HEADLINE>
<TEXT>


Arınç, Sivas Kongresi törenlerinde sadece bir kez Atatürk'ten söz etti. Bilecik ve Balıkesir'in kurtuluşunu Atatürk'süz kutladı 

ANKARA Milliyet 


Sivas Kongresi'nin 85. yıldönümü törenlerinde yaptığı üç sayfalık konuşma metninde sadece bir kez Atatürk'ten söz eden TBMM Başkanı Bülent Arınç, Bilecik ve Balıkesir'in düşman işgalinden kurtuluşunun 82. yıldönümlerini kutladığı mesajında Atatürk'ten hiç söz etmedi. 
Arınç, Bilecik Valisi Ayhan Çevik ile Belediye Başkanı Selim Yağcı'ya gönderdiği kutlama mesajında, "Güzide ilimizin düşman işgalinden kurtuluş yıldönümünü en iyi dileklerimle kutluyorum. Bu coşkulu ve anlamlı günde düşman işgalinden kurtuluş mücadelesinde canlarını feda eden aziz şehitlerimizi rahmet ve saygıyla, gazilerimizi şükranla anıyorum" dedi. Başkan Arınç, Balıkesir Valisi Atıl Uzelgün ile Belediye Başkanı Sabri Uğur'a da şu mesajı gönderdi 
"Vatan topraklarının her karışında kahramanlık öyküsü vardır. Balıkesirliler, Kurtuluş Savaşı sırasında ortaya koydukları destansı mücadele örneğiyle topraklarımızı savunmuş, tarihimize şanlı bir direniş sayfası eklemişlerdir. Bu duygu ve düşüncelerle vatan topraklarının düşman işgalinden kurtarılması yolunda aziz canlarını feda eden şehitlerimizi rahmet ve minnetle anıyorum." 

Atatürk'ten alıntı 
Arınç, Eskişehir'in işgalden kurtuluş yıldönümü nedeniyle gönderdiği mesajda da şunları söyledi 
"'Eskişehir'i ve Eskişehirlileri çok iyi tanırım. Milli mücadele yıllarında büyük vatanseverlik ve üstün bir cesaretle mücadelemizin yanında olmuş, bu mücadeleye çok geniş yardımlarda bulunmuşlardır.' Mustafa Kemal Atatürk bu sözlerle Eskişehirlilerin Kurtuluş Savaşı sırasında vatansever, cesur ve kahramanlık vasıflarını açıkça dile getirmiş ve övgüye layık görmüştür" demişti. 

Sivas'ta bir kez 
Arınç 4 Eylül'de Sivas'ta katıldığı kutlamalarda da Türkiye Cumhuriyeti'nin kurucusu Atatürk'ten bir kez söz etti. Gazetecilere dağıtılan üç sayfalık konuşma metnini aynen okuyan Arınç, sadece bir tek yerde Atatürk için "Gazi Mustafa Kemal" ifadesini kullanmıştı. 



</TEXT>
</DOC>
