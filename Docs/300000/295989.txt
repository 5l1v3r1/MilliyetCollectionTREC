<DOC>
<DOCNO> 295989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur18.html </URL>
<DATE> 2004/12/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İşte fairplay . Hakem 'gol' kararı verdi, golü atan futbolcu 'değil' dedi 
</HEADLINE>
<TEXT>

     
     Turan KURT ZONGULDAK, DHA 
     

ZONGULDAK Deplasmanlı Amatör Süper Ligi'nde oynanan Filyos Ateşspor-Kozlu Belediyespor maçının 70'inci dakikasında Kozlu Belediyespor'lu Volkan Ermiş'in kullandığı frikik vuruşunda top, yırtık yan ağlardan kaleye girdi. Maçın orta hakemi Erol Malkoç, gol kararı verirken, vuruşu yapan Volkan Ermiş hakemin yanına giderek, "Top yan fileden girdi. Gol değil hocam'' diye uyardı. Hakem bunun üzerine golü geçersiz saydı. 
     Zonguldak Deplasmanlı Amatör Süper Ligi'nde şampiyonluk mücadelesi veren Kozlu Belediyespor ilk yarısını 2-0 önde bitirdiği maçın 70'inci dakikasında frikik kaçandı. Kozlu Belediyespor adına atışı kullanan Volkan Ermiş'in sert şutunda top defansa çarparak yırtık yan ağlardan içeri girip filelerle buluştu. Maçın orta hakemi Erol Malkoç ile yan hakem Osman Ender Bulut, gol kararı vererek, santra çizgisine gitti. Filyos Ateşspor'lu futbolcular topun yan ağlardan girdiğini öne sürerek, hakeme itiraz etti. Bu arada Volkan Ermiş, takım arkadaşlarına Gol değil' dedi. Futbolcunun bu sözlerini duyan yan maçın yan hakemi Şenol Sertkaya, bayrağını kaldırarak orta hakemi uyardı. Bu sırada orta hakem Erol Malkoç'un yanına giden Ermiş, "Top yan ağlardan kaleye girdi. Gol değil hocam'' diyerek uyardı. Bunun üzerine hakem Erol Malkoç, golü iptal etti. 
     Golün iptal edilmesi için hakemi uyararak fair play örneği sergileyen 22 yaşındaki Volkan Ermiş, "Frik kazanmıştık. Topun başına geçtim. Rakip takımdakiler baraj kurmuştu. Top baraja çarptı ve yan ağlara gitti. Ben de gol atamadım diye Tüh be' dedim. Arkadaşlarım gol diye sevinmeye başladı. Ne olduğunu anlayamadım. Gol verilmesine vicdanım el vermeyince orta hakeme giderek golün geçersiz olmasını istedim. Rakip oyuncular itiraz ediyorlardı. Orta hakem de golü iptal etti. İçim rahatladı. Bu maçta puanda kaybedebilirdik ama farklı kazandık'' dedi. 
     Ermiş, "Yenik durumda veya berabere olsaydın da o golün geçersiz sayılması için yine hakemi uyarırdım'' diye konuştu. 
     Filyos Ateşspor Antrenörü Sami Uzun ise, Volkan Ermiş'in attığı golün yırtık yan ağlardan gittiğini belirterek, "Orta hakem gol kararı verdi. Atan oyuncu bile verilen karara sevinmedi. Bu karara 5-6 dakika itiraz ettik. Serbest vuruşu kullanan futbolcu gol kararından hemen sonra takım arkadaşlarına gol olmadığını söyledi. Bunu duyan hakem Şenol Sertkaya ise bayrağı ile orta hakemi uyardı. Futbolcunun bu davranışını taktirle karşılıyorum'' diye konuştu. 
     Maçın orta hakemi Erol Malkoç, İl Hakem Kurulu'nun aldığı karar doğrultusunda konuyla ilgili konuşmak istemediğini söyledi. 
     Zorlu geçen karşılaşmayı Kozlu Belediyespor 4-1 kazandı. 
     
</TEXT>
</DOC>
