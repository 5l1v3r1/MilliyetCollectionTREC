<DOC>
<DOCNO> 261570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo07.html </URL>
<DATE> 2004/08/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Denizlispor'da iyi başlama sevinci... 
</HEADLINE>
<TEXT>

     Denizlispor Kulübü Başkanı Zafer Katrancı, lige galibiyetle başlamanın sevincini yaşadıklarını söyledi. 
     Zafer Katrancı, geçen sezon ''iç sahada kazanamama sendromu'' yaşadıklarını, bu nedenle Gaziantepspor önünde ligin ilk maçında alınan galibiyeti önemsediklerini söyledi. 
     Gaziantepspor önünde alınan 3 puanın galibiyetler serisinin başlangıcı olmasını dileyen Katrancı, ''İlk maç bizim için çok önemliydi. Elde edilecek sonuç gelecek haftalar için iyi bir motivasyon kaynağı olacaktı. Bunun gerçekleştirdik. Lige galibiyetle başlamak güzel'' dedi. 
     
     ÜCRETSİZ BİLET 

     Taraftar gruplarıyla ilgili aldıkları karardan dönmeyeceklerini, ''ücretsiz bilet vermeme'' tavrının yalnızca birkaç maç değil başkanlığını yaptığı yönetim kurulu işbaşında kaldığı sürece devam edeceğini vurgulayan Katrancı, şöyle konuştu 
     ''Gaziantepspor maçında belki Atatürk Stadı'nın tribünleri çok fazla dolu değildi. Ama orada gerçek taraftarlar oturuyordu. Onlara teşekkür ediyorum ve bundan sonra da aynı desteklerini sürdürmelerini bekliyorum. Taraftar gruplarıyla ilgili tavrımızda bir değişiklik olmayacak. Geçen sezon yaşananlardan sonra böyle devam etmesi gerekiyor. Taraftar gruplarına kesinlikle taviz yok. Dileriz bizim bu tavrımız diğer kulüplere de örnek olur.'' 
     
</TEXT>
</DOC>
