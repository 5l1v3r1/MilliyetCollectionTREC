<DOC>
<DOCNO> 281888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo03.html </URL>
<DATE> 2004/10/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
El Fayed'e cevap Deve çobanı... 
</HEADLINE>
<TEXT>

     Hilal YILMAZ LONDRA, DHA 

KKTC'li iş adamları Hüsnü ve Halil Falyalı kardeşlerin İngiliz Prömiyer Ligi takımı Fulham'a talip oldukları haberi İngiliz basınına yansıyınca, kulüp sahibi dünyaca ünlü işadamı Muhammed El Fayed, haberi Falyalı kardeşler için Türk kebapçılar' benzetmesi yaparak yalanladı. Kulübünün satılık olmadığını belirten El Fayed'e DHA aracılığı ile yanıt veren Falyalı kardeşler, Mısırlı işadamı için O da deve çobanıdır' dedi. 
     Fulham kulübüyle görüşmeler için resmi yazışma yaptıklarını söyleyen Falyalı, "Fulham tarafından bize 11 Ekim tarihinde randevu verildi ve biz de 85 milyon sterlin değerinde bir teklif yaptık. Kulübü ziyaret edip, yöneticilerle görüştük. Bunu yalanlayamazlar'' dedi. 
     DHA, Fulham Kulübü'nün sahibi Muhammed El Fayed'in firması Harrod's aracılığıyla Falyalılara gönderilen resmi belgeyi de ele geçirdi. Harrod's yetkilisi tarafından imzalanmış olan belgede, açık şekilde Falyalı kardeşlerin talebinin kabul edildiği ve 11 Ekim tarihi için randevu verildiği görülüyor. 
     
     HERHALDE FAYED YAŞLANDI 
     Muhammed El Fayed'in televizyona çıkıp Fulham'ın satılık olmadığını söylemesi ve Falyalı kardeşleri kebapçı' olarak tanımlamasını eleştiren Halil Falyalı "El Fayed, kulübü daha önce de satışa çıkarıp sonra geri adım attı. Herhalde kendisi artık yaşlandı. Bu tutarsız davranışları yaşından dolayıdır'' dedi. 
     
     DAILY MIRROR BELGELEDİ 
     Her ne kadar kulüp sahibi Muhammed El Fayed, görüşmeleri yalanlamasına rağmen İngiliz Daily Mirror' gazetesi, 3 gün önce yayınladığı fotoğraf ile Londra'da Fulham tesislerini gezen Falyalı kardeşlerin kulüp yöneticisi Mark Collins'le görüşmesini belgeledi. İngiliz basının gündemine oturan haberin ardından Fulham Kulübü yetkilileri görüşmeleri yalanladı. Kulübe yakın kaynaklardan edinilen bilgiye göre, Fulham yetkilileri ile El Fayed'in, son zamanlarda değeri iyice düşen kulübü satma fikrinin ortaya çıkmasından rahatsız oldukları ve 85 milyon sterlin teklif eden Falyalı kardeşlerin bu rakamın basına yansıması üzerine kulübün prestij kaybetmesinden korktukları için, görüşmeleri yalanladıkları öğrenildi. 
     Kulübün sahibi Mohamed Al Fayed'in 1997 yılında kulüp hisselerinin çoğunluğunu ele geçirmesiyle birlikte kulübe yaklaşık 100 milyon sterlin yatırım yaptığı, aynı dönemde kulübün hızlı bir çıkış gerçekleştirdiği ve ikinci ligden Premiership'e yükseldiği, ancak son iki yıldır kulüpte mali sıkıntı yaşandığı biliniyor. 
     Son iki sezondur önemli bir transfer yapamayan Fulham'da manajer Chris Coleman, yönetimin kendisine transfer için açık çek verdiği günlerin artık geride kaldığını söyledi. Geçen Eylül ayında Tayland Başbakanı Thaksin Shinawatra'nın da Al Fayed'in Fulham'daki hisseleri ile ilgilendiği haberleri çıkmıştı. Al Fayed ise, "Futbolun içindeki insanlar için Fulham'ın neden çekici olduğunu anlıyorum ancak, kulübü çok seviyorum ve ne şimdi ne de daha sonra satmayı düşünmüyorum'' diye açıklama yaptı. 
     
     İLGİNÇ İDDİA 
     İngiliz akşam gazetesi Evening Standard'ın iddiasına göre, Fulham'ın başına Fatih Terim getirilecekti. Falyalı kardeşlerin Fulham'a talip olması ve ardından bu teklifin yalanlanması, İngiliz basınında da farklı görüşlerin belirmesine yol açtı. Evening Standard, görüşmelerin Fulham tarafından reddedildiğini belirterek, "Falyalı kardeşlerin Fulham'ı almaları halinde takımın başına ünlü teknik adam Fatih Terim'i getirmeyi düşündüklerini'' iddia etti. 
     
     İŞ BANKASI'NDAN REFERANS MEKTUBU 
     Evening Standard gazetesi, Fulham yetkililerini Falyalı'larla görüşmeden önce maddi durumlarını belgeleyen bir mektup istediklerini, bunun üzerine Falyalı kardeşlerin İş Bankası'ndan bir referans mektubu alarak yetkililere gönderdiklerini ve ardından Fulham'ın görüşme talebini kabul ettiğini kaydetti. 
     
     NADİR'İN İLGİSİ YOK 
     Halil Falyalı, İngiliz basınında Fulham'a talip olan asıl kişinin İngiltere'den kaçan işadamı Asil Nadir olduğu yönündeki haberleri yalanlayarak, "Asil Nadir'in bu işle bir ilgisi yoktur. Biz teklifimizi yaptık. Londra'ya gittik, görüştük. Sonra ne olduğunu biz de anlamadık. El Fayed ve kulüp yetkilileri televizyona çıkıp açıklamalar yaptı. Biz şimdilik geri çekildik. Onların atacağı adımı bekliyoruz'' şeklinde konuştu. 
     
</TEXT>
</DOC>
