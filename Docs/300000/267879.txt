<DOC>
<DOCNO> 267879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo13.html </URL>
<DATE> 2004/08/31/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gaziantepsporlu İlhan Galatasaray benimle ilgileniyormuş... 
</HEADLINE>
<TEXT>

     Gaziantepspor'un başarılı orta saha oyuncusu İlhan Özbay, Galatasaray'ın kendisi ile ilgilendiğini duyduğunu, ama kendisine gelen bir bilgi olmadığını söyledi. 
     22 yaşındaki Gaziantepsporlu futbolcu İlhan Özbay, liglere verilen arayı fırsat bilerek iki günlük tatil için Kemer'e geldi. Kaldığı Otelde, AA muhabirinin sorularını yanıtlayan İlhan Özbay, Galatasaray'ın kendisi ile ilgilendiğini duyduğunu, ama takımı Gaziantepspor'dan bu konu ile ilgili herhangi bir bilginin kendisine ulaşmadığını anlattı. 
     Gaziantepspor'da bu yıl ikinci sezonu olacağını ve anlaşmasının 2007 yılına kadar olduğunu belirten Özbay, şöyle konuştu 
     ''Transfer için öncelikle kulübümle anlaşılması gerekiyor. Gaziantepspor büyük camia. Ancak her futbolcunun gönlünde Galatasaray, Beşiktaş ve Fenerbahçe'de oynamak yatar. Orta sahada başarılı olmak istiyorsan çok koşman, çok mücadele etmen gerekiyor. Ben de Beşiktaşlı Okan Buruk gibi, izlerken futboluyla zevk veren bir futbolcu olmak istiyorum. Avrupa ülkelerinde top koşturmaya meraklı değilim. 3 büyük takımımız Avrupa'daki birçok kulüpten daha iyi. Bu takımlarda oynadığın takdirde geleceğin de garanti oluyor.'' 
     
</TEXT>
</DOC>
