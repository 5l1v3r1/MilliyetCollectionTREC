<DOC>
<DOCNO> 261579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo16.html </URL>
<DATE> 2004/08/08/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Galatasaray, Konyaspor maçı öncesi notlar... 
</HEADLINE>
<TEXT>

     Galatasaray ile Konyaspor arasında yapılan lig maçıyla birlikte sarı-kırmızılı ekip, 434 gün sonra Ali Sami Yen Stadı'nda resmi bir maçta taraftarıyla buluştu. 
     Sezonun ilk maçına taraftarlar büyük bir ilgi gösterirken, tribünlerin büyük bir bölümü doldu. 
     Futbolculara sevgi gösterilerinde bulunan taraftarlar, takımı adeta bağrına bastı. Oyunculardan elele tutuşarak tribünlere gelmelerini istiyen sarı-kırmızılı taraftarlar, isteklerine karşılık veren oyuncularını, ''Şampiyon, şampiyon'' tezahüratlarıyla selamladılar. 
     Gheorghe Hagi, Galatasaray Teknik Direktörü olarak ilk kez Ali Sami Yen Stadı'nda maça çıktı. 
     Bu arada Galatasaraylı 100 taraftar, eski açık tribün bileti alınca, stada giremedi. Protokol tribünü giriş kapısının önüne gelen taraftarlar, ''Madem misafir tribününe giremeyeceğiz, neden bize bu biletleri sattılar'' diyerek yönetime isyan ettiler. 
     
     SAIDOU KADRODA YOK 
     Galatasaray'a İstanbulspor'dan transfer olan Saidou, teknik direktör Gheorghe Hagi tarafından 18 kişilik maç kadrosuna alınmadı. 
     Hagi, Saidou'nun yanısıra Ayhan, Suat ve İbrahim'i de kadroya almazken, Bülent Korkmaz da sakatlığı nedeniyle kadroya dahil edilmedi. 
     Galatasaray'da Tomas, Ümit Karan, Volkan, Sabri ve Arif yedekler arasında yer aldı. 
     
     BAŞKAN CANAYDIN BASIN TRİBÜNÜNDE 
     Galatasaray Kulübü Başkanı Özhan Canaydın, karşılaşma öncesi basın tribününe gelerek, medya mensuplarına iyi sezonlar diledi. 
     Taraftarların maç öncesinde ''Büyük başkan buraya'' biçimindeki tezahüratları sonrasında, önce kapalı tribünün önüne doğru giden Canaydın, sahanın ortasından, daha sonra da yeni açık tribününün önündeki kale alanı içinde taraftarları selamladı. 
     Canaydın, bu arada özürlü bir taraftarla da öpüştü. 
     Kulüp ikinci başkanı Ergün Gürsoy ise Atina Olimpiyatları'na katılacak yüzücülere karşılaşma öncesi törenle plaket verdi. 
     Galatasaray, PAF Ligi'ndeki maçta Konyaspor'u 1-0 yendi. 
     Öte yandan Galatasaray'ın revizyon edilmiş Ali Sami Yen Stadı, Konyaspor maçıyla taraftarıyla buluşurken, tehlike arzeden eski açık tribünde bulunan 4 sıra koltuğa az sayıda Konyasporlu taraftar oturdu. 
     
</TEXT>
</DOC>
