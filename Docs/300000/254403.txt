<DOC>
<DOCNO> 254403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo02.html </URL>
<DATE> 2004/07/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Akçaabat Sebatspor'da tempo yükseldi... 
</HEADLINE>
<TEXT>

     İkinci etap kamp çalışmaları Bolu'da devam eden Akçaabat Sebatspor'da tempo yükseldi. 
     Birinci etap çalışmalarından sonra 2 ve 3. etap kamp çalışmaları için Bolu'ya gelen Akçaabat Sebatspor, sıcak havaya rağmen çalışma temposunu giderek yükseltiyor. 
     Teknik direktör Mehmet Birinci Bolu'da yapılan ikinci etap kamp çalışmasının kondisyon ağırlıklı bir çalışma olduğunu anlatarak, ''Pazar gününe kadar kondisyon ağırlıklı bir çalışma temposu içerinde devam edeceğiz. Pazar günü Antalyaspor ile yapacağımız hazırlık maçından sonra taktik ağırlıklı çalışmalara başlayacağız. Havaların sıcak olması bizi fazla etkilemedi. Akçaabat'ta bundan daha sıcak bir havada çalışma yaptık. Bolu'nun temiz havası oyuncularımız üzerinde olumlu etki yarattı'' diye konuştu. 
     Antrenman maçlarının tranfer yapmaları gereken yerleri belirleyeceğini anlatan Birinci, ''Bu aşamada transfer düşünmüyorum. Oynanacak olan hazırlık maçlarından sonra takımda eksik görülen alanlara 1 veya iki transfer yapabiliriz'' diye konuştu. 
     Akçaabat Sebatspor'un Kaptanı Erman Özgür ise yoğun kamp temposu içerisinde çalışmalarının devam ettiğini belirterek, ''Havaların sıcak olması çalışmalarımızı biraz zorlaştırıyor. Buna rağmen çok ağır bir kamp dönemi geçiriyoruz. Yeni transferlerin takıma kısa sürede uyum sağlaması takımda kaynaşmanın kısa sürede yakalanmasına vesile oldu. Bu sezon en iyi transfer yapan takımlar arasındayız. Yeni sezonda üst seviyelerde yer almak için mücadele edeceğiz'' dedi. 
     Akçaabat Sebatspor'un kale bekçileri yapılan idmanlarda gösterdikleri performansla adeta göz dolduruyorlar. Kaleci Petar Miloşevski, Hakan, Osman ve PAF takımdan gelen Ömür, yoğun bir çalışma temposu içerisinde idmanlarını sürdürüyor. 
     Diyarbakırspor'dan transfer edilen Bakadal, antrenmanda gösterdiği performansla takım arkadşlarına kısa sürede uyum sağladı. 
     
</TEXT>
</DOC>
