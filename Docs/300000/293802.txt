<DOC>
<DOCNO> 293802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko37.html </URL>
<DATE> 2004/12/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Mehmet Göçmen İnşaat sektöründe patlama bekliyoruz 
</HEADLINE>
<TEXT>

     Akçansa Genel Müdürü Mehmet Göçmen, inşaat sektöründe önümüzdeki yıl büyüme, 2006'da ise patlama beklediklerini söyledi. 
     Göçmen, şirketin 2005 yılı hedefleri ve sektöre ilişkin basın toplantısında, ülkenin hızlı büyüme sinyalleri verdiğini kaydetti. 
     1999 yılındaki deprem felaketinin, Türkiye'de gayrimenkul yatırımlarının sorgulanır hale gelmesine neden olduğunu, inşaat sektörünün 2002 yılında yüzde 5.6, 2003'de ise yüzde 9 daraldığını anlatan Göçmen, sektördeki ilk büyüme sinyallerinin geçen yılın son çeyreğinde geldiğine dikkat çekti. 
     Bu yılın 8 aylık döneminde sektördeki yüzde 10'luk büyümenin önemli kısmının Türkiye'nin batısından kaynaklandığını belirten Göçmen, iç pazar satışlarının beklentilerin üzerinde gerçekleştiğini, Irak pazarı nedeniyle ihracat taleplerinin arttığını kaydetti. 
     Göçmen, Akçansa'nın 1 Ocak-30 Eylül tarihleri arasındaki 9 aylık dönemine ait net satışlarının 270 trilyon 647 milyar 242 milyon lira olarak gerçekleştiğini belirterek, Borsa'ya gönderilen konsolide bilançoya göre şirketin net karının 54.3 trilyon lira, faaliyet karının ise trilyon 438 milyar 564 lira olduğunu bildirdi. 
     
     ''2004 BİZİM İÇİN GÜZEL BİR YIL'' 
     2004'ün kendileri için güzel bir yıl olduğuna işaret eden Göçmen, ''2005 yılı hesaplarımızı Türkiye'nin istikrarlı bir şekilde büyüyeceğini öngörerek yapıyoruz'' dedi. 
     2005 yılında dış pazar talebinde artış beklentisi taşıdıklarını kaydeden Göçmen, yabancı sermaye girişinin hızlanacağını, Rumeli çimento fabrikalarının satış sürecinin sektöre genel bir hareketlilik getireceğini söyledi. 
     ''İnşaat sektöründe 2005 yılında büyüme, 2006 yılında ise patlama bekliyoruz'' diyen Göçmen, 2005 yılı için belirledikleri çevre ve iyileştirme yatırımlarının 27 milyon dolar olduğunu bildirdi. 
     Göçmen, sektöre ilişkin riskleri ise ''Türkiye ekonomisindeki istikrarın bozulması, fazla kapasite kullanımı ve Çin faktörü'' olarak sıraladı. 
     
     ''İPOTEĞE DAYALI FİNANSMAN MODELİ YETERLİ DEĞİL'' 
     Türkiyede konut açığı bulunduğunu, ancak bu ihtiyacın talebe dönüşmediğine dikkat çeken Göçmen, Türkiye'de yeterli arsa üretimi olmadığını ifade etti. 
     Göçmen, ''Konut yapımında yüzde 50-60'lara varan arsa maliyeti var. Bunun için arsa üretim sorununun çözülmesi lazım'' dedi. 
     Konut üreten ve satın alanların finansman sorununa da çözüm getirilmesi gerektiğini vurgulayan Göçmen, ipoteğe dayalı finansman modelinin Türkiye için önemli bir dönüşüm projesi olduğunu söyledi. 
     Göçmen, ''İpoteğe dayalı finansman modeli gerekli, ama yeterli değil. Türkiye'nin yapı sektörünü düzeltiyorsunuz. Bu, yüzlerce yıllık birikimi düzeltiyoruz demektir. Bu hem sancılı ve zor olur, hem de zaman alır. Ama bir yerden başlamak gerekiyordu. O yüzden 2005 yılı tarihi bir yıl'' diye konuştu. 
     
</TEXT>
</DOC>
