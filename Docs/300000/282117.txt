<DOC>
<DOCNO> 282117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun24.html </URL>
<DATE> 2004/10/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İsrailli taraftarlar THY uçağında olay çıkarttı... 
</HEADLINE>
<TEXT>

     Yusuf Bakırcı bildiriyor 

Hollanda'nın başkenti Amsterdam'da hareket etmek üzere olan THY uçağında olay çıkaran İsrailli futbol taraftarları, uçaktan indirildi. Uçak daha sonra İstanbul'a hareket etti. 
     A.A muhabirinin THY yetkililerinden edindiği bilgiye göre, dün akşam İstanbul'a gidecek uçakta bulunan İsrail futbol takımı Maccabi taraftarları uçak kalkışa hazırlanırken, kabin görevlileri tarafından, gürültü yapmamaları konusunda uyarıldı. 
     Taraftarların kabin görevlilerine saldırmak istemesi üzerine pilot polis çağırdı. 
     Yolcuların, İstanbul aktarmalı olarak Tel Aviv'e gidecek 74 taraftarla birlikte uçmak istememesi üzerine İsrailliler uçaktan indirildi. 
     THY uçağı yaklaşık 1,5 saat gecikmeyle yerel saatle 19.00 sıralarında İstanbul'a hareket edebildi. 
     İsrail'in Maccabi takımı, salı akşamı Şampiyonlar Ligi karşılaşmaları çerçevesinde Hollanda'nın Ajax takımı ile karşılaşmış ve 3-0 yenilmişti. 
     
</TEXT>
</DOC>
