<DOC>
<DOCNO> 260917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur28.html </URL>
<DATE> 2004/08/05/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Eski milletvekili İlçin hakkında suç duyurusu... 
</HEADLINE>
<TEXT>

     Van Cumhuriyet Başsavcılığı, eski CHP Hakkari Milletvekili Mikail İlçin hakkında ''halkı kanunlara itaatsizliğe teşvik ve şartlı tehdit'' suçundan dava açtı. 
     Cumhuriyet Başsavcı Vekili Ali Nevzat Açıkgöz, gazetecilere yaptığı açıklamada, Mikail İlçin'in geçtiğimiz günlerde düzenlediği basın toplantısında, ''Mustafa Bayram'a siyasi amaçlı herhangi bir harekette bulunulduğu takdirde aşiretlerle beraber müdahale etmeye hazırız'' şeklindeki sözlerinin suç unsuru oluşturduğunu belirtti. 
     Başsavcı Açıkgöz, İlçin hakkında ''halkı kanunlara itaatsizliğe teşvik ve şartlı tehdit'' suçundan 6 aydan 2 yıla kadar hapis istemiyle dava açılacağını ifade ederek, ''Biz, eski milletvekili İlçin'in açıklamalarında suç unsuru bulduk ve tehdit gördük. Bu nedenle de İlçin'in ifadesine başvurulması için Hakkari Emniyet Müdürlüğü'nden Van'a sanık olarak getirilmesini istedik'' dedi. 
     Ali Nevzat Açıkgöz, eski milletvekili Mustafa Bayram'ın oğlu Hamit Bayram'ın Emniyet Müdürlüğü'ne ait kademe binasından kaçırılması olayıyla ilgili müfettişlerin hazırladığı raporda, Van Emniyet Müdürlüğü'ndeki 5 polisin görevlerini ihmallerinin söz konusu olduğuna dikkati çekti. Başsavcı Açıkgöz, ''Bu rapor bizim için bağlayıcı değildir. Sanık olarak gösterilenler sanık olmayabilir. Bu konuda son sözü söyleyecek kişi iddianameyi hazırlayacak savcıdır. Biz bu konuyla ilgili soruşturmayı genişleterek devam ettireceğiz'' diye konuştu. 
     
</TEXT>
</DOC>
