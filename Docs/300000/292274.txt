<DOC>
<DOCNO> 292274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/akyol.html </URL>
<DATE> 2004/11/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üç sosyolog 
</HEADLINE>
<TEXT>


ÜÇ sosyolog Ziya Gökalp, Ziyaeddin Fahri Fındıkoğlu ve Hilmi Ziya Ülken... Ölüm yıldönümlerinde onları bilimsel bir toplantıyla anan Hacettepe Üniversitesi Edebiyat Fakültesi Sosyoloji Bölümü'nü kutluyorum. 
Açış konuşmasında bölüm başkanı Prof. Nevin Güngör Ergan anlatıyor 
- Gökalp'in 1914'te Darülfünun'da kurduğu sosyoloji kürsüsü, dünyanın ikinci sosyoloji kürsüsüdür 
Gökalp, bizde sosyoloji ilminin kurucusudur. 
Ziyaeddin Fahri Hoca'nın kitap ve makale olarak üç bin eser, Hilmi Ziya Hoca'nın 1500 eser verdiğini belirten Prof. Ergan diyor ki 
- Üç temel taşı... Ondan sonra gelenler o temeller üzerinde bugünkü sosyal bilimlerimizi inşa ettiler. 

GÖKALP hakkında konuşan Prof. Beylü Dikeçligil, ideolojilerin dogmatik bilimsel bilginin ise "eleştirel ve değişken" olduğunu belirtti. Halbuki 
"Türkiye'de bilimsel düşünce yeterince eleştirel değil. Fikir ve teori alanında otorite sayılanları eleştirmek zor oluyor." 
Gökalp'e de bu açıdan bakan Prof. Dikeçligil, Gökalp'in 19. yüzyıla damgasını vuran pozitivizmden çok etkinlendiğini anlattı. Pozitivizm "değerler dünyası"ndan ziyade "kurallar dünyasını" vurgular. Bakış tarzı "ya o, ya bu" şeklindedir. Gökalp de "Hak yok, vazife var" demişti. Halbuki hak da vazife de birlikte var olabilir. Yeni Sosyoloji de karmaşık sosyal gerçekliğe "Hem o, hem bu olabilir" diye bakar... 
Gökalp kendi çağının büyük sentezini yaptı. Şimdi "Yeni Sosyoloji" açısından yeni büyük sentezler gerekiyor... 
Bana göre, Kemalizmi tarih yeni itibariyle bu şekilde değerlendirmek gerekir. 

SOSYAL bilimci Prof. Ali Yaşar Sarıbay, Batı üstünlüğü karşısında aydınlarımızın tavrını iki başlıkta ele aldı 
Kendimiz gibi olalım diyenler, yani 'Biz bize benzeriz' formülü.Garplı Batılı gibi olalım diyenler, yani Batıcılık akımı... 
Gökalp "Türkleşmek, İslamlaşmak, Muasırlaşmak" formülüyle büyük bir sentez yapıyor. Bu formülde Türk kavramı 'kültür'ü ifade ediyor, kesinlikle etnik bir kavram olarak almıyor. İslam kavramı 'ahlak'ı, Muasırlaşma kavramı ise 'rasyonalizm'i ifade ediyor. 
Sarıbay haklı olarak, Gökalp'te bu üç kavramın birbirini nitelediğini belirtti. Biri ötekilerden kopuk değildir. 
Gerçekten Gökalp'in Türkü etnik değil, kültüreldir. Gökalp "içtimai usuli fıkıh" teziyle muasırlaşmış bir İslamı anlatmıştır. Muasırlaşma ise eğitimden iş bölümüne, tekniğe, meslekleşmeye kadar geniş bir alanı kapsamaktadır. 

FINDIKOĞLU Hoca'yı öğrencisi Prof. Mustafa Erkal anlattı Fındıkoğlu Gökalp'in taklidi değil, "kendi görüşleri olan" büyük bir sosyologdu. Türk aydınlarının Marksizm fırtınasına kapıldığı bir dönemde o, Marksizmi akademik planda eleştirdi. Köy Enstitüleri'ni de eleştirdi, çünkü köyle şehir arasında bağlantı kurmak gerekirken, Köy Enstitüleri bunu yapmıyordu. Uydurma dilciliğe karşı çıktı. Türk modernistleri üzerinde Rousseau çok etkili olduğu halde o Rousseau'yu eleştirdi. 
Gerçekten Fındıkoğlu, sosyal literatürümüzde "Anadolu" kavramını güçlendiren milliyetçi bir bilim ve fikir adamıydı. 
Felsefeciliği daha ağır basan Hilmi Ziya Ülken... "Tarihi Maddeciliğe Reddiye"yi yazdığı için, sol ve devrimci çevrelerde sevilmedi. Ama DTCF'de Behice Boran ve Pertev Naili Boratav hakkında Milli Şef zamanında komünistlik suçundan dava açıldığında, bilirkişilik yapan Ülken, mahkemeye şu mütalaayı vererek onların beraatını sağladı 
"Bir bilim adamı her türlü konuşur, her türlü bilgiyi verir. Bu, iddia edildiği gibi, talebeyi teşvik değildir." 
Ve felsefe hayatımızın belki en büyük ismi olan Hilmi Ziya Ülken, 27 Mayıs cuntasının kıyımına da uğradı. 
Cuntacılar içinde Ülken'in felsef bir makalesini anlayacak kaç kişi vardı 
Üçünü de derin bir saygıyla anıyorum. 



</TEXT>
</DOC>
