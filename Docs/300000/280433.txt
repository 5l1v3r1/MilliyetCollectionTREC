<DOC>
<DOCNO> 280433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur18.html </URL>
<DATE> 2004/10/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Er Peker ile adı geçen emniyet görevlileri ile ilgili soruşturma açıldı 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, Sedat Peker ve adamlarıyla ilgili operasyonlarda adı geçen emniyet görevlileriyle ilgili adli ve idari soruşturma başlatıldığını, konunun iki polis müfettişi tarafından araştırıldığını bildirdi. 
     Er, eğitici nitelikteki kampanyalar ve denetimlerin devam etmesine karşın bu yılın 8 aylık döneminde trafik kazalarındaki ölüm oranlarında yüzde 13 artış olduğunu ifade etti. Son 4 yılın 8 aylık dönemlerine bakıldığında bu yıl araç artışında patlama yaşandığını, bu yıl rakamın bir önceki yıla oranla yüzde 195 artarak 550 bine yükseldiğini kaydetti. 
     Karayolları Genel Müdürlüğü'nce 24 saat süreyle 4 ana yol güzergahında otomatik olarak yapılan sayım sonuçlarına göre genel trafik yoğunluğunun yüzde 19 oranında arttığını belirten Er, araç sayılarının yanı sıra petrol tüketiminin de yükseldiğini dile getirdi. 
     Er, 2. Trafik Şurası'nın 21 Ekim'de ATO'da gerçekleştirileceğini, 2. Polis Bilişim Sempozyumu'nun ise 14-15 Nisan 2005 tarihlerinde gerçekleştirileceğini bildirdi. 
     Teşkilatın amir ihtiyacını karşılamak üzere 215 kadro için Komiser Yardımcılığı sınavı yapıldığını, kazananların bu akşam internetten yayınlanacağını ifade eden Er, kazanan adayların 9 aylık komiser yardımcılığı kursuna katılacağını kaydetti. 
     
     SORULAR 
     Er, Fehriye Erdal ve Dursun Karataş gibi suçluların iade edilmediği belirtilerek, ''Bu, Avrupa'nın çifte standardı mı '' diye sorulması üzerine, suçlularının iadesine ilişkin sözleşme ile ülkeler arasında adli yardımlaşma sözleşmeleri bulunduğunu, siyasi, askeri ve dini suçluların ise interpol mevzuatı içinde teslim edilmediğini kaydetti. Er, ''Bizim birçok ülkeden bugüne kadar iadesine ilişkin talep ettiğimiz birçok sanık var. Bir bölümünün işlemleri devam ediyor. Tabii bu işlemler sonuçlandığında iadeleri söz konusu olabilecektir'' dedi. 
     Er, ''Bu kişilere Dursun Karataş, Fehriye Erdal buna dahil mi '' sorusuna ise ''Bizim defaatle taleplerimiz var ama anılan şahısları iade etmek o ülkelerin mevzuatları içinde değerlendirebilecekleri bir konu'' karşılığını verdi. 
     Ramazan Er, bir başka soruyu yanıtlarken, ''Sedat Peker ve adamlarıyla ilgili operasyonlarda adı geçen emniyet görevlileriyle ilgili adli ve idari soruşturma başlatılmıştır. Konu iki polis müfettişimiz tarafından tahkik edilmektedir'' dedi. 
     Er, yargı ile güvenlik birimlerinin birlikte çalıştığını, güvenlik birimlerinin yasaların verdiği yetki içinde cumhuriyet savcıları adına görev yaptığını vurgulayarak, ''Yargıyla emniyet arasında hiçbir zaman, özellikle Sedat Peker olayıyla ilgili olarak hiçbir uyumsuzluk, hiçbir anlaşmazlık söz konusu değildir, olamaz da'' dedi. 
     Polisin suçlulara farklı davranmadığını ifade eden Er, operasyonun son yılların en başarılı, gizliliğe riayet edilen ve en düzenli operasyonlarından birisi olduğunu kaydetti. Ramazan Er, çete operasyonlarında münferit olarak emniyet personelinin de gözaltına alındığı, haklarında idari ya da adli soruşturmalar açıldığı anımsatılarak, ''Suçlarla mücadele eden birimlerdeki personelin bu tür oluşumlar içinde yer almasını nasıl değerlendiriyorsunuz '' sorusuna, ''Her kurum ve kuruluşta olduğu gibi zaman zaman emniyet teşkilatı içinde de bireysel hata yapan görevliler olabilir. Bu görevlilerle ilgili her zaman hem adli hem idari işlem yapılmaktadır'' karşılığını verdi. 
     Er, İzmir'deki sinemacı kardeşlerin öldürülmesi olayıyla ilgili olarak, arananlardan birisinin İzmir'de yakalandığını, ayrıca İzmir ve Antalya Emniyet Müdürlüklerinin eş zamanlı yaptıkları operasyon sonucu 5 kişinin 3 silahla ele geçirildiğini, soruşturmanın devam ettiğini belirtti. 
     
</TEXT>
</DOC>
