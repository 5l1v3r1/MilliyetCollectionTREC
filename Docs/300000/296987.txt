<DOC>
<DOCNO> 296987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun09.html </URL>
<DATE> 2004/12/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
'Avrupa kendisini Hıristayan kulübü olarak görürse üyeliğimiz sorun olur' 
</HEADLINE>
<TEXT>

     Başbakan Recep Tayyip Erdoğan, Türkiye'nin AB üyeliğinin, sadece Avrupa'nın kendisini bir Hıristiyan kulübü olarak görmesi durumunda sorun teşkil edeceğini söyledi. 
     Başbakan Erdoğan, Alman Bild am Sonntag gazetesine verdiği demeçte, Jochen Gaugele, Anna Meissner ve Claus Strunz'un sorularını cevaplandırdı. 
     Gazetede, ''Türkiye'ye AB tarafından ayrımcılık yapılıyor'' başlığıyla verilen haberde, Erdoğan'ın aile fotoğraflarına da yer verildi. 
     Başbakan Erdoğan, Türkiye gibi büyük bir nüfusa sahip ülkenin AB'yi zorlayıp zorlamayacağı sorusuna karşılık, ''AB üyeliğimiz, sadece Avrupa'nın kendisini bir Hıristiyan kulübü olarak görmesi durumunda sorun teşkil eder. Türkiye'nin bir Avrupa değerler topluluğunda doğal olarak yeri olması lazım'' yanıtını verdi. 
     Erdoğan, Türkiye'de din özgürlüğü konusunda bazı şikayetlerin olduğunun hatırlatılması üzerine de ''Ülkemde din özgürlüğü konusunda yayılan şeyler çoğu zaman gerçeklere uymuyor. Tabii ki gayri Müslimler Türkiye'de inançları doğrultusunda istedikleri gibi ibadet edebilirler. Türk hükümeti geçen yıllarda tüm dini cemaatlerin, Hıristiyanların da hukuki statülerinde düzeltmeler yapmıştır. Bu yolda ilerlemeye devam edeceğiz'' dedi. 

     
</TEXT>
</DOC>
