<DOC>
<DOCNO> 285399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko07.html </URL>
<DATE> 2004/11/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bakan Yıldırım Telekom için bu ay muhakkak ilana çıkarız 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un özelleştirilmesi için, bu ay içinde muhakkak ilana çıkılacağını açıkladı. 
     Türk Telekom özelleştirmesi konusundaki soruları yanıtlayan Yıldırım, 'Telekom'da ihale ilanı için 31 Aralık tarihine kadar süre olduğu, bu tarihi bekleyip beklenmeyecekleri'' sorusuna, ''hayır bekleme yok, yakın zamanda çıkılabilir'' diye cevap verdi. 
     Burada sadece Rekabet Kurulu'nun, Kablo Tv bölümünün ayrılmasına ilişkin görüşü konusunda Telekomünikasyon Kurumu'nun itirazı bulunduğunu kaydeden Bakan Yıldırım, şöyle devam etti 
     
     KABLO TV'DE SORUN GİDERİLECEK 
     ''Telekomünikasyon Kurumu ile Rekabet Kurumu, bu konuda farklı düşünüyorlar. Bu görüş ayrılığını gidermeye çalışıyoruz. Giderebilirsek hemen çıkacağız. Gideremezsek de çıkacağız. Artık o zaman da Rekabet Kurulu'nun görüşüne itibar edilecek. Gideremezsek daha fazla zaman kaybetmek istemiyoruz. Rekabet Kurulu'nun görüşüne itibar ederek devam edeceğiz... Kasım ayında muhakkak çıkarız.'' 
     
     ÖNCE TELEKOM, SONRA TELSİM 
     'Türk Telekom ve Telsim'in satışının aynı zaman dilimine denk gelip gelmeyeceği' sorusuna karşılık Yıldırım, bu sektörü gerek iç gerekse uluslararası piyasalarda fonlayabilecek kredilerin belli olduğunu hatırlattı. 
     Bu nedenle aynı anda iki kuruluşun çıkmasının talep noktasında olumsuz bir etki yapacağını vurgulayan Bakan Yıldırım, ''onun için hedefimiz, Telekom bittikten sonra Telsim'in çıkması şeklinde. Hazır olma bakımından da Telekom önde'' diye konuştu. 
     
     NEDEN YÜZDE 55 
     Telekom'un özelleştirilmesi için başlangıçta yüzde 51 oranının düşünüldüğü hatırlatılıp, 'bu oranın neden yüzde 55'e yükseltildiği'' sorusu üzerine Ulaştırma Bakanı, şunlarısöyledi 
     ''Burada yüzde 51 ve üzeri kastediliyordu, yani yönetim hakkının verilmesi. Yatırım danışmanları 55'in daha fazla prim yapacağı şeklinde bir tavsiye kararı ile geldiler. Bir de değerlendirmede eşit ve kolay bazda değerlendirilebilsin diye sabitlendi. Onun için sabit bir oranda karar verdik.'' 
     
     ''TELEKOM'UN KARLILIĞINDA SORUN YOK AMA...'' 
     Telekom'un karlılığında şu anda bir sorun olmadığını ifade eden Yıldırım, buna karşılık cep telefonu piyasası hızla genişlerken, sabit telefon abone sayısının gerilediğinin görülmesi gerektiğini vurguladı. 
     Telekom'un gelirlerinin yüzde 85'ini sabit hatlardan elde ettiğini de hatırlatan Yıldırım, bunun yanında sektörün rekabete açıldığını kaydetti. 
     Bunun gelecek yıllarda sabit hatlarda bir gelir kaybı beklenebileceği anlamı taşıdığını vurgulayan Ulaştırma Bakanı Yıldırım, ''Data kısmına biraz daha yoğunlaşması lazım. Sabit telefondan kaybedilecek kısmı data kısmından telafi edilebilir ama bu eş zamanlı olmayabilir. Bu biraz zaman alacak önümüzdeki yıllar içinde cüzi de olsa gelir kaybı olabilir'' şeklinde konuştu. 
     
     MEVCUT GSM OPERATÖRLERİNİN İHALEYE KATILIMI 
     Mevcut GSM operatörlerinin Telekom özelleştirmesine katılıp katılamayacakları yönündeki soruya karşılık Yıldırım, burada Rekabet Kurulu'nun görüşüne uyacaklarını belirtti. 
     Telekom özelleştirmesine, hakim durumdaki GSM işletmecisinin girmesini uygun görmediklerini de açıklayan Yıldırım, ''Bu tamamen rekabetle ilgili bir konu. Buna çok dikkat etmemiz lazım'' dedi. 
     
     BÜYÜK ÖZELLEŞTİRMELERE DİKKAT 
     Telekom, Tüpraş ve Tekel gibi büyük özelleştirmelerde hukuk altyapısının muhakkak çok iyi hazırlanması gerektiğini vurgulayan Bakan Yıldırım, ''buralarda oluşabilecek yargı sürecindeki bir iptal, bizim özelleştirmede halen var olan bir güvensizliği uluslararası piyasalarda daha da pekiştirecektir, onun için hukuki altyapıyı çok dikkat ediyoruz'' dedi. 
     Geçtiğimiz günlerde ''Telekom özelleştirmesi Allah'ın emri yargıya gider'' dediğini hatırlatan Yıldırım, şöyle devam etti 
     ''Bu belki biraz yanlış anlaşıldı. Şudur bu tip özelleştirmeler muhakkak yargıya gider...İdarenin her işlemi yargıya tabi. Yargıya gidebilir ama önemli olan hukuki altyapısını usul ve esaslarda bir hata yapmadan bu özelleştirmeyi yapmak. Yargıya gelirse, yargı bakacak, kamu yararı esas alınarak gerekli işlemler sürdürülecektir.'' 
     
     ''ENİS BEY'LE GÖRÜŞÜRÜM'' 
     Eski Ulaştırma Bakanı Enis Öksüz'ün Telekom özelleştirilmesi ile ilgili olarak kendisiyle görüşmek istediği yönündeki haberlerin hatırlatılması üzerine de Bakan Yıldırım, ''Gayet tabii biz herkesle konuşur, görüşürüz. Enis bey döneminde de bir deneme var, hatta o krizi de neden olmuştu. Belki onunla ilgili yaşadığı tecrübeleri aktaracaktır'' dedi. 
     Burada, özelleştirmenin ÖİB tarafından yapıldığının unutulmaması gerektiğinin altını çizen Bakan Yıldırım, ''biz sadece destek veriyoruz. Gayet tabii görüşürüm Enis Bey'le de, eski bakanlarımızla da. Bu konuda kimin söyleyecek neyi varsa hepsiyle görüşürüz'' şeklinde görüş bildirdi. 
     
</TEXT>
</DOC>
