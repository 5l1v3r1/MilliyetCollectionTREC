<DOC>
<DOCNO> 266171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/siyaset/axsiy02.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizimle ilgisi yok, niye taraf olalım ' 
</HEADLINE>
<TEXT>


Başbakan Erdoğan, Yargıtay - MİT - Çakıcı skandalının, hükümetin dışında bulunduğu bir konu olduğunu belirtti 

ABDULLAH KARAKUŞ Ankara 


Başbakan Erdoğan, Yargıtay Başkanı Eraslan Özkaya'nın odağında yer aldığı Yargıtay - MİT - Çakıcı skandalının, hükümetin dışında bulunduğu bir konu olduğunu vurgulayarak, "Bizimle ilgisi olmayan bir konuda niye taraf olalım " dedi. 
AKP MYK'nın dünkü toplantısında, Yargıtay - MİT - Çakıcı üçgeninde gelişen olaylar konuşuldu. Erdoğan, "Bundan sonra neler yapılacak " diye soran bazı MYK üyelerine, "Konu yargıda. Biz gelişmeleri takip ediyoruz. Gerekli şekilde de çalışmaları sürdürüyoruz. Ancak şu anda bizim müdahil olmamızı gerektirecek bir durum yok. Yargı bağımsız. Kendi iç mekanizmaları var. Bizim bu aşamada yapacak bir şeyimiz yok. Zaten konunun içinde olmamıza gerek yok, doğru değil" karşılığını verdi. 
Adalet Bakanlığı'nın gerekli çalışmaları yaptığını anımsatan Erdoğan, "İlgililer zaten konuşuyor. Bu konuda lüzumsuz konuşulmaması gerekir. İlgisizler konuşmasın. Herkes dikkat etsin" diye konuştu. 

İstanbul İl Başkanı Erdoğan'ı şaşırttı 

ANKARA Milliyet 

Başbakan Erdoğan, AKP İstanbul İl Başkanı Mehmet Müezzinoğlu'nun "Birçok bakanın başarısız olduğu ve eylülde kabinede revizyona gidileceği" sözlerine tepki göstererek, "Böyle bir açıklamayı niye yaptı, bilmiyorum" dedi. Erdoğan, MYK toplantısında üyelerin revizyon olup olmayacağını gündeme getirmesi üzerine Müezzinoğlu'nun böyle bir açıklama yapacağından haberi olmadığını belirtti. "Açıklamaya ben de çok üzüldüm" diyen Erdoğan, değişiklikleri konuşmanın henüz erken olduğunu kaydetti. Erdoğan, konunun eylül sonunda milletvekilleriyle Kızılcahamam'da yapılacak toplantıda gözden geçirileceğini söyledi. Genel Başkan Yardımcısı Dengir Mir Mehmet Fırat da, Müezzinoğlu'nun ne söylediğini tam olarak bilmediğini kaydetti. 


</TEXT>
</DOC>
