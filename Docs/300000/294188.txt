<DOC>
<DOCNO> 294188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonspo13.html </URL>
<DATE> 2004/12/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Aziz Yıldırım Daum ile camiamızın istediği bir anlaşma yapacağız 
</HEADLINE>
<TEXT>

     Fenerbahçe Kulübü Başkanı Aziz Yıldırım, en büyük isteğinin futboldaki şiddet olaylarının alınan yeni önlemlerle son bulması olduğunu ifade etti. 
     Yıldırım, Fenerbahçe Dergisi'nin Kasım ayı sayısında ''İstenmeyen Görüntüler'' başlıklı yazısında, futbolda son zamanlarda tırmanan şiddet olaylarına değinerek, şunları kaydetti 
     ''Statlardaki güvenlik sorunu, Fenerbahçe Kulübü olarak göreve geldiğimizden beri üzerinde durduğumuz en önemli konulardan biridir. FB Şükrü Saracoğlu Stadı, Türkiye'deki kurumsallaşma süreci içerisinde, kendi imkanları ile güvenlik anlamında gerekli önlemleri önceden alabilmiş tek stattır. Son zamanlarda stadımızda asla taviz verilmeden UEFA kurallarının kesintisiz uygulanması yönünde attığımız adım ise bugün artık Futbol Federasyonu'nun ve İl Güvenlik Kurulu'nun kararları olarak Türkiye'deki tüm statlarda uygulanacak. Bu kurallara hepimiz uymak zorundayız.'' Aziz Yıldırım, bütün isteğinin, BJK İnönü Stadı'nda meydana gelen ölüm vakasının ve diğer şiddet olaylarının artık Türk futbolunda alınan yeni önlemlerle son bulması olduğunu belirterek, ''Bütün statlarımızın futbol festivallerinin seyredildiği yer olması, şiddetin ve kavganın yerini dostluğun alması, her şeyden önce hepimizin öncelikli hedefidir'' dedi. 
     
     TAKIMIMIZDAKİ GELİŞMELER, PLANLADIĞIMIZ ŞEKİLDEDİR'' 
     Fenerbahçe Profesyonel Futbol Takımı'nın, UEFA vizesini aldığını vurgulayan Yıldırım, sözlerini şöyle sürdürdü, ''Hocamız Christoph Daum göreve başladığında, kendisiyle 2007 hedeflerini konuşmuş ve takımımızın Avrupa'da tecrübeye ihtiyacı olduğunu kamuoyuna anlatmıştık. Bugüne kadar aldığımız sonuçlar ve profesyonel takımın gidişatı ile ilgili hedefler, düşündüğümüz ve planladığımız şekilde gelişmektedir. Bundan sonrası için hedeflerimiz aynıdır. Avrupa'da edineceğimiz başarıların kalıcı olabilmesi için daha zamana ihtiyacımızın olduğunu düşünüyorum. Bu sebeple profesyonel futbol takımımıza maçlarını oynamadan tur atlatan, bu takıma UEFA Kupası'nı aldıran medya mensupları biraz bekleyeceklerdir.'' Yıldırım, sarı-lacivertli takımın önümüzdeki dönem de UEFA Kupası'nda gerekli tecrübeyi edineceğini ifade ederek, ''Takımımızın, Süper Lig'deki, Türkiye Kupası'ndaki ve UEFA Kupası'ndaki mücadelesine yönelik camiadan beklentim, ''Hep Destek, Tam Destek'' söyleminin gereğinin yapılmasıdır. Çünkü bu genç takım, özellikle önümüzdeki yıllarda alınacak kalıcı başarıların iskeletini teşkil etmektedir. Bunu kimse unutmasın'' diye konuştu. 
     
     DAUM İLE CAMİAMIZIN İSTEDİĞİ BİR ANLAŞMA YAPACAĞIZ 
     Teknik direktörleri Christoph Daum ile uzun soluklu bir anlaşma yapacaklarını söylemekten bıktığını dile getiren Yıldırım, ''Daum Fenerbahçe ile daha büyük başarılara imza atmak için Türkiye'de ve Fenerbahçe Takımı'nın başındadır. Büyük başarıları bizler kadar kendisi de çok istemektedir. Ayrıca kendisi Fenerbahçe Kulübü'nü diğer spor kulüplerinden ayıran özellikleri de çok iyi biliyor ve ona göre hareket ediyor. Bugüne kadar Daum'un sözleşmesi ile ilgili hiçbir problemimiz olmadığı gibi kendisinin de ilave bir isteği olmamıştır. Kimse merak etmesin, Daum ile anlaşmamız camiamızın istediği ve beklediği şekilde gerçekleşecektir'' dedi. 
     
</TEXT>
</DOC>
