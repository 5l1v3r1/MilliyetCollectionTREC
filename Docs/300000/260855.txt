<DOC>
<DOCNO> 260855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo12.html </URL>
<DATE> 2004/08/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Devrik şampiyon" Tyson, kendini kuşlara verdi... 
</HEADLINE>
<TEXT>

     Ringlerin gelmiş geçmiş en güçlü ve saldırgan boksörlerinden Mike Tyson, yenilginin acısını ilginç bir yöntemle unutmaya çalışıyor. İngiliz boksör Danny Williams'a nakavt olan Tyson, yatışmak için otel odasında güvercin beslemeye başladı. 
     Internetteki ''msnbc'' sitesinin haberine göre, Louisville'de 31 Temmuz'da yapılan maçta dördüncü rauntta nakavt olan eski ağır sıklet dünya boks şampiyonu Tyson, güvercinleriyle avunuyor. 
     Otel odasında güvercin besleyen Tyson'ın sahip olduğu 8-10 kuş, boksörün başının etrafında uçuşup mobilyalara konarak ona dostluk ediyor. 
     Güvercinleri elleriyle besleyen Tyson'ın hayvanların hürriyetini kısıtlamadığı, eğittiği kuşların gün boyu dışarıda uçtuktan sonra yemlerini yemek için Tyson'ın odasına geldiği belirtildi. 
     
     GÖREVLİLERİ BİLE ODASINA ALMIYOR 
     Otelin kat görevlilerinin de Tyson'ın güvercin merakından dolayı sıkıntıda oldukları kaydedilirken, boksörün, kuşların pisliğini temizlemek için bile görevlileri odasına almadığı ifade edildi. 
     Hizmetçilerden birinin bu yüzden Tyson ile tartıştığına tanık olan bir müşteri ise ''Temizlikçi, odayı temizlemek istedi. Ancak bir anda kendini Mike Tyson ile tartışmanın içinde buldu. Bayağı cesur bir kadındı. 'Onun güçlü yumrukları olduğunu biliyorum ama ben de çok güzel süpürge sallarım' dedi'' açıklamasında bulundu. 
     Tyson'ın ofisinden bir görevli ise boksörün güvercin tutkusunu doğrulayarak, ''Evet, güvercinleri çok seviyor. Onları yetiştiriyor ve tıpkı insan gibi davranıyor'' dedi. 
     Mike Tyson, İngiliz boksör Danny Williams'a ABD'nin Kentucky eyaletindeki Louisville'de bulunan Freedom Hall'de yapılan maçta yenilmişti. Dördüncü rauntta rakibini başına attığı yumrukla yere deviren Williams, Tyson'ın 9 saniyede yerden kalkamaması üzerine maçın galibi olmuştu. 
     
</TEXT>
</DOC>
