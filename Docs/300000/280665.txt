<DOC>
<DOCNO> 280665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko19.html </URL>
<DATE> 2005/03/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Saray Halı, peyinr, pastırma ve sucuk üretecek... 
</HEADLINE>
<TEXT>

     Makina halısı üretiminde Türkiye'nin önde gelen kuruluşlarından Saray Halı, peynir, pastırma ve sucuk üretimine de başladı. 
     Saray Halı Tarım İşletmeleri Grup Koordinatörü Fevzi Topal, AA muhabirine yaptığı açıklamada, 5 yıl önce kurulan tesislerde, süt ve besi sığırı yetiştirildiğini, günlük süt üretiminin 25 tona ulaştığını söyledi. 
     Ürettikleri sütün bir bölümünü sattıklarını, bir bölümünü de işleyerek peynir ve terayağı elde ettiklerini kaydeden Topal, şu bilgileri verdi. 
     ''Fabrikamızın bulunduğu Develi ilçesinde süt üretimi için 3 bin adet sığır, Yeşilhisar ilçesiyle Adana'da bulunan çiftliklerimizde de 7 bin adet besi sığırı ve buzağı bulunmaktadır. Türkiye'nin bu alandaki en büyük işletmelerinden birisi olan tesislerimizde, günde 25 ton süt üretimi yapılıyor. Sütlerimizi işlemek için 100 bin Avro yatırımla modern bir mandıra kurduk. Günlük 20 ton kapasitesi olan mandıramızda şimdilik günde 5 ton süt işleyerek, salamura peyniri, eritme peynir, kaşar peyniri, tulum peyniri, Abhaza peyniri gibi değişişik peynir çeşitleriyle, yoğurt, süzme yoğurt, tereyağı ve krema üretimine başladık. Çiftliklerimizde beslediğimiz danaları, 500-600 kilogram canlı ağırlığa ulaşınca Türkiye'nin önde gelen et ürünleri işleyen kuruluşlarına satıyoruz. Besi hayvanlarımızın etini işleyerek sucuk ve pastırma üretimi de yapıyoruz. Halkımızın peynirdeki damak tadını belirleyerek peynir üretimini bu yönde artıracağız. 'Saray Çiftliği' adındaki satış mağazalarımızın sayısı da giderek çoğalacak.'' 
     
     BİR İNEKTEN 60-69 LİTRE SÜT ÜRETİMİ 
     Topal, modern sistemlerle donatılan çiftliklerde serbest ahır modeli uyguladıklarını, besi ve süt ineklerinin geniş alanlarda serbestçe dolaşabildiklerini belirterek, ''Temizlik ve hijyene son derece önem veriyoruz. Hayvanlarımızın yem ihtiyacını kendi arazimizi işleyerek karşılıyoruz. Yılda 35 bin ton yem bitkisi üretip, 3 bin ton et, 9 bin litre süt elde ediyoruz. Çiftliğimizde günde 60 ila 69 litre süt veren ineklerimiz var. Etlerin bir bölümünden modern makinalarla ünlü Kayseri pastırması ve sucuğu üretimine de başladık. Gelen talep üzerine yakında koyun üretimine de başlayacağız. Mağazalarımızda sığır etinin yanı sıra koyun eti de bulunacak. Halen Kayseri kent merkeziyle Develi ve Yahyalı ilçelerimizde 5 satış mağazamız açıldı'' dedi. 
     
</TEXT>
</DOC>
