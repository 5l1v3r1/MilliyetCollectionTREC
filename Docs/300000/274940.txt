<DOC>
<DOCNO> 274940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/axgun02.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel Bodrum'u altüst etti 
</HEADLINE>
<TEXT>


Bodrum'da aniden bastıran sağanak yağış ve fırtınada ağaçlar yerlerinden söküldü, otomobiller sürüklendi, kanalizasyon suları taştı. Birçok ev ve işyerini su bastı 

SEZER ŞAHİNDAŞ Muğla DHA 

Bodrum'da dün sabaha karşı 03.30'da aniden bastıran fırtına ve sağanak yağış hayatı felç etti. İlk bir saati etkili olmak üzere 2 saat süren yağış ve fırtınada çok sayıda otomobil sel sularıyla sürüklendi, binaları su bastı, ağaçlar yerinden söküldü. İlk tespitlere göre ilçede 2 trilyon liraya yakın maddi zarar meydana geldi. 
Metrekareye saatte 29.6 kilogram yağış düşerken, şiddetli fırtına nedeniyle şehir merkezinde ağaçlar kökünden söküldü. 

Masalar denizde 
Sel daha çok Atatürk Caddesi, Dere Sokak ve Barlar Sokağı olarak bilinen Cumhuriyet Caddesi'nde etkili oldu. Barlar Caddesi'ndeki restoran, ev ve işyerlerini su basarken, Denizciler Derneği'ne ait masa ve sandalyeler denize sürüklendi. 

'Fırsat bulamadık' 
Sel, kimi yerde asfaltı sökerken, bazı bölgelerde elektrik ve telefon hatları zarar gördü. Birçok caddede mazgallar tıkandı, kanalizasyon suları yola taştı. 
50'ye yakın ev ve işyerini su bastığı saptandı. Belediye Başkanı Mazlum Ağan, aniden bastıran yağışın etkili olabileceğine ihtimal vermediklerini belirterek, "Bodrum uzun yıllar sonra ilk kez bu ayda böyle şiddetli yağışla karşılaştı... Park eden araçları çekmeye veya araç sahiplerini uyarmaya fırsat bulamadık" dedi. 




</TEXT>
</DOC>
