<DOC>
<DOCNO> 287071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun45.html </URL>
<DATE> 2004/11/08/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Hollanda, 17 Aralık'ta müzakere kararının alınmasından yana 
</HEADLINE>
<TEXT>

     Hollanda hükümeti, AB'nin 17 Aralık zirvesinde, Türkiye ile müzakerelere başlanması kararının alınmasından yana olduğunu bildirdi. 
     Dışişleri Bakanı Bernard Bot ve AB ile ilişkilerden sorumlu Devlet Bakanı Atzo Nikolai imzasıyla hükümet adına parlamentoya gönderilen yazıda, hükümetin Türkiye ile tam üyelik müzakerelerinin başlatılmasına olumlu baktığı belirtildi. 
     Yazıda, hükümetin bu konuda kesin görüşünü daha sonra parlamentoya sunacağı, ancak mevcut gelişmelere göre, Türkiye ile müzakere kararının alınmasını istediği ifade edildi. 
     Parlamentoya gönderilen yazıda, Türkiye'nin müzakerelere başlanması için gerekli olan Kopenhag siyasi kriterlerini yeterli düzeyde yerine getirdiği vurgulandı. Yalnızca 6 noktada daha yasal düzenlemelere ihtiyaç duyulduğu belirtilen yazıda, bu yasal düzenlemelerin de görüşmeler başlamadan önce Türkiye'de yürürlüğe girmesinin beklendiği kaydedildi. 
     Yazıda, Türkiye ile üyelik müzakerelerine başlanması kararının verilmesiyle birlikte, müzakere sürecinde gelişmelerin ve yasal uygulamaların çok sıkı kontrol altında tutulması ve bunun ''durdurulamaz bir süreç olarak'' görülmemesi gerektiği belirtildi. 
     Türkiye'de insan hakları, ifade özgürlüğü ve hukuk devleti gibi konularda ciddi ihlaller olması halinde, müzakerelerin kesilebileceği kaydedilen yazıda, Hollanda'nın 6 Ekim'de açıklanan komisyon raporunda öngörüldüğü gibi Türkiye'nin müzakere sürecinde çok sıkı ve iyi bir şekilde izlenmesini istemekle birlikte, özellikle işkence ve din özgürlüğü konusunda sıfır toleransla gelişmelerin değerlendirilmesinden yana olduğu belirtildi. 
     Bot ve Nikolai imzasıyla parlamentoya gönderilen yazıda, hükümetin üyelik sürecinde AB anlaşmalarında öngörülen serbest dolaşım hakkının kullanılmasının, kesinlikle Hollanda'nın uyum ve göç politikasıyla çelişmemesi gerektiği görüşünde olduğu da kaydedildi. 
     Yazıda, hükümetin önümüzdeki günlerde bu konuda sivil toplum kuruluşları ve öteki üye ülkelerin görüşleriyle birlikte parlamentoda yapılacak tartışmaları da dikkate alarak, liderler zirvesine sunacağı kesin görüşünü oluşturacağı kaydedildi. 
     Hollanda'nın AB dönem başkanı olarak, 16-17 Aralık'ta Brüksel'de yapılacak liderler zirvesi öncesinde, müzakerelere başlanmasıyla ilgili kararın çerçevesinin oluşturulmasında önemli rolü bulunuyor. 
     
</TEXT>
</DOC>
