<DOC>
<DOCNO> 299255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur19.html </URL>
<DATE> 2004/12/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Metin Kaplan'ın ''yasadışı örgüt'' davasında duruşma başladı 
</HEADLINE>
<TEXT>

     Almanya'nın sınırdışı kararı üzerine Türkiye'ye getirilen Kara Ses’ lakaplı İslami Cemiyet ve Cemaatleri Birliği lideri Metin Kaplan'ın yargılanmasına başlandı. 
     Ekim ayı ortalarında Türkiye'ye getirilen ve hakkındaki gıyabi tutuklama kararı üzerine cezaevine konulan Metin Kaplan, İstanbul Ağır Ceza Mahkemesi'nde hakim karşısına çıktı. 
     
     Sağlık kontrolünden geçirildi 

     Kaplan, tutuklu bulunduğu Tekirdağ F Tipi Cezaevi'nden getirildiği Beşiktaş'taki İstanbul Adliyesi'nde, önce sağlık kontrolünden geçirildi. 
     Kaplan, daha sonra da hakkında açılan çeşitli dava dosyalarının toplandığı İstanbul 14. Ağır Ceza Mahkemesi salonuna alındı. 
     
     Duruşmaya yabancı basından ilgi 

     Duruşma, avukat, izleyici ve basın mensuplarının da salona alınmasıyla başladı. Duruşmayı izlemek için çok sayıda yerli ve yabancı basın mensubunun adliyede hazır oldukları görüldü. 
     
     Anıtkabir’e saldırı hazırlığına azmettirmekten de yargılanıyor 

     Davada, Kaplan'ın, Fatih Camii ve Anıtkabir'e uçakla saldırı hazırlığı yaparken yakalanan kişileri azmettirdiği iddia ediliyor. 
     Bu dava kapsamında, Kaplan'ın anayasal düzeni silah zoruyla değiştirmeye teşebbüs etmek suçundan müebbet ağır hapis cezasına çarptırılması isteniyor. 
     
     13 dava açılmıştı 

     Metin Kaplan’a, İstanbul, Erzurum ve Adana'da açılan ve birleştirilen 13 davanın iddianamelerinde de suçlamalar yöneltiliyor. 

     
</TEXT>
</DOC>
