<DOC>
<DOCNO> 286271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/ydilmen.html </URL>
<DATE> 2004/11/05/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Moral motivasyon 
</HEADLINE>
<TEXT>



Futbolda tabii ki fizik güç çok önemli. Ama psikolojik etkenler de önemli bir faktör. Kendine özgüvenini yeni yakalamış Beşiktaş'ın zaten sezon başından beri ne fiziğinde, ne de iştahında problem vardı. Bu artılarını organizasyon eksikliğinden skora yansıtamıyordu. Ve maç içinde çabuk demoralize oluyordu. Üst üste gelen galibiyetlerden sonra oyuncuların kendine güveni fazlasıyla geri geldi. Bu sezonki en iyi futbollarına iştah ve fizik güçlerini de ekleyince güçlü bir Avrupalı'yı rahat yendiler. 
Beşiktaş yeni bir takım olmanın dezavantajlarını çok yaşadı. Aslında hala da yaşıyor. Çizgi halinde oynayan rakip savunma karşısında son paslarda hala birbirlerini tanımamanın sıkıntısını çekiyorlar. Del Bosquge de geçtiğimiz haftalardan dersler almış. Örneğin Emre'nin dörtlü savunma için ideal bir oyuncu olduğunu, örneğin İbrahim Akın'ın sol çizgiye çakılı değil de forvet oynaması gerektiği gibi. 
Dün gece dakika 1, Beşiktaş saldırıyor, dakika 90 yine Beşiktaş saldırıyor. Oyun içinde tempolarında fazla düşüş olmadı, ki bu en önemli artılarıydı. Carew, Beşiktaş formasıyla en etkili oyununu oynadı. Hakikaten müthişti. İki ön libero Okan ve Ahmet Yıldırım da çok iyi uyum içindeler. Haftalar geçtikçe savunma ile forvet arasındaki mesafe iyice daraldı, daha organize oldular. Bunun da karşılığını alıyorlar. 



</TEXT>
</DOC>
