<DOC>
<DOCNO> 282986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur23.html </URL>
<DATE> 2004/10/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Diyarbakır Valiliği Patlama uzaktan kumanda ile gerçekleştirilmiş 
</HEADLINE>
<TEXT>

     Diyarbakır Valiliği, Dicle İlçesi'ndeki patlamanın, askeri aracın geçişi sırasında uzaktan kumandalı patlayıcı madde ile gerçekleştirildiğini bildirdi. 
     Valilik'ten yapılan yazılı açıklamada, dün Dicle İlçesi Jandarma Karakol Komutanlığı'na ait zırhlı aracın ilçe merkezine intikali sırasında 10. kilometredeki menfez girişinde, daha önce teröristlerce döşenen uzaktan kumandalı patlayıcı maddenin patlatılması sonucu erler İsmail Bulat ve Mustafa Erdoğan'ın şehit olduğu belirtildi. 
     Bölgede huzur ve güvenliği bozmaya, bölge insanını tedirgin etmeye yönelik bu tür insanlık dışı eylemlerin sağduyulu ve vatansever vatandaşlar tarafından nefretle kınandığı ve şiddetle telin edildiği bildirilen açıklamada, teröristlerin yakalanması için operasyonların devam ettiği kaydedildi. 
     
</TEXT>
</DOC>
