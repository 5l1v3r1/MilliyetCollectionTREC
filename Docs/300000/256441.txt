<DOC>
<DOCNO> 256441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun01.html </URL>
<DATE> 2004/07/19/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Bağdat'taki patlamada ceset parçaları karakol önüne saçıldı 
</HEADLINE>
<TEXT>

     Bağdat'ın güneyinde polis karakolu önünde 8 kişinin öldüğü bomba yüklü araç saldırısında, ceset parçaları etrafa saçıldı. 
     Kentin güneybatı kesimindeki Seyidiye semtinde pazar yerine yakın son facia hakkında bilgi veren Amerikalı Albay Bill Salter, Irak Ulusal Muhafız Birliği'nden Teğmen Adnan Kathan ve görgü tanıkları, ceset parçalarının etrafa saçıldığı patlamada karakolda görevli 4 polisin yaralandığını bildirdi. 
     Karakoldaki polislerden birisi, ölen 8 kişinin tümünün sivil olduğunun sanıldığını söyledi. 
     Patlama, sabah TSİ saat 07.00'den az sonra insanlar işlerine giderken meydana geldi. Polis araçları dahil birkaç otomobil yanmaya başladı. Yaralılar cankurtaranlara taşınırken, karakolun önü kan gölüne döndü. 
     Cankurtaranlar ve itfaiyenin saldırı yerine geldiği sırada, Amerikan işgaline direnen militanlar, El Salihiye semtindeki itfaiye merkezine tüfekle el bombası attı, 1 kişi yaralandı. 
     Bağdat'ta son günlerde bomba yüklü araç patlamaları devam ediyor. Bağdat'ta geçen hafta Amerikan karargahı ve geçici hükümet binası önündeki büyük patlamalarda 11 kişi öldü, 30 kişi yaralandı. Geçen hafta aynı zamanda Bağdat'ın 200 km kuzeybatısında Amerikan eğitimli Irak muhafız birliği garnizonunun önündeki patlamada da 10 kişi öldü, 25 kişi yaralandı. 
     
</TEXT>
</DOC>
