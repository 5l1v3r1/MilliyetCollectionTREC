<DOC>
<DOCNO> 278756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur21.html </URL>
<DATE> 2004/10/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
10 kişinin alınacağı iş için 300 kişi sınava girdi... 
</HEADLINE>
<TEXT>

     Aydın Adliyesi'ne alınacak 10 zabıt katipliği için yapılan sınava, 300 kişi girdi. 
     Aydın Adliyesi'nde zabıt katibi olarak görevlendirilmek üzere işe alınacak 10 memurluk için lise, ön lisans ve lisans düzeyinde mezun, Kamu Personeli Seçme Sınavı'nda üç puan türünden 70 puan ve üstünü almış 300 kişi başvurdu. 
     Başvurunun fazlalığı nedeniyle Aydın Barosu Sosyal Tesisleri'nde gerçekleştirilen klavye sınavında, adaylardan 3 dakika içinde 90 kelimeden oluşan bir metni hatasız yazmaları istendi. 
     Sınava giren adayların sınavdan önce tesislerin bahçesinde verilen metni ezberlemeye çalıştıkları görüldü. 
     
     SINAVI KAZANABİLMEK İÇİN KLAVYE KİRALAMIŞ... 
     Sınava giren adaylardan Halil İbrahim Kırmızı,e bir internet kafeden günlüğü 1 milyon liraya klavye kiralayarak, sınava hazırlandığını bildirdi. Ticaret Lisesi'nden mezun olduğunu ve özel bir şirkette çalıştığını belirten Kırmızı, ''Klavye sınavını geçebilmek için sekiz gün önce bir internet kafeden günlüğü bir milyon liraya klavye kiraladım. Hiç durmadan çalıştım. Bugünkü sınavı geçemezsem, bir dahaki sefere bilgisayar alıp daha iyi hazırlanacağım'' diye konuştu. 
     Yetkililer, sınav sonuçlarının önümüzdeki günlerde açıklanacağını kaydettiler. 
     
</TEXT>
</DOC>
