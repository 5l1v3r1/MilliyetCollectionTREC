<DOC>
<DOCNO> 291521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur16.html </URL>
<DATE> 2004/11/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tecavüzcünün 'iktidarsızım' oyunu tutmadı 
</HEADLINE>
<TEXT>

     
     İsmail AKDUMAN SAMSUN, DHA 

     
SAMSUN'da zihinsel engelli 34 yaşındaki F.N.C.'yi, "seni evine götüreyim'' diyerek, boş bir binada tecavüz ettiği iddiasıyla 15 yıl hapis istemiyle tutuklu yargılanan 26 yaşındaki Levent Acer, 12 yıl 2 ay 20 gün hapis cezasına çarptırıldı. 
     Samsun'un Atakum Beldesi'nde 1.5 yıl önce meydana gelen olayda, sokakta tek başına dolaşan komşusu zihinsel engelli F.N.C'yi, "seni evine götüreyim'' diyerek kandırıp götürdüğü boş binada tecavüz ettiği iddia edilen Levent Acer, şikayet üzerine polis tarafından gözaltına alındı, tutuklandı. 2'inci Ağır Ceza Mahkemesi'nde alıkoymak ve ırza geçmek suçlarından yargılanan Leven Acer, önceki duruşmada, "Benim cinsel ilişkiye girmem mümkün değil. Çünkü iktidarsızım. Bana iftira atılıyor'' dedi. 
     Bunun üzerine sanık Levent Acer, mahkeme kararıyla gönderildiği İstanbul Adli Tıp Kurumu'nda cinsel gücünün yerinde olduğu raporla tespit edildi. Dün karar duruşmasına çıkan Leven Acer ifade değiştirip, "F.N.C'nin isteğiyle cinsel ilişkiye girdim. Benden hoşlandığını söylüyordu. Ayrıca onun özürlü olduğunu da bilmiyordum'' dedi. 
     Davacı F.N.C. de sanıktan şikayetçi olmadığını belirterek, "Allahından bulsun. Beni eve kadar götürecekti. Yağmur yağınca bir yere sığınalım. Kesince gideriz diyerek boş bir binaya soktu. Sonra da orada bana zorla tecavüz etti'' diye konuştu. 
     Mahkeme heyeti, Levent Acer'e tecavüz ve alıkoymak suçlarından 12 yıl 2 ay 20 gün hapis cezasına hükmetti. 

     
</TEXT>
</DOC>
