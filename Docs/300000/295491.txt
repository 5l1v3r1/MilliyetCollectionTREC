<DOC>
<DOCNO> 295491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun37.html </URL>
<DATE> 2004/12/07/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yunanistan 17 Aralık'ta Türkiye'ye 'hayır' çok uzak bir ihtimal 
</HEADLINE>
<TEXT>

     Yunanistan Dışişleri Bakanlığı Sözcüsü Yorgos Kumuçakos, AB zirvesi sonuç bildirisinin ikinci taslağının, ''üzerinde çok çalışılması gereken bir metin'' olduğunu, müzakerelerin 17 Aralık'a kadar süreceğini söyledi. 
     Kumuçakos, yaptığı basın toplantısında, ''Türkiye'nin AB süreci'' konusuna değindi. 
     Sözcü, ''Atina'nın Türkiye'nin AB sürecini desteklediğini, bu sürecin Türkiye'nin AB kriterlerini yerine getirmesi ve değerlerine uyum sağlamasına bağlı olduğunu'' belirtti. 
     Kumuçakos, ''Atina'nın, Türkiye'nin AB üyesi ülkelerle ilişkilerini düzene koyması, AB kriterlerine uyması, AB müktesebatında öngörülen reformların uygulanması, uyum konusunda denetim ve müzakerelerin sonucunda üyelikten yana olduğunu'' kaydetti. 
     Sözcü, ''AB zirvesinde Türkiye'ye tarih verilmemesi ihtimalinin'' sorulması üzerine, ''Bu ihtimal çok uzak, ancak mümkündür'' ifadesini kullandı. 
     
</TEXT>
</DOC>
