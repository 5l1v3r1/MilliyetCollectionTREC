<DOC>
<DOCNO> 270418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonsiy04.html </URL>
<DATE> 2004/09/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Gül Irak'ta rehin alındığı açıklanan Türkler'in hepsini kurtardık 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ''Irak'ta rehin alındığı açıklanan Türklerin hepsini kurtardıklarına dikkati çekerek, isteselerdi bunların üstünden siyaset yapabileceklerini, ama bunu yapmadıklarını'' söyledi. 
     Estonya'nın başkenti Tallinn'e giderken, uçakta gazetecilerin sorularını yanıtlayan Gül, muhalefetin Irak'ta kaçırılan Türk rehineler karşısında hükümetin sessiz kaldığı yönündeki suçlamalarına sert eleştiriler yöneltti. 
     Muhalefetin ''Fransızlar kaçırıldığında Fransa hükümetinin her türlü girişimde bulunduğu, Türkler kaçırıldığında ise hükümetin sessiz kaldığı'' yönündeki eleştirilerini hatırlatan Gül şunları kaydetti 
     ''Biz rehin alındı denilen Türklerin hepsini kurtardık. Ölenler öldürüldüğü zaman duyuldu. Bunların üstünden siyaset yapabilirdik, ama yapmadık. Biz can derdindeyiz, kasap et derdinde. Muhalefetin sözüne bakacak olursak, Türkiye Irak'ı terk etsin anlamı çıkıyor. Bu olacak bir iş değil.'' İlk kaçırma olayları patlak verdiğinde toplantılar yaptıklarını, tedbirler aldıklarını, ilgili kuruluşlara uyarılarda bulunduklarını hatırlatan Gül, bu olaylara ilişkin aldıkları tedbirlerin bir kısmının açıklandığını, bir kısmının ise açıklanmadığını kaydetti. Irak'ta çok sayıda Türk olduğuna, herhangi bir kuruluşa mensup olmayan Türklerin de bulunduğuna dikkati çeken Gül, Türkiye'nin gücünü, prestijini, Irak halkının yanında olduğunu bildikleri için Iraklıların da bu kaçırma olaylarından rahatsız olduklarına emin olduğunu belirtti. 
     Gül, Ankara'da bir araya geldiği Irak Kürdistan Yurtseverler Birliği IKYB lideri Celal Talabani ve Irak Kürdistan Demokrat Partisi IKDP yetkilisi Neçirvan Barzani'nin bu konuda bazı iyi niyetli tekliflerde bulunduğunu, bunları değerlendireceklerini kaydetti. 
     Terör örgütü PKK Kongragel'e ilişkin bir soru üzerine Gül, bu konuda Türkiye'nin hassasiyeti ve ciddiyetinin herkesçe bilindiğini söyledi. Bu hassasiyetlerinin Barzani ve Talabani'ye de ilettiğini kaydeden Gül, ''Bunlar başınıza bela olur, farkında olun dedik. Hassasiyetlerimizi biliyorlar. İleride kendi başlarına da bu işin bela olacağının farkındalar'' diye konuştu. 
     Gül, Talabani ve Barzani'nin Türkiye'nin dostluğunun birinci derecede önemli olduğunu da bildiklerini kaydetti. Talabani ve Barzani'nin Ankara ziyaretlerinin istişare amacıyla yapıldığını belirten Gül, ''Bölge önemli aktörler. Dolayısıyla bizimle görüşme ihtiyacı duymaları faydalı ve önemli'' dedi. 
     Gül, ''Geleceğin çok kolay olmadığını görüyorlar. Belirsizlik var. Bu belirsizlikler içinde Türkiye'nin desteğini görmek, tavsiyelerini dinlemek, bir taraftan da bilgi vermek için geliyorlar diye konuştu. 
     Irak'ta çok kritik bir sürece girildiğini, seçimlere birkaç ay kaldığını ve nüfus sayımın yapılacağına dikkati çeken Gül, seçimlerin askıya alınmamasının çok önemli olduğunu söyledi. 
     Irak Danışma Konseyi'nde Türkmenlerin eskiye göre çok daha iyi şekilde temsil edilmelerinin de sevindirici olduğunu belirten Gül, Irak Türkmen Cephesi ITC , Şii Türkmenler, İslamcı Türkmenler gibi tüm Türkmen gruplarının ilk kez bir araya geldiğine işaret etti. Gül, kendisinin de ilk defa ITC dışındaki diğer Türken gruplarını davet ederek kabul ettiğini kaydetti. 
     
</TEXT>
</DOC>
