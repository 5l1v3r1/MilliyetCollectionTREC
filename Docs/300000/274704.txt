<DOC>
<DOCNO> 274704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/dunya/adun.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
www.teror.org 
</HEADLINE>
<TEXT>


Irak'ta kafası kesilen rehinelerin video görüntülerinin internette yayımlanması, terörizme dünyanın gündemini belirleme gücü verdi. ABD, terörün sanal silahı karşısında çaresiz 

DIŞ HABERLER SERVİSİ 


Irak'ta, ne bomba yüklü araçlarla yapılan intihar saldırıları, ne de yol kenarına kurulan uzaktan kumandalı patlayıcı tuzakları, ABD ve İngiltere'yi böylesine çaresiz bıraktı. Süper güç ve sadık silah arkadaşı, teröristlerin elinde kendi kamuoylarını etkilemede son derece etkili bir silah haline gelen internete yenik düşüyor. 
Teröristler, interneti etkili bir sanal silah olarak kullanmaya, yabancıları kaçırıp rehin alarak başladı. Kaçırma ve rehin alma eylemi, internette yapılan duyurularla ilan edildi. Teröristler, rehinelerin serbest kalması için ne istediklerini, talepleri yerine getirilmezse rehinelere ne yapacaklarını yine bu sanal ortamda dile getirdiler. İnternet teröristlere, hem muhatap aldıkları hükümet hem de dünya kamuoyuyla doğrudan iletişim kurma imk nı verdi. Gizli görüşmeler, ince pazarlıklar ve aldatmacaların önü kapandı. 

Duygusal şok 
İskoçya'daki St. Andrews Üniversitesi'nden "Politik Şiddet ve Terörizm" uzmanı Magnus Ranstorp'a göre, rehinelerin kafasının kesilirken filme alınması ve bu görüntülerin internette yayımlanması ise teröristlerin gücüne güç kattı. Bu yolla kamuoyları üzerinde duygusal şok yaratarak gündemi belirlemeye başladılar. Vahşi görüntüler, Irak Savaşı aleyhtarı duyguları körükledi, savaşa katılan hükümetlerin kendi vatandaşlarını dahi korumaktan aciz olduğunu kanıtladı. 
Teröristler, internet sayesinde bir adım daha atarak, öldürülmeyi bekleyen rehineleri konuşturup düşman üzerinde baskı kurma başarısı da gösterdi. 
Örneğin, İngiliz rehine Kenneth Bigley'yi çarşamba gecesi Başbakan Tony Blair'e kendisini kurtarması için yalvarırken gösteren görüntüler İngiliz hükümetini köşeye sıkıştırdı. 
İnternetin teröristler için bulunmaz bir silah olması, onun tüm dünyaya açık olması, başka bir deyişle erişilebilir olmasından kaynaklanıyor. İsteyen herkes kolaylıkla sitelere girip görüntüleri ve mesajları görerek ne olup bittiğini öğrenebiliyor. 




</TEXT>
</DOC>
