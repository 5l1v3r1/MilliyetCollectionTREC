<DOC>
<DOCNO> 261164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo24.html </URL>
<DATE> 2004/08/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Atatürk Stadı 10 yıllığına belediyeye devredildi... 
</HEADLINE>
<TEXT>

     Konya Gençlik ve Spor İl Müdürlüğü, Atatürk Stadı'nın kullanım haklarını 10 yıllığına büyükşehir belediyesine devretti. 
     Büyükşehir Belediye Başkanı Tahir Akyürek, Atatürk Stadı'nda düzenlenen törende, Türkiye nüfusunun çok az bir bölümünün sporla ilgilendiğini ifade ederek, sporun yaygınlaştırılması, tabana yayılması ve kurumsallaştırılması gerektiğini söyledi. 
     Hem devlete hem de yerel yönetimlere bu konuda görev düştüğünü belirten Akyürek, ''Biz de Atatürk Stadı'nı devralarak spora katkı sağlamayı amaçladık. Şu anda soyunma odalarında tadilat çalışmaları devam ediyor. Stadın dışı ve çevresi ile ilgili gerekli düzenlemeleri yapıyoruz'' diye konuştu. 
     Öncelikli hedeflerinin Konya'nın spor potansiyeline katkıda bulunmak olduğunu vurgulayan Akyürek, şunları kaydetti 
     ''Bir başka amacımız ise Konyaspor'a katkıda bulunmak. Stadla ilgili reklam ve kira bedeli gibi konularda takımımıza avantaj sağlayacağımızı düşünüyoruz. Stat gelecek hafta oynanacak maç için hazır hale getirilecek. Takımımızın da bu hafta Galatasaray karşında başarılı olmasını ümit ediyoruz.'' Gençlik ve spor il müdürü Fazlı Bayram Hadi ise Konya Büyükşehir Belediyesi ile güzel bir işbirliği yaptıklarını, Konya'nın spordaki çıtasını yükselteceklerini kaydetti. 
     
</TEXT>
</DOC>
