<DOC>
<DOCNO> 289276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo20.html </URL>
<DATE> 2004/11/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ürünsak Federasyon, Beşiktaş'ı karşısına almaz... 
</HEADLINE>
<TEXT>

     Beşiktaş Kulübü Sponsorluklar Komitesi Başkanı İbrahim Murat Ürünsak, Futbol Federasyonu'nun bir kurum olarak Beşiktaş'ı karşısına alacağına inanmadığını söyledi. 
     Ürünsak, Kulüp Divan Kurulu Lokali'nde düzenlenen bayramlaşma töreninde, basın mensuplarının, Fenerbahçeli Pier Van Hooijdonk'un derbi maçta yaptığı hareket nedeniyle, Futbol Federasyonu Hukuk Kurulu'nun bu futbolcuyu Profesyonel Futbol Disiplin Kurulu'na sevke gerek görmemesi ile ilgili soruları yanıtladı. 
     Emre Aşık'ın maçta yaptığı saniyelik hareketin saatlerce, günlerce televizyonlarda gündeme getirildiğini ve tartışıldığını ifade eden Murat Ürünsak, şöyle konuştu 
     ''Federasyonun kurum olarak Beşiktaş'a cephe alacağına inanmıyorum. Çünkü Beşiktaş büyük bir güçtür. Ayrıca bizi karşısına alacak böyle bir güç de yoktur. Bize direk olarak bir cephe alamazlar. Buna müsaade de etmeyiz. Ancak, yapılan bu yayınlar karşısında kurum içindeki bazı kişilerde antipati oluşmuş olabilir. Van Hooijdonk'un olayı da fazla gündeme gelmediğinden, aynı kamuoyu yargısı öne çıkmamış olabilir. Ancak, adalet birilerinin prezantasyonu ile mi olacak Beşiktaş, hakkını centilmence her platformda arayacaktır.'' 
     
     ÖNER ''KABULLENEMİYORUZ'' 
     Yöneticilerden Kenan Öner ise Futbol Federasyonu'nu suçlayarak, ''Çifte standart uyguluyorlar, bunu kabullenemiyoruz'' dedi. 
     Beşiktaşlı futbolculara verilen cezaların başka takımların oyuncularına verilmediğini savunan Öner, ''Burada çifte standart ortaya çıkıyor. Bu absürt bir olay. Pascal Nouma'ya Van Hooijdonk'un hareketine benzer bir olaydan 7 ay ceza verdiler. Benzerini yapan Hollandalı futbolcuyu ceza kuruluna bile sevk etmediler'' dedi. 
     
</TEXT>
</DOC>
