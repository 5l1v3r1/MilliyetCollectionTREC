<DOC>
<DOCNO> 264096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko20.html </URL>
<DATE> 2004/08/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Renault'un spor otomobilleri Türkiye pazarında... 
</HEADLINE>
<TEXT>

     Renault'un, spor otomobil segmentindeki yer alan Megane Sport ve Clio Sport modelleri Türkiye pazarına sunuldu. 
     Yeni modellerin tanıtımı nedeniyle düzenlenen toplantıda konuşan Renault Mais Genel Müdürü İbrahim Aybar, bu yıl Renault'da yeni lansmanlara devam edeceklerini bildirdi. 
     Aybar, 55.7 milyar liradan satışa sunulan Megane Sport ve 45.6 milyar liradan satılan Clio Sport için çok fazla satış beklentileri olmadığını belirterek, bu modellerin markanın imajına ve ürün kalitesine hizmet edeceğini söyledi. 
     Basın mensuplarının sorularını da yanıtlayan Aybar, otomotiv sektöründe vergi yükünün yüksek olduğuna işaret ederek, AB süreci içerisinde bu konuda ciddi iyileşmeler olacağı ümidini taşıdıklarını ifade etti. 
     Yılbaşından beri otomotiv sektöründe bir iyileşmeden söz edildiğini vurgulayan Aybar, ardarda yaşanan krizlerin ardından bir talep birikiminin olduğunu, seçimlerin ardından oluşan güven ortamı, hurda teşviği, faizlerin düşmesi, enflasyondaki gerileme eğilimi gibi faktörlerle ertelenen talebin realize olmaya başladığını anlattı. 
     Aybar, ''Nasıl düşüş çok süratli oluyorsa, artış da belli bir süratte gerçekleştiği için sanki çok büyük şeyler oluyormuş gibi geldi. Henüz Türkiye bu birikimleri realize etmiş değil. Daha bu birikimler realize olacak, ondan sonra Türkiye için normal olan rakamlara ulaşılacak'' dedi. 
     
     SATIŞLARI SOĞUTAN ETKİLER 

     Aybar, şu anda 403 bin civarında araç satıldığını ve toplamda 2000 yılı seviyesine ulaşmak için zaman bulunduğunu hatırlatarak, şöyle devam etti 
     ''Ama bu arada bir soğutulma hareketi başladı. Önce 26 Mayıs gece yarısı şoku yaşadık, hurda teşviği yarıya indirildi. Arkasından ticari araçlarda ÖTV değişti. En son olarak da bu hafta sonu tüketici kredilerinde KKDF değişti ve yüzde 10'dan yüzde 15'e çıktı. Bütün bunlar soğutucu etki. Nitekim satışlar 75-80 binlerden 55-54 bin seviyelerine düştü.'' Otomotiv sektöründe yılın son çeyreğinin genelde canlı olduğunu ve bu yılı, yılbaşında yaptıkları tahminler ölçüsünde bitireceklerini belirten Aybar, ''Yani 450-480 bin civarında otomobil satışı, ticari olarak da 230-250 bin civarında bir satış... Toplam 680-700 bin gibi bir rakamı biz bu yıl düşündük. Burada herhangi bir değişiklik yapmadık'' diye konuştu. 
     Türkiye'de fenni muayene istasyonlarının artık özelleşeceğini ve bununla ilgili Eylül ayından itibaren ihale yapılacağını vurgulayan Aybar, buralarda AB standartlarına uygun işlem yapılacağını anlattı. 
     Aybar, böylece fenni muayene istasyonlarında yapılacak tespitlerle, yenileme pazarında hareketlilik olabileceğine dikkat çekerek, şöyle dedi 
     ''Bu hareketlilik, bu yılın biraz üzerinde bir rakamı getirir. Yani otomobil olarak bu yılı 480 bin bitirirsek, 2005'de 500 bin civarında birşey bekliyoruz. Şu anda bizim düşüncemiz bu yılın çok az üzerinde, zaten böyle olmasını istiyoruz. Yani artış fazla olmasın, çok büyük sıçramalar yaşamayalım. İniş çıkışları yeterince yaşadık. Dengeli, sağlıklı ve belli oranlarda artış için de artık sakin bir pazar şartı beklemekteyiz.'' 
     
     YENİ MODELLER 

     Verilen bilgiye göre, Megane Sport, ataklık, hız ve spor otomobilin sürüş keyfini bir araya toplarken, rahat bir uzun yol otomobiline özgü konfor ve ses yalıtımı özelliklerini koruyor. 
     Megane II Programı'nın Türkiye pazarına sunulan 4. modeli olan Megane Sport, 6 kademeli manuel vites kutusu ve 225 beygir gücünde 2.0 16v turbo motorla donatıldı. Megane Sport'un maksimum hızı saatte 236 kilometre. 
     182 beygir gücünde 2.0 16v motoru olan Clio Sport'un ön yüzü, geniş kare kafesli bir ön panjur ve motorun en iyi şekilde havalandırılması için tasarlanmış tamponla sert ve keskin bir görünüşe sahip bulunuyor. Xenon farlar bu sportif görünüşü tamamlıyor. 
     Nikelajlı çift egzoz çıkışına sahip yeni modelin maksimum hızı saatte 222 kilometre. 
     Toplantının ardından test sürüşü yapılan Clio V6'nın ise bu yıl sonu ya da 2005'in ilk aylarında ticarileştirileceği bildirildi. 

     
</TEXT>
</DOC>
