<DOC>
<DOCNO> 262382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun48.html </URL>
<DATE> 2004/08/11/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Wall Street Journal Saldırılar Türkiye'nin AB hedefini engellemeyecek 
</HEADLINE>
<TEXT>

     Wall Street Journal gazetesi, İstanbul ve Güneydoğu Anadolu bölgesindeki saldırıların Türkiye'nin ekonomik büyümesini ve Aralık ayında AB ile müzakerelere başlaması için tarih almasını etkilemeyeceğini belirtti. 
     İstanbul'daki bombalama eylemleri ve Güneydoğu bölgesinde Türk askerlerine yönelik saldırıların Ortadoğu ile Avrupa arasındaki stratejik bir ülke olan Türkiye'yi sarstığını yazan gazete, buna rağmen saldırıların Türkiye'nin ekonomik büyümesini ve Aralık ayında AB ile müzakerelere başlaması için tarih almasını etkilemeyeceğini kaydetti. 
     Türk yetkililerin bu terörist saldırıların Türkiye'de doğru yapılan şeyleri ve genel gidişatı etkilemeyeceğini söylediğini yazan gazete, Türkiye'nin son 30 yılın en düşük enflasyon rakamlarını yakaladığına, izlenen ekonomik programın devam etmesinin kararlaştırıldığına, turizm gelirlerinde büyük patlama yaşandığına ve AB'ye üyelik için ciddi siyasal reformlar yapıldığına dikkat çekti. 
     Gazete, terör örgütü tarafından Güneydoğu Anadolu bölgesinde düzenlenen saldırıların, bölgedeki atmosferi olumlu yönde değiştiren reformları yolundan saptıramayacağını belirtti ve yapılan reformlara değindi. 
     
</TEXT>
</DOC>
