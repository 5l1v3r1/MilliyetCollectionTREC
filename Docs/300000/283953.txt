<DOC>
<DOCNO> 283953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/siyaset/siy01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerden yanıtlar 
</HEADLINE>
<TEXT>


Genelkurmay Başkanlığı, Fethullah Gülen'den 28 Şubat'a, Kürt sorunundan 12 Mart ve 12 Eylül'e kadar merak edilen pek çok konuda yorumlarını, Fikret Bila'ya aktardı 

Barkın Şık 


Genelkurmay Başkanlığı'nın kamuoyunda merak edilen pek çok soruya yanıtı, Milliyet Ankara Temsilcisi Fikret Bila'nın "Satranç Tahtasındaki Yeni Hamleler Hangi PKK " adlı kitabının "Ekler" bölümünde yayımlandı. "12 Mart ve 12 Eylül müdahalelerinin vatandaş tarafından tescil edildiğini, 28 Şubat'ın rejimin devamını sağladığını" belirten Genelkurmay, "Fethullah Gülen grubunun İslam diktatörlüğü peşinde olduğunu" kaydetti. 
Bila'nın Ümit Yayıncılık'tan yayımlanan kitabını hazırlarken Ağustos 2004'te yönelttiği sorular ve Genelkurmay Başkanlığı'nca verilen yazılı yanıtlar özetle şöyle 

50 dakikalık bir ders 
TSK İç Hizmet Kanunu'nun "Türkiye Cumhuriyeti'ni Koruma ve Kollama"yı içeren 35. maddesi hangi yorumla anlatılmakta, demokrasi bağlamında sınırları nasıl çizilmektedir 
- 35. madde, Harp okullarında üçüncü sınıf öğrencilerine, "askeri ceza hukuku" dersinin müfredatında "genel vazifeler" ünitesi kapsamında alt konu olarak bir ders saati 50 dakika süre ile verilmektedir. TSK'nın bu kapsamdaki görevi çerçevesinde kollamanın Türk vatanını istiklal ve Cumhuriyetini tehdit edebilecek tehlikeleri önceden belirlemek, izlemek, tehlike ortaya çıkmadan etkisiz kılacak hazırlıkları tamamlamak, tedbirleri almak anlamına geldiği belirtilmektedir. Korumak ise ortaya çıkan tehlikeyi gerektiğinde silahla bertaraf etmek şeklinde tezahür edeceğine işaret edilmektedir. Korunması gereken değerler olarak vatanın ve milletin bütünlüğü, devletin bağımsızlığı ve nitelikleri Anayasa'da belirlenmiş Cumhuriyet rejimi gösterilmektedir. TSK görevini Anayasa ve yasalar çerçevesinde siyasi iradenin kontrolünde yerine getirmektedir ve getirecektir. 

Gülen'in hedefi 
Etnik bölücülük ve irticaya verilen dış desteğin boyutu nedir Avrupa ülkelerinin bu alanlardaki desteği ile AB'ye giriş süreci birlikte nasıl değerlendirilmektedir 
- ... İslam Toplumu Milli Görüş Teşkilatı Türkiye'de laik devlet düzenini yıkarak yerine dini esaslara dayalı bir devlet ve toplum yapısının kurulmasını hedeflemektedir. Avrupa genelinde 550 civarında derneği, 2 bin 100 civarında şubesi gençlik, kadın kolları, üniversiteler ve diğer yan kuruluşlar bulunmaktadır. 

Okul ve dernekler 
Fethullah Gülen Nurcu Grubu, devlete İslam hükümlerini egemen kılarak, teokratik bir İslam diktatörlüğü amaçlamaktadır. Bu amaçla Almanya'da 12, Avusturya'da 4, İtalya'da 1, Macaristan'da 1, İngiltere'de 1, İsveç'te 3, Danimarka'da 1, Fransa'da 1 ve Belçika'da 2 olmak üzere kurduğu 26 dernek ve kuruluş, 8 üniversite ve yüksekokul, 186 lise, 1 ortaokul, 31 ilkokul ve 79 yabancı dil bilgisayar merkezi olmak üzere toplam 305 eğitim kurumu ile faaliyetlerini yurtdışında sürdürmektedir... 
Başta bazı Avrupa ülkeleri ile bir kısım komşu ülkelerin Türkiye'nin gelişimini engelleme gayretlerine rağmen, Türkiye, Ulu Önder Atatürk'ün çizdiği, "Çağdaş medeniyetler seviyesinin üzerine çıkma hedefi" doğrultusunda "Batılılara rağmen, Batılılaşma" anlayışı kapsamında çabalarını sürdürmek zorundadır. 

Atatürk ideoloji kalıbına sığmaz 
Askeri öğrencilere, Atatürk ve Atatürkçülük nasıl öğretilmektedir Atatürkçülük bir ideoloji olarak anlatılmakta mıdır 
- ... Atatürkçülüğün tanımı, bir ideloloji olup olmadığı konusu, Atatürkçülük ve İnkılap Tarihi - III dersinin ilk ünitesi içinde incelenmektedir... Atatürk'ün düşünce yapısı incelenirken "Atatürkçülük" veya "Atatürkçü Düşünce Sistemi" kavramları kullanılmakta ve öğrenciler tarafından bu kavramların kullanılması teşvik edilmektedir. Hangi surette olursa olsun Atatürkçülüğün, ideolojinin dar kalıpları içerisinde yer almadığı ve almaya da zorlamanın yerinde olmayacağı belirtilmektedir. Çünkü Atatürk, ideolojiler üreten bir ideolog değildir. Katı donmuş dogmalara değil, akla, bilime, insan sevgisine, ilerlemeye ve yeniliklere dayanan düşünceleri, diğer ideolojilerle bir tutulamaz. 

28 Şubat, rejimin devamını sağladı 
28 Şubat sürecinin örtülü bir askeri müdahale olduğu ve demokrasiyle çeliştiği eleştirileri nasıl karşılanmaktadır 12 Mart ve 12 Eylül ile karşılaştırıldığında bu sürecin farkları ve farklılık nedenleri nelerdir 
- 28 Şubat örtülü bir askeri müdahale değildir. Yasalarla işlevini sürdüren MGK'nın Cumhuriyet'in temel niteliklerine yönelik olarak girişilen tecavüzü bertaraf etmeyi amaçlayan , irticai akımların devletin içine nüfuz ederek tahrip etmesini önleyen, yerinde ve kararlı tedbirlerin devlet ve hükümet organlarınca alınmasına vesile olan bir karardır. MGK'nın aldığı kararlar Cumhuriyet rejiminin devamını sağlamıştır... 12 Mart ve 12 Eylül askeri harekatlarının haklılığı bütün vatandaşlarımızca tescil edilmiştir. 

'Kurucu ortak' önerisi bölücülük 
Ayrılıkçı akımların "Türklerin ve Kürtlerin Türkiye Cumhuriyeti'nin kurucu ortakları olduğu ve bu yaklaşımla Türkiye Cumhuriyeti'nin yeniden yapılanması gerektiği" şeklindeki iddiaları nasıl değerlendirilmektedir 
- Türkiye Cumhuriyeti Devleti'nin yeniden yapılanması söz konusu olmadığı gibi, Anayasa'nın 4. maddesi gereği böyle bir teklifte dahi bulunulamaz. Bu tür iddialar tamamen ülkemizin bölünmez bütünlüğünü hedef alan söylemlerdir. 


</TEXT>
</DOC>
