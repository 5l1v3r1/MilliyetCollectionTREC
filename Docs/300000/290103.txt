<DOC>
<DOCNO> 290103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun30.html </URL>
<DATE> 2004/11/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Vatikan'dan Avrupa'ya laiklik uyarısı Tanrı bir kenara itilmemeli 
</HEADLINE>
<TEXT>

     Vatikan'daki en önemli kurumlardan Dinsel Öğretiler Kurulu Başkanı Kardinal Joseph Ratzinger, ''Avrupa'da yeni bir ideoloji haline getirilmiş bir laiklik anlayışının, din özgürlüğünü zedelemekte olduğunu'' öne sürdü. 
     ''Hıristiyanlık görüşünü savunan kişilerin bir tür saldırganlığa maruz kaldıklarını'' iddia eden Ratzinger, ''Laiklik yeni bir ideolojiye dönüştü. Avrupa Tanrıyı bir kenara itmemeli'' ifadesini kullandı. 
     Ratzinger, bugünkü La Repubblica gazetesinde iki sayfa yer alan özel demecinde, laiklik ve Avrupa konusundaki görüşlerini açıkladı. 
     Gazetenin, birinci sayfadan duyurduğu özel röportajda, ''Seküler bir saldırganlık söz konusu. Bu son derece kaygı verici'' diyen Ratzinger, sözlerini şöyle sürdürdü 
     ''İsveç'te Protestan bir din adamı, Kitab-ı Mukaddes'e dayanarak eşcinsellik konusunda verdiği bir vaaz yüzünden, 1 ay hapis cezasına çarptırıldı. Laiklik, artık tarafsızlık olmaktan, herkese özgürlük alanı açmaktan çıkmış vaziyette. Kendini siyasetle dayatan bir ideolojiye dönüşme eğiliminde. Katolik veya Hıristiyan vizyonuna kamusal alanda yer bırakmıyor. Bu durumda, Hıristiyan vizyon tümüyle özel alana itilmiş netice itibariyle de budanmış oluyor. Halihazırda bu konuda bir mücadele söz konusu. Biz, kendini rasyonalitenin tek sesiymiş gibi sunan bu ideolojinin dayatılmasına karşı dinsel özgürlüğü savunuyoruz. Bu ideoloji, rasyonalizmin tek sesi olamaz. Sadece belirli türden bir rasyonalizmin ifadesi olabilir.'' Ratzinger, Tanrının toplumsal yaşamdan dışlanma eğilimine de tepki göstererek, şunları kaydetti 
     ''Siyasal yaşamda Tanrıdan söz etmek yakışıksız bir şey gibi, inanmayanların özgürlüğüne neredeyse bir müdahale gibi algılanıyor. Siyaset arenası, Tanrıyı adeta bu dünyayla hiç ilgisi yokmuş gibi bir kenara iterek, kendi normlarıyla kendi yolunda ilerliyor. Aynı şey ticarette, ekonomide ve özel yaşamda da yapılıyor. Tanrı, bir kenara itilmiş durumda. Tanrının tümüyle yok sayıldığı toplumlar, kendi kendilerinin yıkımını hazırlamaktadır. Bunu, geride bıraktığımız yüzyılda totaliter rejimlerde gördük.'' Ratzinger, ''Sizin için laiklik nedir '' sorusunu ise ''Doğru laiklik, din özgürlüğüdür. Devletin, belirli bir dini dayatmaması, sivil topluma karşı sorumluluk eşliğinde dinlere özgürlük alanı vermesi, dolayısıyla toplumsal yaşamın oluşumunda dinlerin etkin olabilmelerini mümkün kılmasıdır'' diye yanıtladı. 
     
     OKULLARDA HAÇ VE İSLAM 
     Ratzinger, bazı Avrupa ülkelerinde devlet okullarındaki sınıflarda çarmıha gerilmiş İsa heykeli biçiminde bir dinsel sembol bulundurulmasının da bir tür dayatma veya diğer dinlerin müntesipleri için bir sorun olup olmadığına ilişkin soruya karşılık şunları söyledi 
     ''Bu tarihi koşullarla ilgili bir konu. Tarihlerinde Hıristiyanlık bulunmayan, Hıristiyan mevcudiyetinin olmadığı ülkelerde, bir miras veya ortak bir ahlaki yönelişi ifade etmiyor diye bu sembolü kullanmayabilirler. Ben, tarihlerinde ve günümüzde Hıristiyanlığı duyumsayan İtalya'da ve kısmen Almanya'da, çarmıha gerilmiş İsa sembolünün halen bir referans olmaya devam etmesi nedeniyle Tanrı'ya şükrediyorum.'' Ratzinger, ''Peki Yahudi veya Müslüman öğrenciler, sınıflarda kendi dinlerinin sembollerini de görmek istediklerini belirtirlerse onlara bu hakkı tanımamak doğru mu '' sorusuna karşılık ise ''Bu türden bir şeyin şartları üzerine düşünülebilir. Ancak bunun beraberinde getireceği farklılıklar da iyi düşünülmeli. Tartışmaya açık bir konu. Üzerinde derinlemesine kafa yormam lazım'' dedi. 
     Ratzinger, Avrupa'da İslam'ın çokça tartışıldığının hatırlatılmasının ardından, ''Katoliklik, İslam'ı nasıl göğüsleyecek '' sorusunu, ''Sadece terör alanına veya ılımlılığa indirgenemez. Sünnilik, Şiilik türünden çeşitli yorumları var. Bizim kültürümüzün öğelerini benimseyen, Avrupa nitelikli bir İslam da oluşma aşamasında'' diye yanıtladı. 
     Ratzinger, İslam'da herkesin Tanrı'nın huzurunda hesap vereceği biçimde bir inanç bulunmasını, ''olumlu bir unsur'' olarak niteledi. 
     İslam'ın teokratik bir yapıya sahip olduğu varsayımından hareket eden Ratzinger, bu konudaki yaklaşımını ise şu ifadelerle özetledi 
     ''Kelimesi kelimesine vahiy ürünü addedilen bir kitaba fazla bağlı bir dinin kültürel zaaflarını, bunun beraberinde getirdiği tehlikeleri de göz önünde bulundurmak lazım. Teokrasinin, yani din ile devlet arasındaki ayrılmazlığın belirleyici olduğu bir dine, dinsel özgürlük mefhumunu sunmamız mümkün. Onlara, Tanrı'nın insanlara daha fazla özgürlük verdiğini, insana ve onun kültürel gelişimine yeni alanlar sunduğunu gösterebiliriz.'' 
     
</TEXT>
</DOC>
