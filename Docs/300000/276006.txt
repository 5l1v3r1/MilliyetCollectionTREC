<DOC>
<DOCNO> 276006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur13.html </URL>
<DATE> 2004/09/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kendi düğününde vurduğu kuzeni öldü... 
</HEADLINE>
<TEXT>

     Kırıkkale'nin Sulakyurt İlçesi'nde, yaklaşık 40 gün önce Ankara Barosu avukatlarından Levent Öcal'ın kendi düğününde havaya ateş açarak yaraladığı kuzeni tedavi gördüğü hastanede öldü. 
     Alınan bilgiye göre, Avukat Levent Öcal, Kırıkkale'nin Sulakyurt İlçesi'ne bağlı Koru Köyü'nde 20 Ağustosta yapılan düğün töreninde ruhsatlı tabancasıyla rasgele havaya ateş açması sonucu, amcasının oğlu Oğuz Öcal'ın 22 yaralanmasına neden oldu. 
     Oğuz Öcal, olayın ardından kaldırıldığı Ankara Numune Hastanesi'nde, yaklaşık 40 gündür süren tedavisinin ardından kurtarılamadı. Ailesi tarafından Ankara Numune Hastanesi morgundan alınan Öcal'ın cenazesi, Koru Köyü'nde kılınan namazın ardından toprağa verildi. 
     Bu arada, Ankara Barosu avukatlarından Levent Öcal, Sıla A. ile düğünü esnasında havaya ateş açması sonucu kuzeni Oğuz Öcal'ı yaraladığı gerekçesiyle çıkartıldığı mahkemece, ''meskun mahalde ateş etmek ve bir kişinin yaralanmasına sebebiyet vermek'' suçundan tutuklanarak Sulakyurt Cezaevi'ne konmuştu. 
     Jandarma ekipleri düğün yerinde yaptıkları incelemede yüzlerce boş mermi kovanı bulmuş ve düğünde havaya ateş açtıkları iddia edilen Cengiz Ö, Hüseyin E, Hakan E, İsmail T. ve Hakan B'yi, silahları ile yakalamıştı. Adliyeye sevk edilen 5 kişi ise tutuksuz yargılanmak üzere serbest bırakılmıştı. 
     
</TEXT>
</DOC>
