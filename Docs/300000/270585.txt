<DOC>
<DOCNO> 270585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/spor/spo15.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Nuri döndü 

GAZİANTEPSPOR'UN tecrübeli isimlerinden Nuri, Kırmızı - Siyahlı kulübe dönüş yaptı. Geçtiğimiz sezon gözden çıkarılan yıldız oyuncu, kulüp bulamayınca eski takımıyla birlikte çalışmalara başladı. Teknik Direktör Nurullah Sağlam, "Geçen yıl uyum sorunu nedeniyle sıkıntılar yaşamıştık. Bu kez bize faydalı olacağına inanıyorum" diye konuştu. 

Sebat'ta değişim 

AKÇAABAT Sebatspor Teknik Direktör Mehmet Birinci, Fenerbahçe ile oynayacakları zorlu maçta farklı bir on birle sahaya çıkmanın planlarını yapıyor. Birinci, PAF takımıyla oynanan hazırlık maçında Abdurrahman'ın yerine Ekrem'e görev verdi. Hamza'nın yerine ise Tunç forma giydi. Birinci, futbolcularını uyararak, "Ceza sahasına yakın noktalarda faul yapmayın" dedi. 

Bulak'ın planı 

SÜPER Lig'in flaş takımlarından Denizlispor, güçlü rakibi Trabzonspor'u farklı bir oyun anlayışıyla devirmek istiyor. Teknik Direktör Giray Bulak, rakiplerine karşı adam markajı yerine alan savunmasını tercih edeceklerini açıkladı. Başarılı hoca, "Hızlı oyuncuları adam markajıyla durdurmaya çalışmak bence intihardan farksız bir girişimdir" ifadelerini kullanıldı. 

Tuna Altuna engel tanımıyor 

TENİSTE 16 Yaş Türkiye şampiyonluğuna hem tekler, hem de çiftlerde ulaşan 15 yaşındaki Tuna Altuna, 18 yaş kategorisinde de finale yükseldi. Marmaris'teki turnuvada Altuna, bugün finalde kendisinden üç yaş büyük Serkan Dilek ile karşılaşacak. Altuna, çiftlerde de partneri Arda Saran ile yine bugün şampiyonluk için korta çıkacak. 

Ayhan'a teselli 

SAKATLIĞINI gerekçe göstererek olimpiyattan çekilen, doping örneği vermemesi nedeniyle de savunması istenen Süreyya Ayhan midesindeki sorun yüzünden yoğun tedavi görüyor. Bu arada IAAF, şampiyon atletle ilgili kararını en geç hafta başında açıklayacak. WADA ve Kop çiftinin karşılıklı hatalar yaptığı için Süreyya'nın hafif bir cezayla kurtulabileceği iddia edildi. 

Çifte organizasyon 

ATLETİZMDE Türkiye, 2005 ve 2006 yıllarında iki ayrı uluslararası organizasyona ev sahipliği yapacak. Avrupa Uluslar Kupası'nın 2005 yılı İkinci Lig B Grubu müsabakaları İzmir'de gerçekleştirilecek. 2006'da da Dünya Dağ Koşusu Kupası Bursa'da yapılacak. 

Binicilik heyecanı 

İSTANBUL Horse Show Uluslararası Binicilik ve Engel Atlama Yarışmaları bugün İstanbul'da başlayacak. Kemer Golf Country Club'da Tekstilbank ana sponsorluğunda üç gün sürecek yarışmalara, 14 ülkeden yaklaşık 60 binicinin katılması bekleniyor. 

Fiat Rallisi başlıyor 

AVRUPA Ralli Şampiyonası'nın yedinci ayağı olan 33. Fiat Rallisi bugün İzmir'de perdeyi açacak. Gündoğdu Meydanı'nda 18.30'da verilecek startla başlayacak ralliye sekizi yabancı toplam 45 otomobil katılacak. Üç gün sürecek rallide pilotlar 13 etapta ter dökecek. 

Balkan sınavı 

BALKAN 14 Yaş ve Altı Tenis Şampiyonası, bugün Karşıyaka Tenis Şubesi kortlarında başlayacak. Türkiye'nin yanı sıra Romanya, Yunanistan, Makedonya ve Bulgaristan'ın katılacağı şampiyona üç gün sürecek. 


</TEXT>
</DOC>
