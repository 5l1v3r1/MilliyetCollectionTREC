<DOC>
<DOCNO> 255878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko09.html </URL>
<DATE> 2004/07/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ocak - Mayıs döneminde ihracat 23.1 milyar dolar oldu... 
</HEADLINE>
<TEXT>

     Devlet İstatistik Enstitüsü DİE Ocak-Mayıs döneminde 23 milyar 123 milyon 30 bin dolar ihracat, 36 milyar 957 milyon 730 bin dolar da ithalat yapıldığını bildirdi. 
     DİE'nin açıklamasına göre, yılın 5 ayında geçen yılın aynı dönemine oranla ihracatta yüzde 29.3, ithalatta ise yüzde 47.2'lik artış kaydedildi. 
     Ocak-Mayıs döneminde dış ticaret açığı da, geçen yıla göre yüzde 91.6 oranında artış göstererek, 13 milyar 834 milyon 699 bin dolar olarak gerçekleşti. 
     
     İHRACAT YÜZDE 23.4 İTHALAT İSE YÜZDE 44.1 ARTTI... 

     Devlet İstatistik Enstitüsü DİE Mayıs ayında ihracatın yüzde 23.4, ithalatın ise yüzde 44.1 oranında artış gösterdiğini açıkladı. 
     DİE'nin rakamlarına göre, 2003 yılı Mayıs ayında 3 milyar 860 milyon 471 bin dolar olan ihracat tutarı, bu yıl aynı ayda 4 milyar 763 milyon 256 bin dolar olarak gerçekleşti. 
     Geçen yıl Mayıs'ta 5 milyar 531 milyon 855 bin dolar olan ithalat ise bu yıl 7 milyar 969 milyon 782 bin dolara çıktı. 
     2003 Mayıs'ında 1 milyar 671 milyon 383 bin dolar olan dış ticaret açığı da, bu yılki rakamlar sonucunda 3 milyar 206 milyon 526 bin dolara yükseldi. Böylece aylık dış ticaret açığında yüzde 91.8'lik bir artış meydana geldi. 
     
     İHRACATIN İTHALATI KARŞIMA ORANI DÜŞÜYOR 

     DİE verileri, ihracatın ithalatı karşılama oranının hem aylık hem de 5 aylık bazda düştüğünü ortaya koydu. 
     Dış ticaret rakamlarına göre, geçen yılın Mayıs ayında yüzde 69.8 olan ihracatın ithalatı karşılama oranı, bu yıl yüzde 59.8'e düştü. 
     Aynı şekilde geçen yılın 5 ayında yüzde 71.2 olan ihracatın ithalatı karşılama oranı da, bu yılın aynı döneminde yüzde 62.6'ya geriledi. 
     
     ÜRÜN BAZINDA İHRACAT VE İTHALAT 

     Mayıs ayı ihracat artışında imalat sanayi ürünleri, ithalat artışında ise tüketim malları başı çekti. 
     Mayıs'ta bir önceki yılın aynı ayına göre, imalat sanayi ürünleri ihracatı yüzde 23.4, tarım ve ormancılık ürün ihracatı yüzde 19.7, madencilik ve taşocakçılığı ürünleri ihracatı da yüzde 16.5 arttı. 
     İhracat artışı sermaye mallarında yüzde 50, ara mallarda yüzde 25.1, tüketim mallarında ise yüzde 19.9 olarak hesaplandı. 
     Buna karşılık tarım ve ormancılık ürün ithalatı yüzde 13.8 azalırken, tüketim malları ithalatında yüzde 113.6'lık bir artış gerçekleşti. İmalat sanayi ürünleri ithalatı yüzde 52.6, madencilik ve taşocakçılığı ürünleri ithalatı yüzde 22.7, sermaye malları ithalatı yüzde 69.6, ara malları ithalatı da yüzde 28 oranında artış gösterdi. 
     
     İHRACAT ARTIŞINDA ORTADOĞU BAŞTA 

     DİE verilerine göre, Mayıs ayı ihracatının yüzde 54.3'ü 25 üyeli Avrupa Birliği'ne yapıldı. İhracatın yüzde 3.8'i Türkiye serbest bölgelerine, yüzde 42'si de diğer ülkelere oldu. 
     Söz konusu ayda, geçen yılın aynı ayına kıyasla AB'ye yönelik ihracatta yüzde 24.3, serbest bölgelere ihracatta yüzde 19.8, Amerika ülkelerine ihracatta yüzde 40.9, Ortadoğu ülkelerine ihracatta yüzde 42.9, AB üyesi olmayan Avrupa ülkelerine ihracatta da yüzde 13.4'lük artış sağlandı. 
     Bu ayda Ortadoğu dışında kalan Asya ülkelerine ihracat ise yüzde 7.7 azaldı. 
     Mayıs ayı ithalatının yüzde 49.1'i AB ülkelerinden gerçekleştirilirken, aylık ithalatın yüzde 0.9'u Türkiye serbest bölgelerinden, yüzde 15.7'si diğer Avrupa ülkelerinden,yüzde 7.2'si Amerika ülkelerinden, yüzde 5.6'sı Ortadoğu ülkelerinden, yüzde 16.9'u da diğer Asya ülkelerinden yapıldı. 
     Bu şekilde geçen yıla göre AB ülkelerinden yapılan ithalat yüzde 46.9 artarken, sözkonusu oran Türkiye serbest bölgeleri için yüzde 35, diğer Avrupa ülkeleri için yüzde 46, Afrika ülkeleri için yüzde 44, Amerika ülkeleri için yüzde 27.3, Ortadoğu için yüzde 18.4, diğer Asya ülkeleri için de yüzde 60.5 olarak belirlendi. 
     
</TEXT>
</DOC>
