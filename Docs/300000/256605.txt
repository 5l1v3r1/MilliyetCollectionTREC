<DOC>
<DOCNO> 256605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur29.html </URL>
<DATE> 2004/07/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Polis üniformalı gaspçılar yakalandı... 
</HEADLINE>
<TEXT>

     Avcılar ve Bahçeşehir'de polis gibi davranarak durdurdukları sürücülerin para ve değerli eşyasını gasp ettikleri gerekçesiyle 1'i kadın 3 kişi yakalandı. 
     Asayiş Şube Müdürlüğü'nden alınan bilgiye göre, bir süre önce meydana gelen olayda, polis üniforması giyen Erol A., Gülşen A. ve Hüsamettin Z., bir gazetede editörlük yaptığı belirtilen Özlem Ünlü'nün otomobilini durdurarak kimlik ve ehliyet kontrolü yaptılar. 
     Gözaltına alacaklarını söyleyerek kelepçeledikleri Ünlü'nün cep telefonu ile üzerindeki bir miktar parasını alan zanlılar, Ünlü'nün kredi kartıyla da bankamatikten yüklü bir miktar para çektiler. 
     Bu kişilerin Firüzköy'de de aynı yöntemle Yakup Işık ile beraberindeki kız arkadaşının üzerindeki para ve cep telefonlarını gasp ettikleri belirlendi. Mağdurların şikayeti üzerine Küçükçekmece'de Asayiş Şube Müdürlüğü Gasp Büro Amirliği ile İlçe Emniyet Müdürlüğü ekiplerinin ortak çalışması sonucu bir otomobilde yakalanan zanlılar gözaltına alındı. 
     Zanlıların üzerlerinde ve otomobilde yapılan aramada, 1'i kurusıkı 2 tabanca, polis üniformaları ile kelepçeler ele geçirildi. 
     Asayiş Şube Müdürlüğü'nde mağdurlarla yüzleştirilen zanlıların suçlarını itiraf ettikleri, olayla ilgili soruşturmanın sürdürüldüğü kaydedildi. 
     
</TEXT>
</DOC>
