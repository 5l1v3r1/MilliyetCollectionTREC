<DOC>
<DOCNO> 293887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur08.html </URL>
<DATE> 2004/12/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kaçırılan 17 yaşındaki Zeynep, dehşet saatlerini anlattı... 
</HEADLINE>
<TEXT>

     İstanbul'da, ailesinin, kaçırıldığı iddiasıyla polise başvurmasının ardından Çanakkale'de, polisin yaptığı operasyonla bir evde bulunan Zeynep Sağıroğlu 17 , sabaha karşı gelen ailesine teslim edildi. 
     Operasyonun ardından Çanakkale Emniyet Müdürlüğü Çocuk Şubesi ekiplerince Emniyet Müdürlüğü'nde tutulan Zeynep Sağıroğlu, kendisini almaya gelen annesi Ayşe S. ve babası Halil S.'ye sarılarak, sevinç gözyaşı döktü. 
     5 kişi tarafından, arkadaşının otomobilinden indirilip zorla kaçırıldığını savunan Zeynep Sağıroğlu, ''Bu olay beni çok yordu ve yıprattı. Şu anda şikayetçi değilim. Ben kaçmadım, zorla kaçırıldım. Artık bu konu hakkında konuşmak istemiyorum. Ailemi çok özledim ve bu özlemimi gidermek istiyorum'' dedi. 
     Zeynep Sağıroğlu, Çorlu'dan bir sınıf arkadaşının otomobiliyle seyir halindeyken arabadan indirilip kaçırıldığını belirterek, şunları söyledi 
     ''Issız bir yerdeydik. Çok karanlıktı. Birden bir araba önümüzü kesti. Arabadan 5 kişi indi. Birisi arkadaşımdan bavulumu istemiş. O da vermiş. Daha sonra birisi bana yöneldi. Zorla apar topar diğer araca bindirdiler. Silah zoru yoktu. M.K'yi arabaya girdikten sonra gördüm.'' Kızına kavuştuğu için çok mutlu olduğunu söyleyen anne Ayşe S., kızına kavuşmasında emeği geçen herkese teşekkür etti. 
     Yetkililer, Zeynep Sağıroğlu'nu kaçırdığı öne sürülen M.K. ile Çanakkale'de kaldığı evin sahibi N.E'nin sorgulamalarının tamamlanmasının ardından adliyeye sevk edileceğini kaydettiler. 
     
     KILINÇ TUTUKLANDI 

     Murat Kılınç 33 tutuklanırken, Çanakkale'de kaldığı evin sahibi N.E, tutuksuz yargılanmak üzere serbest bırakıldı. 
     Çanakkale Emniyet Müdürlüğü'nde tamamlanan soruşturmanın ardından, Cumhuriyet Savcılığı iki kişiyi de tutuklama istemiyle nöbetçi Sulh Ceza Mahkemesi'ne sevk etti. 
     Mahkeme heyeti, Kılınç'ı ''Küçük yaşta kız kaçırma ve alıkoyma'' suçundan tutuklarken, N.E, tutuksuz yargılanmak üzere serbest bırakıldı. 
     İstanbul'da, yaklaşık 2 hafta önce, ailesinin, kaçırıldığı iddiasıyla polise başvurmasının ardından aranan Z.S. 17 , dün Çanakkale'de bir evde yapılan operasyonda bulunmuş, olayla ilgili 2 kişi gözaltına alınmıştı. 
     

     
</TEXT>
</DOC>
