<DOC>
<DOCNO> 265669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun42.html </URL>
<DATE> 2004/08/23/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Rekor için 6 bin akreple bir aydan fazla zaman geçirecek 
</HEADLINE>
<TEXT>

     Malezya'da 24 yaşında bir kadın, cam kabin içinde 6 bin akreple bir aydan fazla yaşayarak yeni dünya rekoru kırmaya çalışacak. 
     Malezya New Sunday Times gazetesi, Nur Malena Hasan'ın, yeni dünya rekoru denemesine, Kuantan'daki bir alışveriş merkezinde kurulan kabin içinde başladığını yazdı. 
     Nur Malena'nın Guinness Dünya Rekorları yetkililerinin ve sağlık görevlilerinin gözetiminde cam kabine girdiği belirtilen haberde, Nur Malena'nın, binlerce akrep vücudunun üzerinde dolaşmaya başlamasına rağmen korkmadığı kaydedildi. 
     Cam kabinden her gün 15 dakika için çıkabilecek Nur Malena'nın, yeterli sayıda akrep bulamaması yüzünden rekor denemesi birkaç gün ertelenmişti. 
     Guinness Dünya Rekorları Kitabı'nda, son rekorun 2002'de bir cam kabin içinde 32 gün, 3 bin akreple yaşamayı başaran Tayland'dan Kanchana Ketkaew'e ait olduğu belirtiliyor. 
     Rekor denemesinde akrepler tarafından 9 kere sokulan Katkeaw, 6 yıldır akreplerle gösteri yaptığı için sokmalara karşı bağışıklık kazandığını bildirmişti. 
     
</TEXT>
</DOC>
