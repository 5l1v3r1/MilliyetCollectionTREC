<DOC>
<DOCNO> 290381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/yazar/uras.html </URL>
<DATE> 2004/11/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İzmir'de çocuklara, köylülere 'senfoni' 
</HEADLINE>
<TEXT>


İzmir Senfoni Orkestrası, 30. yılını kutluyor. Bu orkestra, sadece İzmir'de konser vermiyor. Sadece yabancı bestecilerin eserlerini seslendirmiyor. İzmir'in etrafındaki şehirlerde, köylerde de konserler veriyor. Çocuklara eğitim amacıyla konser veriyor. Konserlerinde Türk bestekarlarının eserlerine yer veriyor. İlkokullara ve anaokullarına giderek çocuklara müzik eğitimi veriyor. 
Bu ülkede iyi şeyler de oluyor. Bilemiyoruz. Ama öğrenince seviniyoruz. 
Orkestralar hakkında yazdığım yazıda, 1 Orkestralarımızın başka ülkelerde örneği görülen şekilde çocuklara özel konserler düzenlememesinden, 2 Orkestralarımızın çevre şehirlere gidip konser vermemesinden, 3 Türk bestekarların eserlerini seslendirmemesinden yakınmıştım. 
İzmir Devlet Senfoni Orkestrası Müdürü, viyolonsel sanatçısı Hakan Cem, beni aradı. "O sizin sözünü ettiğiniz şeylerin hepsini biz yapıyoruz" dedi. Ve de İzmir Devlet Senfoni Orkestrası'nın programlarını gönderdi. 
1975 yılında Hikmet Şimşek'in çabalarıyla bir oda müziği topluluğu olarak kurulan orkestranın şimdilerde 105 kadrolu sanatçısı var. Orkestra, şimdilerde Türkiye dışında verdiği konserler, eşlik ettiği sanatçılar ve doldurduğu CD'ler ile tanınmış. Ün yapmış. Ödüller almış. 
2004 - 2005 konser mevsiminde her ay 6 veya 10 konser veriyor. Bu konser mevsimi repertuvarına 23 yeni eser katıyor. 23 yeni solisti, 8 yeni orkestra şefini müzikseverlerle buluşturuyor. 
Bu konser mevsiminde, 16 Türk bestecisinin eserlerine programlarda yer veriyor. 
İzmir Devlet Senfoni Orkestrası'nın çevredeki şehir ve köylerde konser verdiğini duymamıştım. Öğrendiğime göre, bu yıl orkestra Balıkesir, Denizli, Muğla, Aydın gibi iller yanında Urla Bademler köyü, Narlıdere, Bornova, Salihli yörelerinde de konser verecek. Yaz aylarında ise Güneydoğu Anadolu Bölgesi'ne "GAP Turnesi" adıyla bir turne düzenlenecek. 
Gelelim orkestranın çocuklara dönük programlarına. Orkestranın bir "Çocuk Korosu" var. Çocuklara çoksesli müzik eğitimi veriliyor. Çocuklar, okul şarkıları yerine Türk bestecileriyle Beethoven, Mozart, Schubert gibi bestecilerin eserlerini seslendiriyor. 
Orkestra, çoksesli müziği çocuklarımıza tanıtmak ve sevdirmek arayışında. "Çocuklara Senfoni" adıyla "açıklamalı eğitim konserleri" veriyor. "Müzik Atölyesi" programı adı verilen bir etkinlik kapsamında anaokulu ve ilkokullara giden orkestra sanatçıları, öğrencilere çoksesli müziği sevdirmeye çalışıyor. Bu programlardan yılda 7 bin öğrencinin yararlandığı belirtiliyor. 
Sayın okuyucularım, 5 milyon liralık bilet alanlar, orkestranın konserlerini izleyebiliyor. Öğrenciler için uygulanan programdan ücret alınmıyor. Açık anlatımıyla faturayı devlet ödüyor. Devlet orkestrayı yaşatıyor ama... Önemli olan orkestranın da, devletin desteğini hak etmesi... İzmir Devlet Senfoni Orkestrası'nın işini iyi yaptığını görmek, insanı mutlu ediyor. Yönetenlerini ve sanatçılarını kutlarım. 



</TEXT>
</DOC>
