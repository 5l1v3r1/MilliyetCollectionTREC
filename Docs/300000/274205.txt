<DOC>
<DOCNO> 274205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun10.html </URL>
<DATE> 2004/09/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Solana'dan Türkiye yorumu "Son dakikalar daima zor geçer'' 
</HEADLINE>
<TEXT>

     
     Bülent Keneş 
     

AB'nin savunma ve dış politikadan sorumlu yüksek temsilcisi Javier Solana'nın Türkiye'nin AB üyeliği süreci konusunda, ''En önemli ve kritik dakikalara geldik. Son dakikalarda her zaman dikkatli olmak lazım. Son dakikalar daima zor geçer'' dediği öğrenildi. 
     BM Genel Kurul çalışmaları için New York'ta bulunan Dışişleri Bakanı ve Başbakan Yardımcısı Abdullah Gül'ün dün akşam saatlerinde BM Genel Merkez binasında bir araya geldiği Solana'nın, görüşmede, Türkiye'nin AB üyeliği sürecinde gerçekleştirdiği reformlar konusunda AB Komisyonu'nun genişlemeden sorumlu üyesi Günter Verheugen'den ''çok iyi şeyler duyduğunu'' söylediği belirtildi. 
     Solana, görüşme çıkışında gazetecilere yaptığı açıklamada ise şunları söyledi 
     ''Dostum Gül ile güzel bir görüşme yaptık. Tüm dünyadaki önemli konular ve Türkiye-AB ilişkileri hakkında görüş alışverişinde bulunduk. Öğleden önce İsrail-Filistin sorununun çözümü yönünde çalışan Dörtler toplantısına katılmıştım. Bu toplantının sonuçlarını da Bakan Gül ile görüştük.'' Gazetecilerin sorularını yanıtlayan Bakan Gül ise, Solana ile Türk Ceza Kanunu tasarısı hakkında da konuştuklarını, ama Solana'nın görevi gereği bu konu üzerinde durulmadığını ifade etti. 
     ''Görüşmede AB üyeliğiyle ilgili yapılan şeyler bir kez daha gözden geçirildi'' diyen Gül, ''Solana, kritik bir noktaya gelindiğini ve herkesin bu işin iyi bir şekilde neticeleneceğini beklediğini söyledi'' diye konuştu. 
     Kıbrıs konusunda AB'nin taahhütlerinin yerine getirilmesi konusunun da gündeme geldiğini kaydeden Bakan Gül, buna karşılık Solana'nın, AB'nin şu aşamada en fazla Türkiye'nin müzakerelerinin başlaması konusuna konsantre olduğunu ve ''Bu büyük hedefi gerçekleştirelim, diğerleri daha sonra konuşulur'' dediğini ifade etti. 
     Solana ile Kıbrıs ve diğer meseleleri konuştuklarını da ifade eden Gül, Irak Dışişleri Bakanı Zebari ile görüşmesi konusundaki bir soru üzerine ise, ''Türkiye, Irak halkına her türlü desteği vermeye hazır. Irak'ta seçimlerin yapılmasını çok önemli görüyoruz. Irak halkı kendi kararını versin, gerçek temsilcilerini seçsin. Zebari'ye bunun gerçekleşmesi için Türkiye her türlü yardımı yapar dedim'' dedi. 
     Bakan Gül, bir soru üzerine, Telafer'deki olayların Zebari ile görüşmesinde gündeme gelmediğini belirterek, bu konunun zaten kapandığını kaydetti. 
     
     KIBRIS 
     Bu arada Bakan Gül'ün, Solana'ya Kıbrıs'la ilgili bilgi verdiğini kaydeden diplomatik kaynaklar, Gül'ün, ''Kıbrıslı Türkler, üzerlerindeki izolasyon ve ambargonun kaldırılmasını ve bu konudaki yönetmelik ve tüzüklerin bir an önce çıkarılmasını bekliyor'' diyerek, konunun siyasi yönünden ziyade, halkın hayat şartlarının kolaylaştırılması üzerinde durduğunu ifade ettiler. 
     Aynı kaynaklar, Solana'nın Bakan Gül'e ''Bu konuda haklısınız. Ama bu konuda size bir şey söyleyemiyorum. Konu üzerinde çalışılıyor. Biraz zaman tanıyın. Bir şeyler yapacağız'' dediğini ifade ettiler. 
     Öte yandan Solana'nın, Türkiye'nin Irak konusundaki görüşlerini sorduğu ve bu konuda karşılıklı görüş alışverişinde bulunulduğu kaydedildi. 
     Gül, görüşmede ayrıca, İsrailli ve Filistinli bakanlarla yaptığı görüşmelerden bahsederek, Ortadoğu sorunu konusunda Türkiye'nin yardımcı olabileceğini ve bu kapsamda Dörtler'in çalışmalarında rol alabileceğini ifade etti. 
     Solana'nın ise bu konuda, ''Bu iyi olur. Ortadoğu Yol Haritası'nda bazı sıkıntılar oldu. Bu konuda ciddi bazı adımlar atmalıyız. Bu konudaki çabaların ABD seçimlerinden sonra hareketleneceğini düşünüyorum'' dediği öğrenildi. 
     Bakan Gül'ün, görüşmede Solana'yı AB-İKÖ Forumu'na davet ettiği, Solana'nın da bu konuda hazırlıkların yapılmakta olduğunu ifade ettiği kaydedildi. 
     
     GÜL-PETERSEN GÖRÜŞMESİ 
     Öte yandan, öğle saatlerinde Bakan Gül ile görüşmesinde Irak konusunda Türkiye'nin görüşlerini soran Norveç Dışişleri Bakanı Jan Petersen'in, Kafkaslar konusunda da bilgi istemesi üzerine, Bakan Gül'ün, Türkiye'nin Kafkas ülkeleriyle olan yakın ilişkileri ve petrol ve doğalgaz boru hatları hakkında bilgi verdiği bildirildi. 
     Ermenistan ile ilişkiler üzerinde de duran Bakan Gül'ün, Ermenilerin Azerbaycan'ın topraklarının yüzde 20'sini işgal altında tuttuğunu, Erivan yönetimi bu konuda adım atmadığı müddetçe Ermenistan ile Türkiye ve Azerbaycan arasındaki ilişkilerin normalleşmesinin mümkün olmadığını ifade ettiği kaydedildi. 
     Gül, Ermenistan'ın bu konuda adım atması durumunda ise, Türkiye'nin de, Azerbaycan'ın da Ermenistan'la ilişkiler konusunda tavrının değişeceğinin altını çizdi. 
     Norveç Dışişleri Bakanı Petersen'e Kıbrıs konusunda bilgiler veren Bakan Gül'ün, Türkiye'nin BM Güvenlik Konseyi üyelik adaylığı konusunda da Norveç'ten destek istediği kaydedildi. 
     
</TEXT>
</DOC>
