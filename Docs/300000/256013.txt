<DOC>
<DOCNO> 256013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/ekonomi/eko03.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emek Elektrik hissesinin kablosu 'altından' mı 
</HEADLINE>
<TEXT>


Fiyat şişirme operasyonuyla son iki haftada Emek Elektrik'in eski tertip hisseleri yüzde 108, yenileri de yüzde 925 prim yaptı 

ORHAN TEKEOĞLU 

Emek Elektrik bir yandan gerilim transformatörü üretirken diğer yandan borsadaki fiyat hareketleriyle yatırımcıları geriyor. Emek Elektrik hisseleri son iki haftada durgun borsanın en hareketli hisseleri oldu. Şirket, haziran sonunda sermayesini 5 trilyon 982 milyar liradan 8 trilyon 76 milyar liraya çıkardı. 
Ancak ana ortak sermaye artırımında 2 trilyon 94 milyar liralık hisse 2 milyon 94 bin lot için rüçhan hakkı kullandırmadı. Hisseler 29 Haziran'dan itibaren eski ve yeni olarak borsada işlem görmeye başladı. Emek Elektrik eski hisseleri 980, yeni tertip hisseleri de 1.000 liradan aybaşından itibaren yarışa başladı. Aybaşından bu yana Emek Elektrik eski tertip hisseleri iki katına, yeni tertip hisseleri tam 9 katına çıktı. Bu arada hisselerin birleşimi için 24 Temmuz'da yapılması planlanan genel kurul da ertelendi. Şirketin halka açıklık oranı yüzde 46.6. Ancak yeni tertip hisselerin fiyat artışından küçük ortaklar yararlanamayacak. 

Kimin canı yanacak 
Borsa kulislerine göre, Emek Elektrik'in bedelsiz olarak artırılan hisselerden 40 bin lot hisse, borsada operasyonlar yapan eski futbolcu borsacı bir spekülatöre 1.000 liranın altında verildi. Spekülatör, yeni tertip hisseleri borsada alım yaparak fiyatını yukarı çekti. Bu arada eskiyi de peşinden sürükledi. 29 Haziran salı günü 980 lira olan Emek Elektrik eski tertip hisseler dün gün içinde 2.350 liraya kadar fırladı. Ancak seans içindeki k r satışlarıyla hissenin fiyatı kapanışta 2.040 lira oldu. Hisselerin son iki haftalık artışı yüzde 108 olalarak gerçekleşti. 
Yine ay başında 1.000 lira olan yeni tertip hisseler de dün 10.250 liraya çıkarak durgun borsanın en çok kazandıran hissesi oldu. 
SPK, biri 6 Temmuz diğeri de 14 Temmuz'da fiyat hareketleriyle ilgili açıklama istedi. Emek Elektrik'ten ise gelen yanıt yine aynı Yok bir şey. 


</TEXT>
</DOC>
