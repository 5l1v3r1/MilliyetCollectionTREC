<DOC>
<DOCNO> 282406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yazar/uras.html </URL>
<DATE> 2004/10/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
70 milyonun yarısı SSK hastanesine gidiyor idi 
</HEADLINE>
<TEXT>


Nüfusumuz kabaca 70 milyon. Çalışan sayısı kabaca 20 milyon. Bu 20 milyon çalışanın kabaca 5.5 milyonu SSK'ya, 2.5 milyonu Emekli Sandığı'na, 2.0 milyonu Bağ - Kur'a kayıtlı. 
Değişik kaynaklarda yer alan bilgilere göre, SSK'ya kayıtlı kabaca 5.5 milyon çalışanın aileleriyle toplam nüfusu 35 milyon. Emekli Sandığı'na kayıtlı 2.5 milyon çalışanın aileleriyle toplam nüfusu kabaca 10 milyon. Bağ - Kur'a kayıtlı 2 milyon çalışanın aileleriyle toplam nüfusu kabaca 15 milyon. Demek ki, bu 3 sosyal güvenlik kuruluşu 70 milyon nüfusun 60 milyonuna hizmet veriyor. 
Burada bir noktaya sayın okuyucularımın dikkatini çekmek istiyorum. Verilen rakamların kaynağı DPT yayınları, sosyal güvenlik kurumları yayınları ve Sağlık Bakanlığı yayınlarıdır. Ancak 3 sosyal güvenlik kuruluşunun 70 milyon nüfusun 60 milyonunu kapsaması, tereddüt yaratacak bir durumdur. Çünkü bu durumda tarım kesimindeki nüfus, işi - gücü olmayan nüfus ve kayıt dışı çalışanların toplamını 10 milyon kabul etmek gerekecektir. Bu hatırlatmayı yaparak, genel kabul görmüş rakamlara dayalı değerlemeyi sürdüreyim. 
Toplam 70 milyon nüfusun yarısına hizmet veren SSK hastanelerinin yatak sayısı 34 bin. Türkiye'deki hastanelerdeki toplam yatak sayısı 185 bin. 
SSK'nın sağlık tesisleri talebi karşılayamadığı için, SSK para ödeyerek dışarıdan hizmet alıyor. 2003 yılında SSK sahip olduğu sağlık tesislerindeki hizmetler için 3.5 katrilyon lira, dışarıdan satın alınan sağlık hizmetleri için 1.5 katrilyon lira olmak üzere kabaca 5.0 katrilyon lira ödedi. 2003 yılında SSK'nın sağlık hizmetlerinden yararlanan üyelerinin ve ailelerinin ilaç faturası da kabaca 2.5 katrilyon lira. 
Türk - İş dergisinin temmuz - ağustos sayısında yer alan Sağlık Dosyası'nda verilen bilgiye göre, 2002 yılında SSK polikliniklerinde 63.1 milyon kişi muayene edilmiş. Bunların 46.1 milyonuna reçete yazılmış. İlaç verilmiş. 1.4 milyon kişi yatırılarak tedavi edilmiş. Bunlardan 6.0 milyon kişi tabelayla ilaç almış. 567 bin kişi ameliyat edilmiş. 209 bin kişi doğum yapmış. 
SSK sağlık tesislerinin hizmetleriyle ilgili olarak verilen son bilgilere göre ise, 2003 yılında yatarak tedavi görenlerin sayıları 1.5 milyon kişi, ameliyat sayısı 599 bin, doğum sayısı 211 bin, reçete yazılarak verilen ilaç sayısı ise 189 milyon adet. Hükümet bir kanun tasarısı hazırladı. SSK hastaneleri yılbaşından itibaren, bedeli ödenmek suretiyle Sağlık Bakanlığı'na devredilecek. 
Bu devir işlemi ne yarar sağlayacak Her şeyden önce dağınıklık önlenecek. İki farklı teşhis ve tedavi birimi tek çatı altında toplanacak. Birleşme, SSK sağlık hizmetlerinde maliyetin belli ölçüde aşağıya çekilmesini sağlayacak. Ancak bugüne kadar SSK sağlık hizmetlerinin net faturası, gelir - gider dengesi açık olarak izlenebilirken bu imkan ortadan kalkacak. SSK'nın sağlık hizmetleri açığını kapatmak için bütçeden para transferi zorunluluğu kalkacak. Bu hizmetin faturası, denk olsun - açık olsun Sağlık Bakanlığı bütçesi içinde eriyecek. 
SSK'nın sağlık hizmetlerinden yararlananlar da rahat edecek. Çünkü 70 milyon nüfusun kabaca yüzde 50'sine hizmet veren SSK hastanelerinin yatak sayısı toplam yatak sayısının sadece yüzde 20'si dolayındaydı. Türkiye genelinde 10 bin kişiye 25 yatak düşerken, SSK'nın hizmetlerinden yararlanan 10 bin kişiye düşen SSK hastanesi yatak sayısı sadece 10'du. 



</TEXT>
</DOC>
