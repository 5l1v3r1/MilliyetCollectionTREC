<DOC>
<DOCNO> 289616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur33.html </URL>
<DATE> 2004/11/17/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
3 günlük bebek çöpte bulundu .. 
</HEADLINE>
<TEXT>

     Kırıkkale'de 3 günlük bir bebek, çöpte bulundu. Olayla ilgili olarak, bebeğin 19 yaşındaki annesi ve bu kadınla ilişkiye girdikleri iddia edilen 2 kişi gözaltına alındı. 
     AA muhabirinin aldığı bilgiye göre, Kırıkkale'nin Çallıöz Mahallesi'nde bir vatandaş, çöp bidonunun içinde yeni doğmuş bir bebek buldu. Durumun polise bildirilmesi üzerine olay yerine gelen ekipler, bebeği, Kırıkkale Hacı Hidayet Kadın Doğum ve Çocuk Hastalıkları Hastanesi'ne teslim ettiler. 
     Hastane yetkilileri, 3 gün önce dünyaya gelen ve cinsiyetinin kız olduğu belirlenen bebeğin, gerekli tıbbi kontrolünün yapılmasının ardından kuvöze konulduğunu kaydettiler. 
     Bir ay süreyle kuvözde kalacak bebeğin sağlık durumunun iyi olduğu belirtildi. 
     
     BEBEĞİN ANNESİNE TECAVÜZ İDDİASI 
     Polis tarafından başlatılan çalışmada, bebeğin annesi olduğu bildirilen 19 yaşındaki S.D'nin yakalandığı bildirildi. 
     Yetkililer, S.D'nin, gayri meşru ilişki sonucu doğurduğu bebeği, ailesinden korktuğu için çöpe attığını, ayrıca S.D'nin doğumu, 3 gün önce bir evin duvarının kenarında yalnız başına yaptığını söylediler. 
     Polis yetkilileri, S.D'nin ifadesi doğrultusunda 2 yıl önce kendisine tecavüz ettiğini iddia ettiği A.D'yi ve daha sonra birlikte olduğu M.T'yi yakalayarak gözaltına aldı. 
     Yetkililer, olayla ilgili soruşturmanın devam ettiğini kaydettiler. 
     
</TEXT>
</DOC>
