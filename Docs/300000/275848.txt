<DOC>
<DOCNO> 275848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun02.html </URL>
<DATE> 2004/09/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD medyası Bush savaştan önce Irak'taki direniş konusunda uyarıldı 
</HEADLINE>
<TEXT>

     ABD Başkanı George W. Bush'un, Irak savaşını başlattığı Mart 2003'ten iki ay önce Merkezi Haberalma Teşkilatı CIA bünyesinde hazırlanan bir istihbarat raporuyla işgalin ardından yoğun bir direnişle karşılaşılacağı konusunda uyarıldığı ortaya çıktı. 
     ABD medyasındaki haberlere göre, CIA bünyesinde görev yapan Ulusal İstihbarat Konseyi tarafından yazılan raporda, işgalin ardından Saddam Hüseyin rejiminin kalıntıları ve bazı diğer unsurların katılımıyla ABD kuvvetlerinin Irak'ta şiddetli bir direnişle karşı karşıya kalacağı belirtildi. 
     Raporda ayrıca, Irak'taki istikrarsızlığın uzun yıllar sürebileceği ve sonunda ülkeye demokrasi yerine otoriter bir yönetimin gelmesi tehlikesinin bulunduğuna da işaret edildi. 
     İstihbarat raporunda, işgal yüzünden tüm Ortadoğu'da ABD karşıtlığının artacağı, hatta terörist eylemlerin hoşgörüyle karşılanabileceği öngörüsü de yer aldı. 
     ABD'de 2 Kasım'da yapılacak başkanlık seçiminde yarışacak Demokrat Parti adayı Senatör John Kerry'ye yakın çevreler, Bush yönetiminin bu rapordaki uyarıları dikkate almadığını söylediler. 
     Beyaz Saray sözcüsü Scott McClellan ise ''Bush yönetimi, Irak'ta Saddam Hüseyin'in yasadışı rejimini devirme kararı alırken, karşılaşılacak koşullardan tamamen haberdardı'' dedi. 
     Bu raporu hazırlayan Ulusal İstihbarat Konseyi'nin, geçen ay yazdığı bir başka raporda da Irak'ta iç savaş çıkma ihtimali bulunduğu ifadesi basına sızmış, ancak Bush, ''İstihbaratçılar her ihtimali göz önüne alırlar. Ancak bu, her öngörülerinin doğru çıkacağı anlamına gelmez'' demişti. 
     Öte yandan The Washington Post gazetesi, Bush'un Irak'taki durumu ''toz pembe'' olarak değerlendirmesine karşın, CIA'in üst yönetiminin, Irak'ın geleceğine ilişkin kötümser görüşler taşıdığını yazdı. 
     Gazeteye göre, üst düzey CIA yetkilileri, yönetimin medyaya yansıttığının tersine, Irak'taki direnişle ilgili gelişmelerin göründüğünden daha da vahim olduğunu düşünüyor. 
     Gazetenin saygın yazarlarından Robert Novak da Irak konusunda Bush ile CIA üst yönetimi arasında gerginlik yaşandığını yazdı. 
     Novak, Bush'u zor durumda bırakabilecek istihbarat raporlarının, CIA yetkilileri tarafından medyaya sızdırıldığını savundu. 
     ABD'de istihbaratın yeniden yapılandırılması çalışmalarının, Bush ile CIA'in arasını açtığı görüşü hakim bulunuyor. 
     Washington'daki gözlemciler, bu ortamda Bush'un, CIA'i ''hizaya sokmak için'', George Tenet'ın istifasıyla boşalan CIA başkanlığına, kendisine çok yakın bir isim olan Porter Goss'u getirdiğine dikkat çekiyorlar. 
     
</TEXT>
</DOC>
