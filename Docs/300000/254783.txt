<DOC>
<DOCNO> 254783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko21.html </URL>
<DATE> 2004/07/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ülker, bebek maması fabrikası açtı... 
</HEADLINE>
<TEXT>

     Sağlık Bakanı Recep Akdağ, anne sütünün önemine dikkat çekerek, ''Nine ve kayınvalidelere sesleniyorum, yeni anneleri bebeklerine anne sütü vermesi konusunda etkileyin'' dedi. 
     Türkiye'nin ilk yeri kaşık bebek maması fabrikası ''Ülker Hero Baby'' bugün düzenlenen bir törenle açıldı. 
     Ankara'nın Akyurt Beldesi'nde bulunan fabrikanın açılış törenine katılan Sağlık Bakanı Akdağ, burada yaptığı konuşmada, sağlıklı nesiller için bebeklerin beslenmesinin büyük önem taşıdığını vurguladı. 
     Türkiye'de halen özellikle Doğu ve Güneydoğu bölgelerinde bebeklerin ciddi sağlık ve beslenme problemleri ile karşı karşıya bulunduklarını anlatan Bakan Akdağ, bu sorunun giderilmesi için özel olarak çalıştıklarını bildirdi. 
     Sağlıklı nesiller için hamilelik aşamasından doğum ve sonraki aşamalara kadar bu konuda annelerin eğitilmesi için aile hekimliğinin önem taşıdığını da kaydeden Akdağ, Sağlıkta Dönüşüm Programı'nın önemli ayaklarından biri olan aile hekimliğini bu yıl başlatacaklarını ifade etti. 
     Bakan Akdağ, konuyla ilgili mevzuat çalışmalarının devam ettiğini ve bakanlık uzmanlarının bu konuda gelişmiş ülkelerde araştırmalarını tamamladıklarını da belirterek, ''Pilot uygulamaları bu yıl hayata geçireceğiz'' diye konuştu. 
     
     İLK ALTI AYDA ANNE SÜTÜ 

     Doğumu izleyen ilk aylarda zihinsel ve bedensel gelişme açısından bebeklerin beslenmesinin çok önemli olduğunu vurgulayan Akdağ, bu nedenle ilk 6 aya kadar bebeklerin sadece anne sütüyle beslenmeleri gerektiğini bildirdi. 
     Altı aydan 2 yaşına kadar ek gıdaların alınması gerektiğini belirten Bakan Akdağ, şöyle konuştu 
     ''Bebek maması fabrikasının açılışında anne sütü neden konuşuluyor demeyin. Bu fabrikanın açılışında da anne sütünü hatırlamalı ve anne sütünden bebekleri asla ayrı tutmamalıyız. Anne sütü öyle bir besin ki özelliklerini anlatmaya bilim bile kafi gelmiyor. Tabi bu kaşık mamasının öneminin azaldığı anlamına da gelmiyor. İlk 6 aydan sonra anne sütü kafi gelmiyor, hem kalori hem de gelişme açısında burada kaşık mamaları önemli bir yer tutuyor.'' Yapılan bir araştırmaya göre Türkiye'de ilk 6 ayda bebeklere anne sütü verilme oranının yüzde 30'ların altında, 6 aydan sonra ise yüzde 10'un altında kaldığını da kaydeden Akdağ, nineler ve kayınvalidelerin anne sütünün önemi konusunda daha bilinçli ve hassas olduklarını belirterek, ''Ben ninelere ve kayınvalidelere seslenmek istiyorum, yeni anneleri bebeklerine anne sütü vermeleri konusunda etkileyin'' diye konuştu. 
     Çocukların yeterli vitamin almaları için bakanlık olarak yaptıkları çalışmaları da anlatan Akdağ, demir vitamini için ücretsiz demir damlası programının başarıyla devam ettiğini, önümüzdeki aylarda da ücretsiz ''D vitamini'' kampanyası başlatacaklarını bildirdi. 
     
     HERO GRUBU BAŞKAN YARDIMCISI BANZİGER 

     Fabrikanın yabancı ortağı İsviçreli Hero Grubu Başkan Yardımcısı Rene Banziger de yaptığı konuşmada, Hero Grubu olarak, Türk bebeklerine daha sağlıklı beslenme olanakları sunuyor olmaktan, Türkiye'de bir yabancı yatırımcı olarak bulunmaktan ve yeni iş imkanları yaratmaktan duydukları memnuniyeti dile getirdi. 
     Türkiye'nin Hero Grubu için önemli bir coğrafya olduğunu kaydeden Banziger, ''Türkiye'yi içinde bulunduğu coğrafyanın merkezi olarak, bir üretim ve ihracat üssü olarak görüyoruz. İnanıyorum ki, bu kaşık maması fabrikası, Türk bebeklerinin dengeli beslenmesine ve sağlıklı bir toplumun yetişmesine önemli katkıda bulunacaktır'' diye konuştu. 
     Ülker Grubu İcra Kurulu Başkan Yardımcısı Orhan Özokur da Ülker ve Hero'nun işbirliği ile kurulan fabrikanın, dünya standartlarında üretim yapan, ilk yerli bebek maması fabrikası olduğunu söyledi. 
     Kuruluş alanı 10 bin metrekare, kapalı alanı 8 bin metrekare olan fabrikanın dünyanın en modern tesislerinden biri olduğunu belirten Özokur, Ülker Hero tarafından uygulanan ''hammadde kontrol sistemi'' ile de ürünlerin Türk bebeklerinin besinsel ihtiyaçları dikkate alınarak hazırlanan yüksek besinsel kalitesi, güvenirliliği, tazeliği ve lezzetinin garanti altına alındığını kaydetti. 
     Açılış konuşmalarının ardından, Bakan Akdağ ve diğer davetliler, özel hijyen kıyafetleri ile hijyen bariyerlerinden geçerek fabrikayı gezdiler. 
     
     BORSAYA BİLDİRİLDİ 

     İsviçre orijinli gıda grubu Hero bünyesindeki Hero Nederland BV ve Ülker Grubu şirketlerinin ortak iştirakı olan Hero Gıda ile Ülker Gıda arasında 10 yıl süreli fason üretim anlaşması imzalandı. 
     Ülker Gıda Sanayi ve Ticaret A.Ş'den Borsa'ya gönderilen açıklamaya göre, anlaşma kapsamında Ülker Gıda tarafından üretilmekte olan Ülker Bebe bisküvilerinin, Hero markasının da ilavesiyle münhasıran Hero Gıda San. ve Tic. A.Ş. için üretilmesi kararlaştırıldı. 
     Buna bağlı olarak, Ülker Hero Bebe markalı bisküvilerin yurtiçi ve yurtdışında satış, dağıtım ve pazarlaması Hero Gıda tarafından yürütülecek. 
     
</TEXT>
</DOC>
