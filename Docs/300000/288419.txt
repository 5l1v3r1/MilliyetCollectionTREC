<DOC>
<DOCNO> 288419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur24.html </URL>
<DATE> 2004/11/12/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Yurdun değişik bölgelerinde Arafat için gıyabi cenaze namazı kılındı 
</HEADLINE>
<TEXT>

     Filistin Devlet Başkanı Yaser Arafat'ın vefatı nedeniyle Adapazarı ve Kayseri'de gıyabi cenaze namazı kılındı. İzmir'de MÜSİAD taziye mesajı yayınladı. Sivas'ta ise Ülkü Ocakları basın açıklaması yaptı. İsrail ve ABD aleyhine sloganlar atıldı. 
     Adapazarı, Orhan Camii'nde cuma namazının ardından cami bahçesinde toplanan bir grup, Yaser Arafat için gıyabında cenaze namazı kıldı. 
     Anadolu Gençlik Dergisi Sakarya Temsilcisi Hasan Çınar, namaz sonrasında okuduğu bildiride, ABD'nin Felluce'deki müdahalesini kınayarak, Irak'ta sivillere savaş ilan edildiğini öne sürdü. 
     ''ABD Başkanı W.George Bush'un seçim zaferini Felluce katliamıyla kutladığını'' ifade eden Çınar, ''İslam dünyasında bu olumsuzluklar yaşanırken, gün nemelazımcılık günü değildir. Sizleri Amerikan mallarını boykot etmeye, İslam coğrafyasında yaşananları gündeminize almaya çağırıyoruz'' dedi. 
     
     KAYSERİ 
     Eski Develi Müftüsü Mehmet Göktaş, Hunat Camii'nde cenazeler için kılınan gıyabi cenaze namazında, vatandaşlara, ''Kardeşlerim, başta Yaser Arafat olmak üzere özellikle, Felluce'de ölen ve sokaklarda cenazeleri gömülemeyen kardeşlerimiz için ABD katliamından dolayı cenaze namazları kılınmadan gömülenler için namaz kılalım'' dedi. 
     Göktaş, gıyabi cenaze namazının ardından dua etti. Bu sırada bir grup genç, İsrail ve ABD aleyhine slogan attı. 
     
     İZMİR 
     Müstakil Sanayici ve İşadamları Derneği MÜSİAD İzmir Şubesi Başkanı Mütteki Sezen, Yaser Arafat'ı Türklere karşı duyduğu ilgi ve sevgiyle her zaman hatırlayacaklarını belirtti. 
     Sezen, Arafat'ın vefatı nedeniyle yaptığı taziye açıklamasında, hayatını vatanına adayan Yaser Arafat'ın Ortadoğu barışı için büyük bir ''mücadele abidesi'' olduğunu söyledi. 
     Arafat'ın bir yandan bağımsız Filistin devleti hayallerini gerçekleştirmeye çalışırken, diğer yandan halkının direnci ve cesareti olduğunu ifade eden Sezen, ''Arafat bağımsız Filistin Devleti hedefinin sembolüydü'' diye konuştu. 
     
     SİVAS 
     Ülkü Ocakları'ndan 30 kişilik bir grup, Cuma namazı çıkışı Ulu Camii önünde toplanarak Arafat'ın ölümüyle ilgili, basın açıklaması yapmak istedi. 
     Grubu uyaran polis, açıklamayı kent meydanındaki Cıbıllar Parkı'nda yapabileceklerini söyledi. 
     Toplu halde Cıbıllar Parkı'na yürüyen grup adına parkta açıklama yapan Mehmet Fehmi Özpay, Filistinlileri, liderleri Arafat'ın ölümünün ardından Filistin davasının gücünü azaltmadan, birlik ve beraberlik içinde İsrail'e karşı mücadelelerine hız vermeye çağırdı. 
     Bir süre slogan da atan grup, açıklamanın ardından olaysız bir şekilde dağıldı. 
     
</TEXT>
</DOC>
