<DOC>
<DOCNO> 290834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun16.html </URL>
<DATE> 2004/10/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Berlusconi Anayasa reformu tamam, sıra adalet sisteminde... 
</HEADLINE>
<TEXT>

     İtalya Başbakanı Silvio Berlusconi, anayasanın gözden geçirilerek reforma tabi tutulmasını öngören yasa tasarısının dün mecliste onaylanmasının ardından, gelecek dönemde adalet ve yargı sistemine de el atacaklarını açıkladı. 
     Berlusconi, Özgürlük Evi adlı merkez-sağ ittifak bünyesindeki partilerden oluşan mevcut koalisyonun birlik ve bütünlüğünün dünkü oylama sırasında da görüldüğünü söyledi ve ''Anayasa reformu tamam, şimdi de sıra adalet sisteminde'' dedi. 
     Berlusconi, bugünkü Il Messaggero ve La Repubblica gazetelerinde yayımlanan özel demecinde, anayasa reform tasarısının mecliste kabul edilmesine ilişkin düşüncelerini şu sözlerle özetledi 
     ''Rahat bir nefes aldığımı söyleyebilirim. Reform tasarısının Senato'da herhangi bir değişikliğe uğrayacağını sanmıyorum. Zira onaylanan tasarı, son derece dikkatli ve detaylı bir çalışma. Tasarıyı sol muhalefetin önergelerini de itibara alarak hazırladık. Koalisyon ortakları olarak birlik ve bütünlüğümüzü de gösterdik.'' Berlusconi, koalisyon ortağı Kuzey Birliği Partisi Genel Başkanı Umberto Bossi'nin, yerel yönetimlerin daha da güçlendirilerek İtalya'nın merkeziyetçilikten uzak bir yapılanma içine girmesi isteğinin de onaylanan reform tasarısıyla yerine getirildiğine işaret ederek, ''Arkadaşım Umberto'ya parlamento aracılığıyla güzel bir hediye de sunmuş oldum'' dedi. 
     Berlusconi, gelecek dönemde yargı sistemi, iflas hukuku ve muhakeme usulünde de yeni düzenlemeler yapmayı hedeflediklerini belirterek, ''Bunları ne kadar ivedilikle gerçekleştirebilirsek, o denli iyi olur'' diye konuştu. 
     Geçmişte pek çok kez yargıyla başı derde girmiş ve bazı yargı mensuplarıyla polemiklerden çekinmemiş olan Berlusconi, ''Kurumlar veya bazı mesleki kuruluşlar, doğal olarak kendi ayrıcalıklarını korumak isteyebilirler. Ama biz vatandaşların çıkarlarını korumaya özen gösteren düzenlemeler yapmak zorundayız'' ifadesini kullandı. 
     Berlusconi, ülkenin daha istikrarlı bir şekilde yönetilmesini sağlamak için seçim sistemini de değiştirme yoluna başvurabileceklerini söyledi. 
     
</TEXT>
</DOC>
