<DOC>
<DOCNO> 255436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonspo19.html </URL>
<DATE> 2004/07/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Beşiktaş'ın yeni transferi Carew Taraftar beni çok etkiledi 
</HEADLINE>
<TEXT>

     Beşiktaş'ın yeni transferi Norveçli John Carew, siyah-beyazlı kulübe geldiği için çok mutlu olduğunu belirterek, ''Kafam çok rahat. Antrenmana çıkmak için sabırsızlanıyorum. Taraftar beni çok etkiledi'' dedi. 
     Carew, Beşiktaş Kulübü'nün resmi internet sitesine yaptığı açıklamada, hedefleri büyük bir kulübe geldiğini, bu nedenle imza atarken bir tereddüt yaşamadığını bildirdi. 
     Daha önce 2 kez geldiği İstanbul'u tanımadığını, ancak Türkiye'ye alışmakta zorlanacağını da sanmadığını ifade eden Norveçli futbolcu, bir an önce kampa katılıp takım arkadaşlarıyla biraraya gelmek ve en kısa sürede form tutmak istediğini kaydetti. 
     ''Beşiktaş ile hem Avrupa'da, hem ligde kupa kazanmak istiyorum'' diyen Carew, takımdaki oyuncuların kalitesini bildiğini, bazılarını daha önce yapılan maçlardan tanıdığını anlattı. 
     A Milli Futbol Takımı'nın dünya üçüncüsü olmasının, Türk futbolcuların kalitesinin bir ispatı olduğunu dile getiren Carew, Beşiktaşlı taraftarlara övgülerini de eksik etmedi. 
     Taraftarların kendisini çok etkilediğini vurgulayan Carew, ''Bana büyük ilgi gösterdiler. Fazla birarada olamadık. Ama taraftarların beklentilerine yanıt vermek ve onlara layık olabilmek için tüm gücümle mücadele edeceğim'' dedi. 

     
</TEXT>
</DOC>
