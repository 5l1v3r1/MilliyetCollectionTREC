<DOC>
<DOCNO> 278104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo06.html </URL>
<DATE> 2004/10/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Süreyya Ayhan, 2005 Dünya Şampiyonası'nda koşacak 
</HEADLINE>
<TEXT>

     Atletizm Federasyonu Başkanı Mehmet Yurdadön, Süreyya Ayhan'ın, Olimpiyat Oyunları öncesinde doping kontrolleri sırasında kural hatası yaptığını ve bu nedenle cezadan kurtulmasının mümkün olmadığını belirterek, ''Ancak Süreyya Ayhan, 2005 yılının Ağustos ayında yapılacak Dünya Şampiyonası'na kesinlikle katılacak'' dedi. 
     Konu ile ilgili AA muhabirine açıklamada bulunan Yurdadön, Süreyya Ayhan'ın Türkiye'nin yetiştirdiği ender sporculardan olduğunu kaydederek, ''Ben Süreyya'nın başkanı olduğum kadar, Uluslararası Atletizm Federasyonu'nun IAAF da Türkiye'deki temsilcisiyim'' diye konuştu. 
     Süreyya Ayhan'ın olimpiyatlar öncesinde IAAF temsilcileriyle arasında gelişen olayları onaylamadığını kaydeden Yurdadön, şunları söyledi 
     ''IAAF görevlileri ile Süreyya Ayhan arasında yaşanan olaylar sonrasında IAAF, Süreyya Ayhan'dan bir kez daha savunmasını istedi ve konunun Türkiye Atletizm Federasyonu tarafından görüşülerek, karar verilmesini istedi. 
     Süreyya, kural hatası yapmıştır ve cezadan kurtulması mümkün değildir. Kesinlikle ceza vereceğiz. Ben Süreyya'nın başkanı olduğum kadar IAAF'ın da Türkiye'deki temsilcisiyim. Bu konu görmezden gelinemez. Bizim verdiğimiz cezayı IAAF kabul etmezse, konu tahkime gider, yanlış olur. Bu nedenle sağlıklı karar vermek zorundayız. 
     Konuyu bir kez daha inceleyeceğiz. Ben burada savunma sonrasında kendi inisiyatifimi de kullanarak bir rapor sunacağım. Ancak Süreyya, 2005 yılında Dünya Şampiyonası'nda kesin yarışacak.'' Atletizm Federasyonu Başkanı olarak, şu anda Sarıkamış'ta Süreyya Ayhan, Elvan Abeylegesse ve tüm milli takım sporcuları için kamp yeri hazırladığını bildiren Yurdadön, ''Artık Türk atletizmi hak ettiği yeri bulacaktır. Bundan kimsenin şüphesi olmasın'' dedi. 
     
</TEXT>
</DOC>
