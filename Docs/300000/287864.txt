<DOC>
<DOCNO> 287864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonyas05.html </URL>
<DATE> 2004/11/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'de her yıl 1400 üniversiteli alkolden ölüyor 
</HEADLINE>
<TEXT>

     Amerikan üniversite öğrencileri arasında aşırı alkol kullanma sonucu ölümlerin yeniden tırmanışa geçtiği bildirilirken, üniversite öğrencileri arasında alkole bağlı sebeplerden hayatını kaybedenlerin sayısının yılda 1400'ü bulduğu bildirildi. 
     Bu konuda son örneklerin, eylül ayında aşırı alkol alarak alkol komasından ölen Colorado Eyalet Üniversitesi öğrencisi Samantha Spady, kanındaki alkol seviyesi yasal olan miktardan beş kat fazla tespit edilen Oklahoma Üniversitesi öğrencisi Blake Hammontree ve Arkansas Üniversitesi öğrencisi Bradley Barret Kemp olduğu kaydedildi. 
     Bu öğrencilerin, resmen alkol zehirlenmesinden öldüğü tespit edilen sadece son üç isim olduğuna dikkat çekilirken, alkole bağlı sebeplerle hayatını kaybedenlerin önemli kısmının, içkiliyken sebep oldukları trafik kazalarında öldüğü ifade edildi. 
     ABD medyasında çıkan haberlerde, ''hayati tehlikeye yol açacak düzeyde alkol almanın ortaçağlardan beri süregelen bir üniversite geleneği olduğu'' öne sürülürken, bunun ''öğrencilerin yeni kazandıkları bağımsızlıklarının sınırlarını ölçme girişiminden kaynaklandığı'' kaydedildi. 
     Konuyla ilgili eğitim çabaları ile konulan sınırlama ve yasakların işe yaramadığı belirtilirken, alkol kullanma yaşının 21 olmasına rağmen, aşırı alkol kullanımı yüzünden ölenlerin büyük kısmının 21 yaşın altındaki gençlerden oluştuğu ifade ediliyor. 
     
</TEXT>
</DOC>
