<DOC>
<DOCNO> 287412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko08.html </URL>
<DATE> 2004/11/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TİSK İşletmelerin prim yükü 4 yılda 2 kattan fazla artış gösterdi 
</HEADLINE>
<TEXT>

     Türkiye İşveren Sendikaları Konfederasyonu TİSK , işletmelerin sosyal güvenlik prim yükünün, 4 yılda iki kattan fazla artış gösterdiğini bildirdi. 
     TİSK, 1965 yılından beri her yıl yaptığı ''Çalışma İstatistikleri ve İşgücü Maliyeti'' araştırmasının sonuçlarını açıkladı. 
     Açıklamada, 2003 yılında işgücü maliyeti alanında SSK primlerindeki artışın önemli rol oynadığı, işletmeler üzerindeki SSK prim yükünün net ücrete oranının ise yüzde 51.3'e yükseldiği savunularak, ''Bu oran 1999'da yüzde 22.8, 2002'de ise yüzde 50.9 düzeyinde bulunuyordu. Böylece, işletmelerin sosyal güvenlik prim yükü, 4 yılda 2 kattan fazla artış gösterdi'' denildi. 
     Sosyal güvenlik prim yükünün, işletmeler açısından ''taşınamaz hale geldiği'' ifade edilen açıklamada, işsizlik sigortası dahil, prime esas ücretin yüzde 21.5'i ile yüzde 29'u olan işveren prim oranının son derece yüksek düzeyde olduğu savunuldu. 
     İşveren prim oranının, üç yıllık kademeli bir geçişle, işçi prim oranı olan yüzde 15'e indirilmesi gerektiği savunulan açıklamada, şunlar kaydedildi 
     ''Ülkemizde işçi çalıştırmanın vergi ve SSK primiyle cezalandırılması yönündeki politikalar halen sürdürülüyor. 
     Vergi, SSK primi, işsizlik sigortası primi, tazminat gibi ücret-dışı işgücü maliyeti ödemelerinin, OECD ortalamaları hedeflenerek, belirli bir takvime bağlı ve kademeli şekilde indirime tabi tutulması önem taşıyor. 
     Anılan yüklerdeki geçici ve yerel indirimler, ülkemizin bu çok önemli sorununun çözümünde yeterli olmayacaktır.'' 
     
</TEXT>
</DOC>
