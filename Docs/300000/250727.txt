<DOC>
<DOCNO> 250727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/guncel/axgun02.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İkizlerinden birini düşürdü 
</HEADLINE>
<TEXT>


Patlamada hamile bir kadın da yaralandı. Ameliyata alınan Güneş Dağ'ın ikiz bebeklerinden biri ölürken, diğeri yaşam savaşı veriyor... 


Otobüsteki patlama sırasında yaralanan 9 haftalık hamile Güneş Dağ 43 , ikiz bebeklerinden birini düşürdü. Rahmindeki miyomlardan kurtulmak için geç yaşta hamile kalan bir çocuk annesi Dağ, olay günü Süleymaniye Kadın Doğum Hastanesi'ne kontrole gittiğini belirterek, şunları anlattı 

'Sürünerek çıktım' 
"Şoförün birkaç koltuk arkasına, ters yöne doğru oturmuştum. Sonrasında çok fazla bir şey hatırlamıyorum. İlk aklıma gelen telefonumun patladığı oldu. Hiçbir şey duymuyordum. Yüzüstü yere uzanmıştım. Sonra yanımda oturan yaşlı bir adam beni yerden kaldırmaya çalıştı, ancak kaldıramadı. Daha sonra karnımın üstünde, sürüne sürüne otobüsün merdivenlerine kadar geldim." 
Yatırıldığı İstanbul Tıp Fakültesi Kadın Doğum Ünitesi'nde ameliyata alınan Dağ, ikizlerinden birini kaybetti. Diğer bebeğin yaşaması için doktorlar seferber oldu. 

Eve dönerken öldü 
Patlamada hayatını kaybeden iki çocuk annesi Zehra Şahin'i de 40 ölüm, okulların kapanmasından sonra kızını spor yapması için getirdiği Fındıkzade'deki Türkiye Eğitim Gönüllüleri Vakfı'nın Spor Kompleksi'nden Bahçelievler'deki evlerine dönerken yakaladı. 
Şahin'in kızı Cansu 12 da ağır yaralandı. Acılı eş Nihat Şahin'e, kötü haber kızının çantasından bulunan telefon numarasından ulaşılarak verildi. 

'Yoğun bakımda' 
Ortalığı cehenneme çeviren patlamada ölen Kemal Polat'ın 68 Aksaray'a bir avukatla görüşmeye gittiği öğrenildi. Uzun süre kayınpederinin öldüğüne inanamayan gelini Sevim Polat, "Bana, 'Aksaray'a gidiyorum hemen geleceğim" dedi. Patlamayla ilgili haberleri izlerken, onun orada olabileceği aklımın ucundan bile geçmedi. Gecikince cep telefonundan aradım. Açan kişi, 'Bu telefonun sahibini yoğun bakıma götürdüler' cevabını verdi" diye konuştu. Polat'ın eşi Nazlı Hanım'ın bir düğüne katılmak için Avusturya'ya gittiği öğrenildi. 


</TEXT>
</DOC>
