<DOC>
<DOCNO> 280731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo08.html </URL>
<DATE> 2005/03/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Güreşte "İbrahim Karam" tartışması... 
</HEADLINE>
<TEXT>

     Güreş Federasyonu'nun, Mısırlı Olimpiyat Şampiyonu güreşçi İbrahim Karam'a Türk Milli Takımı mayosu giydirme çalışmaları, güreş camiasında farklı tepkilere yol açtı. 
     İbrahim Karam'ın gelecek hafta Türkiye'ye geleceğini açıklayan Güreş Federasyonu Başkanı Recai Ustaoğlu, koşullarda anlaşmaya varmaları durumunda bu sporcunun Türk vatandaşlığına geçeceğini söyledi. Ustaoğlu, Karam'ın hem sporcu olarak hem de ileride antrenör olarak Türk güreşine önemli katkı sağlayacağına inandıklarını sözlerine ekledi. 
     Bu arada İbrahim Karam'ın, Türk Milli Takımı mayosunu giymek için İstanbul'da bir ev ve Türkiye'de rahat bir yaşantı sürmesini sağlayacak kadar maaş talebinde bulunduğu ve İstanbul Büyükşehir Belediyesi Kulübü'nün de bu sporcunun transferine sıcak baktığı öğrenildi. 
     Güreş Federasyonu Asbaşkanı Hasan Hüseyin Yaşar, İbrahim Karam'ın olimpiyat şampiyonluğunu kazandığı 96 kiloda, Türkiye'nin Hamza Yerlikaya ve Mehmet Özal gibi değerli sporculara sahip olduğunu hatırlatarak, ''Bu sıklette yabancı sporcu transfer edilmesi hata olur'' dedi. 
     Türk sporculara sağlanamayan olanakların, yurtdışından transfer edilecek bir sporcuya sunulmasının milli takım içinde dengeleri de bozabileceğini savunan Yaşar, şöyle devam etti 
     ''Hamza Yerlikaya, Mehmet Özal ve hatta 84 kiloda olmasına rağmen gerektiğinde üst sıklette de güreşebilecek durumdaki Nazmi Avluca yıllardır Türk milletini onurlandırıyor. Böylesine büyük şampiyonlarımızın bulunduğu bir sıklette yabancı transferi, büyük haksızlık olur. Ayrıca Mehmet Özal Dünya Şampiyonu olurken finalde İbrahim Karam'ı yenmişti. Hamza Yerlikaya, olimpiyat şampiyonluklarını kazanırken ve asrın güreşcisi unvanını alırken, henüz güreş dünyasında İbrahim Karam'ın adı dahi yoktu. Bugün Mısırlı güreşci belki bizim sporcularımızdan daha iyi durumda olabilir. Ancak yarın ne olacağını bilemeyiz. Yapmamız gereken kendi şampiyonlarımızın performansını yükseltmektir.'' Bu arada Karam'ın transferi konusunda, Grekoromen Güreş Milli Takımı'nın Dünya Şampiyonu sporcusu Nazmi Avluca, uzun süre büyük rekabet yaşadığı Hamza Yerlikaya ile Mehmet Özal'a destek verdi. 
     İbrahim Karam'ın transferinin Türk güreşine büyük renk katacağını savunan Avluca, ''Ancak, Mısırlı sporcunun ne Hamza Yerlikaya'yı ne de Mehmet Özal'ı yenebileceğine inanmıyorum. Mehmet Özal, Dünya Şampiyonu olurken finalde İbrahim Karam'ı yenmişti. Hamza Yerlikaya'nın ise zaten kariyeri ortada. Bugüne kadar İbrahim Karam gibi çok güreşçinin sırtını mindere yapıştırdı'' diye konuştu. 
     Dünya Şampiyonu Mehmet Özal ise İbrahim Karam'ın transferinin milli takımda rekabeti artıracağını ve bunun da Türk güreşi için olumlu olacağını belirterek, şöyle devam etti 
     ''Milli forma için İbrahim Karam ile de güreşmeye hazırım. Ancak, Mısırlı sporcunun milli forma garantisiyle getirilmesine karşıyım. Böyle bir durum varsa, söylesinler biz de sporu bırakalım. Belki Türkiye, İbrahim Karam ile yeni madalyalar kazanabilir. Fakat kimse bu şampiyonu biz yetiştirdik diyemez.'' 
     
</TEXT>
</DOC>
