<DOC>
<DOCNO> 291579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas16.html </URL>
<DATE> 2004/11/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Su altında yepyeni bir dünya Bir yılda 13 bin yeni canlı keşfedildi 
</HEADLINE>
<TEXT>

     BBC 

Uluslararası bir bilimadamı grubu tarafından yayınlanan araştırma sonuçlarına göre göre geçen yıl dünya denizlerinde 'yaklaşık 13 bin' yeni canlı türü keşfedildi. 
     The Census of Marine Life Denizlerin Nüfus Sayımı adlı bilimsel örgüt, ton balıkları ya da köpekbalıkları tarafından kullanılan ve bugüne değin farkına varılmamış yeni göç güzergahları da buldu. 
     70'i aşkın ülkeden araştırmacının katıldığı bir milyar dolarlık proje, önümüzdeki on yıl içerisinde denizlerdeki hayatın veri tabanını çıkaracak. 
     Ekibin Amerikalı üyelerinden Doktor Ron O'Dor, 'daha henüz okyanusların yüzeyini anlamaya çalışıyoruz' diyor. 
     Doktor O'Dor, 'şu an ilk 100 metre hakkında birşeyler biliyoruz, ama derinlerde ne var ne yok hiçbir bilgimiz yok' diye konuştu 
     'Yaptığımız araştırmalara göre 2 bin metrenin altında bir balıkla karşılaşırsanız, yeni bir tür olma ihtimali 50 kat artıyor'. 
     
     Suda yaşamın haritası 

     Denizleri tarayan araştırmacıların projesi her deniz türünün nerede, ne zaman, hangi derinlikte bulunduğunun not edildiği bir listeyi hedefliyor. 
     Şimdiye kadar 5,200,000 deniz canlısı kayıtlara geçirildi. 
     Bilimadamları, planktonlardan balinalara değin 38 bin türün denizlerde dağılımını gösteren bir harita çıkardı. 
     Fakat dünya okyanuslarının geniş bölgeleri halen araştırma yapılmayı bekliyor. 
     Şu an sadece balık türlerinde varılan sayı 15,482. Denizlerin 'nüfus sayımının' 2010 yılında tamamlanışında bu sayının 20 bin civarında olması bekleniyor. 
     Ama balıklar, denizlerdeki nüfusun ufak bir bölümü. 
     Veri tabanında yer alan zooplanktonların -akıntılar boyunca sürüklenen küçük deniz hayvancıklarının- tür sayısı 7 bine yakın. 
     Tek hücreli canlılıar ise, yani mikroplar, dünya denizlerindeki canlı varlığının yüzde 90'ını oluşturuyor. 
     Bilimadamları deniz hayatını daha yakından tanımanın iklim değişikliğini anlamakta faydalı olacağı inancında, çünkü bu organizmalar atmosferdeki karbondioksitin emilmesinde kritik bir rol oynuyor. 
     İngiltere'de bulunan Southampton Denizbilimleri Merkezi'nden Doktor Chris German, denizlerde karbonu emen canlı türlerinin yüzde 90'ının mikroplar olduğunu öğrenmenin çok önemli bir keşif olduğunu söylüyor. 
     Doktor German'a göre, bu tek hücreli organizmaların kayda değer bir kısmı henüz ulaşılmamış okyanus yataklarında bulunuyor olabilir. 
     
</TEXT>
</DOC>
