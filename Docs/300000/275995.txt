<DOC>
<DOCNO> 275995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur02.html </URL>
<DATE> 2004/09/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kuruşlar, Türk parasında ilk kez kadınlara yer vermişti.. 
</HEADLINE>
<TEXT>

     Gelecek yıldan itibaren yeniden kullanmaya başlayacağımız kuruşlar, 38 yıl önce ilk kez Türk kadınını konu almıştı. 
     AA muhabirinin edindiği bilgiye göre, 1966 yılında darphanenin bastığı çapı 22.60 milimetre, kalınlığı 1.27 milimetre, ağırlığı 4 gram ve kenarları tırtıllı yazılı olan 25 kuruşlarda top mermisi taşıyan ''Kara Fatma''nın resmi kullanıldı. 1989 yılına kadar tedavülde kalan 25 kuruş, Türk parasında kadın figürünün kullanıldığı ilk para oldu. 
     Milli Mücadele'nin bayraklaşan kahramanları arasında yer alan ve Türk parasına konu olan Kara Fatma, tarihi kaynaklarda farklı yörelerde yaşayan birden fazla kişi olarak yer alıyor. 
     Kara Fatmaları simgeleştiren unsurların başında, kendisi gibi mücadeleci kadınları toplayarak adeta gönüllü bir alay teşkil etmesi ve kadınları disiplinli bir ordu efradı gibi sevk ve idare etmesi geliyor. 
     ''Kadınlar Dünyası'' adlı gazetenin 20 Temmuz 1913 tarihli ve 100-1 numaralı sayısında Erzurum'da verdiği mücadele nedeniyle ''Erzurumlu Kara Fatma'' olarak bilinen Kara Fatma'nın, Malatya'ya bağlı Aladağ İlçesi'nden olduğu, entari yerine geniş bir şalvar, ceket yerine ise sarka adı verilen bir tür cepken giydiği belirtiliyor. Kara Fatma'nın sesinin erkek sesi gibi gür ve sert olduğu, yüzünü örtmediği, buna karşın, saçlarını boynuna doladığı, yüz kısmı dışında bütün kısımlarını leçel denilen beyaz bir bezle kat kat sararak örttüğü ifade ediliyor. 
     Kuvayı Milliye'nin ''Kara Fatma'' namlı kadın kahramanlarından bir diğeri, Batı Anadolu'da Yunanlılar'a karşı mücadele eden ve Büyük Önder Mustafa Kemal Atatürk'ün de liyakatını kazanan Kara Fatma olurken, güneyde de Adana ve çevresinde, ''Kara Fatma'' adıyla tanınan Adile Onbaşı, gösterdiği kahramanlıklarla Türk kadınının vatanperverliğine örnek olarak gösterildi. 
     
     50 KURUŞUN TURA YÜZÜNDEKİ ANKARA GELİNBAŞI 
     1971-1979'da basılan 50 kuruşun tura yüzünde Ankara gelinbaşı ile yer alan Sabiha Tansuğ, AA muhabirine, para üzerine resminin basılmasının öyküsünü şöyle anlattı 
     ''1970 yılında 30 yaşında iken İstanbul'da Galatasaray Yapı Kredi Sanat Galerisi'nde '40 Anadolu Kadın Başlığı' adlı sergiyi açtım. Sergi büyük ilgi gördü. Ziyaretçi akınına uğradı. Ziyaretçilerden biri de Darphane 2. Müdürü Sait Tanaçan ve eşiymiş. Bana telefonla ulaştı ve yeni basılacak 50 kuruşun üzerine desen aradıklarını, başlıklardan biriyle poz verip veremeyeceğimi sordu. Sanırım bölgesel ayrımcılık olmasın diye Ankara başlığını beğendiler. Poz verdim. Aradan 1 yıl geçti, sergi için gittiğim Paris'te paranın tedavüle girdiğini öğrendim. Çok sayıda Fransız, Belçikalı ve ABD'li gazeteci benimle röportaj yapınca olayın boyutlarını fark ettim.'' Dünyada o güne kadar para üzerinde sadece kral, kraliçe ve devlet büyüklerinin fotoğrafları yer alırken, ilk kez kendisinin ''para üzerine resmi konulan vatandaş'' olduğunu kaydeden Tansuğ, ''Bunun karşılığında ücret almadım. Zaten onuru hiçbir maddi bedelle ölçülemez. Para dışında altın ve gümüş hatıra paraları da bastırıldı, onlardan telif ücreti alabilirdim ama hiç düşünmedim bile... Para üzerinde resmi basılı vatandaş olma sorumluluğunu 33 yıldır hissediyorum''dedi. 
     
</TEXT>
</DOC>
