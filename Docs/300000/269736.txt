<DOC>
<DOCNO> 269736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko18.html </URL>
<DATE> 2004/09/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Suudi Arabistan'ın indirimi petrol fiyatlarını geriletti... 
</HEADLINE>
<TEXT>

     Suudi Arabistan'ın petrol ihraç fiyatını Avrupa ülkeleri ve ABD için indirmesinin ardından uluslararası borsalarda petrol fiyatları geriledi. 
     New York Ticaret Borsası'nda Ekim teslimi ABD hafif petrolünün varil fiyatı, 69 sent gerileyerek 43.30 dolara indi. Londra Borsası'nda işlem gören Brent türü ham petrol ise 46 sentlik düşüşün ardından 40.77 dolardan el değiştiriyor. 
     Daha önce arzı artırarak petrol fiyatları soğutma sözü veren Suudi Arabistan, önerdiği düşük fiyatla batılı rafinerilerle yüklü satış sözleşmeleri imzalamak istiyor. 
     Atlas Okyanusu'nda İvan adı verilen yeni bir kasırga başlamış olsa da, Meksika Körfezi'ndeki petrol tesislerinde ciddi hasara neden olması beklenen Frances kasırgasının etkisini kaybetmesi, petrol arzının kesintiye uğrayacağına yönelik korkuların azalmasını sağladı. 
     Dünya petrol ihracatının yarısından fazlasını gerçekleştiren OPEC ülkelerinin 15 Eylül'deki Viyana zirvesi öncesinde arzın artırılabileceği yönünde güçlü sinyaller vermesi, petrol fiyatlarında kısa vadede yükselme eğiliminin önüne geçilmesinde önemli rol oynuyor. 
     
     ''KOTAMIZIN ÜZERİNDE ÜRETİYORUZ'' 

     Aynı zamanda Endonezya petrol bakanlığını da yürüten OPEC Başkanı Purnomo Yusgiantoro, Irak dahil 11 üye ülkenin günlük 29-30 milyon varillik üretim yaptığını kaydederek petrolde arz eksikliğinin bulunmadığını bildirdi. 
     ''Tahminlerimize göre günlük yaklaşık 1.5 milyon varil arz fazlası var'' diyen OPEC Başkanı, Irak'la ilgili tek sıkıntının saldırılar nedeniyle ülkenin petrol sevkıyatının kesintiye uğraması olduğunu ifade etti. 
     15 Eylül'deki Viyana zirvesinde örgütün 4 yıl önce 22-28 dolar olarak belirlediği fiyat aralığını, ABD dolarındaki değer kaybını ve enflasyonu hesaba katarak, 26-34 dolar aralığına yükseltebileceklerini belirten Purnomo, Çin, Hindistan ve ABD'deki talebin hala güçlü olduğunu sözlerine ekledi. 

     
</TEXT>
</DOC>
