<DOC>
<DOCNO> 270472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur14.html </URL>
<DATE> 2004/09/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mahkemede 'kısırım' dedi, DNA testi 'babasın' diyor 
</HEADLINE>
<TEXT>

     Tekin ATAY TRABZON, DHA 
TRABZON'da, 17 yaşındaki S.B.'ye tecavüz ederek hamile bıraktığı iddiasıyla yargılanan Cemil Özmen'in, Çocuğum olmuyor' şeklindeki ifadesinden sonra yapılan DNA testinde, dünyaya gelen çocuğun babasının yüzde 99.99 oranında kendisi olduğu ortaya çıktı. Özmen, dün çıktığı mahkemede Adli Tıp raporunu yalanlayarak "Ben 7 yıllık evliyim. Çocuğum olmuyor. Tedavi görüyorum. Bu çocuk da benim olamaz. Çünkü kısırım'' dedi. Cemil Özmen'in avukatı Orhan Öngöz ise davadan çekildi. 
     Geçen sene meydana gelen olay şöyle gelişti Trabzon'un Maçka İlçesi'ne bağlı Sevinç Köyü'nde yaşayan 17 yaşındaki S.B., yayladaki evde yalnızken 34 yaşındaki komşusu Cemil Özmen'in tecavüzüne uğradı. İddialara göre Cemil Özmen, eşini boşayıp genç kızla evlenme vaadinde bulunup tecavüzü gizledi. Ancak S.B. bir süre sonra hamile kalınca olay ortaya çıktı. 
     S.B., kendisiyle evlenmekten vazgeçen Cemil Özmen'i Maçka Cumhuriyet Savcılığı'na şikayet etti. Genç kız, "Evde beni sıkıştırdığında, Yapma ağabey' diye yalvardım. Beni dinlemedi ve tecavüz etti. Sonra benimle evleneceğini, beni çok sevdiğini söyledi. Hamile kalınca ailem durumu öğrendi. Cemil Özmen ise, tecavüz etmediğini ileri sürüp beni ortada bıraktı'' diyerek, Özmen' in cezalandırılmasını talep etti. 
     İnşaat işçisi Cemil Özmen çıkarıldığı mahkemece tutuklandı ve Trabzon Ağır Ceza Mahkemesi'nde, 15 yaşından büyük reşit olmayan mağdurenin zorla ırzına geçmek ve kızlığını bozmak' suçundan 10 yıl hapis istemiyle yargılanmaya başlandı. Bu sırada S.B. bir erkek bebek dünyaya getirdi. İlk duruşmada suçsuz olduğunu savunan Cemil Özmen, "Ben kimseye tecavüz etmedim. Zaten ben baba olamıyorum. Benim kendi eşimden 7 yıldır çocuğum olmuyor. Bu yüzden doktora bile gittim. Tedavi gördüm'' diyerek hakkındaki suçlamaları reddetti. 
     Mahkeme heyeti, bebeğin babasının Cemil Özmen olup olmadığının belirlenmesi için Adli Tıp Kurumu'nda DNA testi yapılmasını kararlaştırdı. Yapılan inceleme sonucunda S.B.'nin dünyaya getirdiği bebeğin babasının yüzde 99.99 oranında Cemil Özmen olduğu belirlendi. Ayrıca Cemil Özmen'in cinsel fonksiyonlarının normal olduğu saptandı. 
     Dün bir kere daha hakim karşısına çıkan Özmen, Adli Tıp Kurumu raporunu kabul etmediğini belirterek "Bu işte bir yanlışlık var. Yeniden rapor alınmasını talep ediyorum'' dedi. Cemil Özmen'in avukatı Orhan Öngöz ise mahkemeye dilekçe göndererek davadan çekildiğini bildirdi. Mahkeme heyeti Cemil Özmen'in yeniden rapor alınması yönündeki talebini reddetti. Özmen yeni bir avukat tutacağını ve buna göre savunma yapacağını belirtti. Mahkeme, Cemil Özmen'in tutukluluk hali devamına karar verdi ve duruşmayı erteledi. 

     
</TEXT>
</DOC>
