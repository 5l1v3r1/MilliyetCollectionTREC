<DOC>
<DOCNO> 267881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo15.html </URL>
<DATE> 2004/08/31/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Konyaspor, Niyazi ile yollarını ayırdı... 
</HEADLINE>
<TEXT>

     Konyaspor, geçen yıl Beşiktaş'tan transfer ettiği Niyazi ile yollarını ayırdı. 
     Konyaspor Kulübü Basın Sözcüsü Sefa Ortaç, transfer döneminin bitmesine 2 gün kala, Konyaspor'un gözden çıkardığı futbolcularla ilgili yeni gelişmeler yaşandığını söyledi. 
     Geçen yıl Beşiktaş'tan transfer edilen sağ kanat oyuncusu Niyazi'yi Ankaragücü'nün istediğini belirten Ortaç, yapılan görüşmeler sonucunda bu oyuncunun Ankaragücü ile anlaşmaya vardığını bildirdi. 
     Geçen sezon devre arası Bursaspor'dan gelen orta alan oyuncusu Fatih Şen'in ise Sakaryaspor ile görüştüğünü, ancak bu takımın henüz kendilerine resmi bir başvurusunun olmadığını kaydeden Ortaç, şunları kaydetti. 
     ''Forvet oyuncumuz Adem'i ise Bursaspor istiyor. Bursaspor ile bu oyuncu konusunda her konuda anlaşmaya vardık. Ancak son kararı Adem verecek. Adem ve Fatih Şen'in durumlarının belli olmasıyla Konyaspor kadrosu tam olarak netleşecek. Bu sezon 9 yeni futbolcuyu takıma kazandırdık. Güzel transferler gerçekleştirdiğimize inanıyoruz. İlerleyen haftalarda, yeni oyuncularımızın performansı bunu gösterecektir.'' 
     
</TEXT>
</DOC>
