<DOC>
<DOCNO> 257222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/guncel/axgun01.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamudan 3 isim çıktı 
</HEADLINE>
<TEXT>


Mafya liderinin firar soruşturmasında adı geçen kamu görevlilerinden birinin MİT Müsteşarlığı'nda çalışan bir uzman, ikisinin de yargı mensubu olduğu belirlendi 

TOLGA ŞARDAN Ankara 

Avusturya'da yakalanan Alaattin Çakıcı'nın yurtdışına kaçışıyla ilgili İstanbul DGM'nin yürüttüğü soruşturma dosyasında üç üst düzey kamu görevlisinin adının geçtiği ortaya çıktı. Kamu görevlilerinden birinin MİT Müsteşarlığı'nda çalışan bir uzman, ikisinin de yargı mensubu olduğu öğrenildi. 
İstanbul Emniyet Müdürlüğü ile Emniyet Genel Müdürlüğü, Çakıcı'nın Antalya'dan yurtdışına firarının öncesi ve sonrasındaki gelişmelerle yurtdışına kaçışında ihmal olup olmadığının ortaya çıkarılması amacıyla hazırladığı soruşturma dosyasını bir süre önce Ağır Ceza Mahkemesi'ne dönüştürülen İstanbul DGM'ye gönderdi. Çakıcı'nın Beşiktaş Kulübü'nün resmi kayıtlarını kullanarak vize almasıyla ilgili bilgilerin de yer aldığı dosya, DGM Savcısı Muzaffer Yalçın tarafından incelemeye alındı. 
Emniyet, soruşturma kapsamında Çakıcı'nın yakın adamlarının mahkeme kararıyla telefonlarını dinlerken, bazı "fiziki takip" faaliyetleri de gerçekleştirdi. Bu çalışmalar sırasında Çakıcı'nın adamlarının üç kamu görevlisiyle bağlantıları saptandı. Bu kamu görevlilerinin Çakıcı'nın adamlarıyla "yakın diyaloğu" dikkat çekti. 

Telefon kayıtları 
Çakıcı'nın adamlarıyla sıkça telefon görüşmeleri yaptıkları saptanan görevlilerden ikisinin h kim - savcı sınıfından yargı mensubu olduğu, diğerinin de MİT'te uzman olarak görev yaptığı öğrenildi. Bir Emniyet yetkilisi, "Dosyada Emniyet tarafından bu konuda herhangi bir yorum yapılmadı. Sadece, belirlemeler yapıldı ve savcının soruşturmasına bırakıldı. Kamu görevlilerinin dosyadaki durumu savcılıkça belirlenecek" demekle yetindi. 
Yargı mensupları için soruşturma doğrudan Adalet Bakanlığı Teftiş Kurulu, MİT uzmanı için de "çete" kapasamında savcılık tarafından yürütülebilecek. 

Dosyası ortada kaldı 

Son yılların en önemli soruşturmaları arasında yer alan "Çakıcı dosyası" İstanbul'daki yeni tayinler nedeniyle "boşa" çıktı. Baştan itibaren savcı Muzaffer Yalçın tarafından ele alınan dosya, DGM'lerin kapatılmasının ardından Yalçın'ın, Beyoğlu Savcılığı'na atanmasıyla ortada kaldı. Yalçın'ın tayin olması ve adli tatil nedeniyle yıllık izine ayrılması, dosya üzerinde çalışan diğer savcı Turhan Çolakkadı'nın da başsavcı vekilliğine vek let etmesi nedeniyle yeni bir savcının dosya için görevlendirileceği belirtildi. 


</TEXT>
</DOC>
