<DOC>
<DOCNO> 254084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun35.html </URL>
<DATE> 2004/07/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Irak'ta rehin alınan Bulgar şoförlerin durumu belirsiz... 
</HEADLINE>
<TEXT>

     Bulgaristan Dışişleri Bakanı Solomon Pasi, Irak'ta iki Bulgar vatandaşının terörist gruplar tarafından kaçırılarak rehin tutulmasıyla ilgili ellerinde kesin ve resmi hiçbir bilgi olmadığını açıkladı. 
     Pasi, kendilerine kesin bir bilgi ulaşması durumunda bunu hemen basına bildireceklerini söyledi. 
     Solomon Pasi, basın toplantısı düzenleyerek, ''Teröristlerin şantajına boyun eğmemeliyiz'' dedi. 
     Ellerinde kesin ve resmi hiçbir bilginin olmadığını ifade eden Solomon Pasi, ''Biz de basından takip ediyoruz. Temennimiz iki vatandaşımızın kurtarılmasıdır'' diye konuştu. 
     Bulgaristan'ın Irak konusundaki dış politikasının sağlam temeller üzerinde durduğunu kaydeden Pasi, terör örgütlerinin giriştiği terör eylemlerinin Bulgaristan'ın dış politikasını değiştiremeyeceğini söyledi. Pasi, ''Biz terörizm ile sonuna kadar mücadelede kararlıyız. Bundan taviz vermeyiz'' dedi. 
     Irak'ta rehin alınan iki Bulgar vatandaşı için teröristlerin verdiği 24 saatlik süre yarın akşam sona eriyor. 
     
</TEXT>
</DOC>
