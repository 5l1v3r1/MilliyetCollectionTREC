<DOC>
<DOCNO> 291173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo37.html </URL>
<DATE> 2004/11/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Gaziantepspor'da Hasan Özer kadro dışı, futbolculara 4 milyar para cezası 
</HEADLINE>
<TEXT>

     Gaziantepspor'da, İstanbulspor maçı yenilgisinin faturası forvet oyunculara kesildi. 
     Gaziantepspor Teknik Direktörü Nurullah Sağlam, düzenlediği basın toplantısında, sezon başından beri forvet oyuncular konusunda sıkıntı çektiklerini belirterek, ''Forvet oyuncumuz Hasan Özer süresiz kadro dışı bırakıldı, Jaziri ve Lazarov'un ise dikkati çekilecek'' dedi. 
     Hasan Özer'in beklenileni veremediğini ve performansının çok düşük olduğu için kadro dışı bırakıldığını ifade eden Sağlam, ''Hasan Özer'i kadro dışı bırakmak istediğimi yönetime bildirdim. Bu futbolcumuz, takımdan ayrı olarak çalışacak. Bu arada, diğer forvet oyuncularımız Jaziri ile Lazarov'un da dikkati çekilecek. Bu futbolcularımızın durumunda bir düzelme olmazsa Hasan Özer'e verilen ceza bu futbolculara da verilebilir'' diye konuştu. 
     İstanbulspor maçında özellikle forvet oyuncuların iyi mücadele edemediğini anlatan Sağlam, şöyle konuştu 
     ''Mutlak galip gelmemiz gereken bir maçta, hedefimize ulaşmayı başaramadık. Bu zorlu maçta, özellikle gol yollarında çok etkisiz kaldık. Yenilmemize karşın, kötü oynadığımız söylenemez. Sadece gol atmayı başaramadık. Bunun dışında, futbolcularım iyi mücadele ettiler. Çok ağır bir sahada oynanan karşılaşmada, teknik kapasiteleri yüksek olan futbolcularım istedikleri oyunu sahaya yansıtamadı. 
     Ancak, bu maçta tüm futbolcuları suçlamak doğru değil. Terinin son damlasına kadar mücadele eden futbolcu ile formasına çamur dahi bulaşmayan futbolcuları birbirinden ayırmak gerekir.'' Kadroyu güçlendirmek için futbolcu transfer etmeyi düşündüklerini anlatan Sağlam, ''Ara transferde futbolcu alınması gerekir. Bu transfer yerli de olabilir, yabancı da. Ancak, yabancı kontenjanımız dolu olduğu için öncelikle yerli transferi düşünüyoruz'' şeklinde konuştu. 
     Öte yandan Sağlam, İstanbulspor yenilgisi sonrasında futbolculara 4'er milyar lira para ceza verildiğini de sözlerine ekledi. 
     
</TEXT>
</DOC>
