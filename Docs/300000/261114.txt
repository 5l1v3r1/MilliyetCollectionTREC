<DOC>
<DOCNO> 261114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko30.html </URL>
<DATE> 2004/08/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Belçika Türkiye'nin AB'ye katılım görüşmelerine başlamasını destekliyoruz 
</HEADLINE>
<TEXT>

     Belçika Başbakan Yardımcısı ve Maliye Bakanı Didier Reynders, Türkiye'nin AB'ye katılım görüşmelerine başlamasını desteklediklerini bildirdi. 
     Didier Reynders, Antalya Ticaret ve Sanayi Odası'nı ATSO ziyaretinde gazetecilerin soruları üzerine yaptığı açıklamada, Belçika'nın, Avrupa'nın tam ortasında bir ülke olduğunu ifade ederek, ''Daha fazla turist, Belçika'dan Antalya'ya, daha fazla ürün de Antalya'dan Belçika'ya geldikçe, Avrupa Birliği'ne giden yolda size avantaj sağlayacaktır. Belçika olarak, Türkiye'nin AB'ye katılım görüşmelerine başlamasını destekliyoruz. Çünkü bu, Türkiye'nin katılımı demek olmayacak. Görüşmelerin başlaması demek olacak'' dedi. 
     Bakan Reynders, bir gazetecinin, Türkiye'de uygulanan ekonomik programı değerlendirmesini istemesi üzerine de şunları söyledi 
     ''Söylenenler iyi şeylere işaret ediyor. İlk gösterge, enflasyonun uzun zaman sonra tek haneli rakamlara düşmesi. İkinci önemli ve olumlu gösterge de, ekonomik büyümenin devam etmesi. Ama burada, mutlaka dikkat edilmesi gereken konu, borç ve borç göstergeleridir. Bu süreçte, iki alana önem verilmeli. Bunlardan birisi yapısal değişimler, özellikle bankacılık alanındaki yapısal reformlar önemli. Önümüzdeki orta vadede, gündeme alınması gereken diğer bir konu da, en az 3 yıllık bütçelerin hazırlanmasına geçilmesi. Bu, IMF ile ilişkiler, AB üyelik süreci ve Türkiye için gerekli bir adım.'' Konuşması sırasında cebinden 1 milyon TL çıkaran Reynders, reform sürecinde, yapılması gereken önemli bir konunun da, TL'den sıfırların atılması olduğunu söyledi. TL'deki sıfırların AB'ye giriş sürecinde Türkiye'nin işini zorlaştıracağını vurgulayan Reynders, ''Bir Maliye Bakanı'nın, üzerinde, 1,000,000 yazan bir banknotu imzalaması oldukça cesaret vericidir'' dedi. 
     Reynders, Antalya'ya Belçika'dan daha fazla turist göndermek için çalışmalarda bulunacaklarını da söyledi. Antalya Havalimanı'nın gelişimi için bazı girişimler olduğunu öğrendiğini anlatan Reynders, iki ülke arasında kargo taşımacılığının geliştirilebileceğini kaydetti. 
     ATSO Başkanı Kemal Özgen de, Antalya'ya geçen yıl 111 bin Belçikalı turist geldiğini belirterek, bu sayının artmasını istediklerini ifade etti. Özgen, Antalya'da Belçika ortaklı 10 firma bulunduğuna da işaret ederek, bu sayının artmasını temenni etti. 
     
     REYNDERS'DEN VALİ YÜKSEL'E ZİYARET 
     Konuk Belçikalı Bakan ve beraberindeki heyet, Antalya Valisi Alaaddin Yüksel'i de makamında ziyaret ettiler. Reynders, Vali Yüksel ile bir süre basına kapalı olarak görüştü. 
     Görüşmeden sonra gazetecilere açıklama yapan Vali Yüksel, Belçika Başbakan Yardımcısı'nın Antalya'ya tatil amacıyla geldiğini ve Valilik olarak heyete tarihi ve turistik yerlerin gezilerini içeren bir program hazırlandığını ifade etti. 
     Vali Yüksel ziyarette, konuk Başbakan Yardımcısı'na bir plaket sundu ve Antalya'yı tanıtan bir kitap hediye etti. 
     Reynders de Yüksel'e, müzik eğitimi veren Kraliçe Elizabeth Koleji'nin tanıtıldığı bir kitap ve bir karikatür kitapçığı hediye etti. 
     Konuk Başbakan Yardımcısı ve beraberindekiler, daha sonra Büyükşehir Belediye Başkanı Menderes Türel'i Antalya Kültür Merkezi'ndeki AKM makamında ziyaret ettiler. 
     Türel, ziyaret sonrasında Reynders'e bir plaket ve bir Antalya kitabının yanı sıra Antalya'ya özgü bergamut ve turunç reçeli ile el yapımı halı hediye etti. 
     Reynders ve beraberindekiler daha sonra Antalya Müzesi'ni ziyaret ettiler ve ilgililerden müzedeki eserler hakkında bilgi aldılar. 
     Konuk Başbakan Yardımcısı ve beraberindeki heyet üyeleri, öğleden sonra da Antalya Körfezi'nde bir tekne turuna çıkacaklar. 
     
</TEXT>
</DOC>
