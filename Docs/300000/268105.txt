<DOC>
<DOCNO> 268105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun37.html </URL>
<DATE> 2004/09/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fransız gazeteciler için süre doluyor 
</HEADLINE>
<TEXT>

     Irak'ta direnişçiler tarafından rehin alınan 2 Fransız gazeteci için verilen son 24 saatlik sürenin sonuna yaklaşırken Fransa Cumhurbaşkanı Jacques Chirac, gazetecilerin serbest bırakılması için olası bütün inisiyatifleri değerlendirmeye devam ettiklerini söyledi. 
     Fransız hükümeti sözsücü Jean-François Cope, Fransa'daki devlet okullarında dini simgeleri yasaklayan kanunun feshedilmesini isteyen dinci bir grup tarafından Irak'ta kaçırılan gazeteciler Georges Malbrunot ve Christian Chesnot için tanınan sürenin bitmesine az bir zaman kala Bakanlar Konseyi'nde konuşan Chirac'ın, Fransızların bu olayda tam bir dayanışma ve birlik sergilediğini söylediğini belirtti. 
     Bu arada, Fransız gazetecilerin serbest bırakılması çerçevesinde Mısır ve Ürdün'de temaslarda bulunan Dışişleri Bakanı Michel Barnier'nin Katar'ın başkenti Doha'ya geldiği bildirildi. 
     Barnier'nin Katar Dışişleri Bakanı Hamad Bin Cassem El Tani ile bir araya gelmesi bekleniyor. 
     
     Katar'dan çağrı 
     Katar, Irak'ta kaçırılan Fransız gazetecilerin serbest bırakılması çağrısında bulundu. 
     Dışişleri Bakanı Hamit bin Casım etTani, Fransa Dışişleri Bakanı Michel Barnier'yle Doha'da görüştükten sonraki açıklamasında, Fransız rehinelerin serbest bırakılmasını ve Fransa'daki siyasi sisteme saygı gösterilmesini istedi. 
     Bakan, gazetecileri rehin alanların, Fransa'daki siyasi tartışmalara müdahil olmamaları gerektiğini kaydetti. 
     
     Papa da çağrıda bulundu 
     Katolik dünyasının ruhani önderi Papa 2. Jean Paul, Irak'ta kaçırılan Fransız gazetecilerin serbest bırakılması çağrısında bulundu. 
     Papa'nın yayımladığı bildiride, ''Bütün şiddet eylemlerinin ivedi olarak durdurulması, Fransız gazetecilere insaniyet çerçevesi içinde davranılması ve gazetecilerin en kısa zamanda ailelerine sağ salim teslim edilmesi'' istendi. 
     
</TEXT>
</DOC>
