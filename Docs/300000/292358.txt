<DOC>
<DOCNO> 292358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko31.html </URL>
<DATE> 2004/11/26/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Motorola yeni cep telefonlarını tanıttı... 
</HEADLINE>
<TEXT>

     Motorola Kişisel İletişim Bölümü Avrupa, Ortadoğu ve Afrika EMEA Bölgesi Gelişen Pazarlar Başkan Yardımcısı Allen Burnes, Türkiye cep telefonu pazarıyla ilgili çok yüksek beklentileri bulunduğunu söyledi. 
     Burnes, Motorola RAZR V3 adlı yeni modelin Türk pazarına sunulması ve Motorola'nın Türkiye'deki ilk bas-konuş modeli V400p'nin tanıtımıyla ilgili düzenlenen basın toplantısında yaptığı konuşmada, cep telefonu sektörünün devrimci bir sektör olduğunu ifade etti. 
     Motorola'nın dünyada 23 ülkede yüz milyonlarca kullanıcıya bas-konuş servisi sunduğunu ve şirketin bas-konuş servisindeki çıtayı her geçen gün yükselttiğini belirten Burnes, gelişen bir pazar olan Türkiye'de RAZR V3 modelinin Pazartesi gününden itibaren pazarda satışa sunulacağını bildirdi. 
     Allen Burnes, ''Avrupa ve Türkiye'de kullanıcılar gecikmeli konuşma gibi sorunlardan dolayı bas-konuş sistemini nasıl karşılayacak '' sorusu üzerine, genellikle iş yaşamında aynı ortamı paylaşan insanların kullandığı sistemin teknolojisinin tamamen oturduğunu söyledi. 
     Türkiye'deki genç nüfusa işaret eden Burnes, şöyle konuştu 
     ''Bu genç nüfusu gözönünde bulundurduğumuzda, piyasaya sunulacak yeni modellerin de desteğiyle Türkiye'de hem Motorola'nın, hem pazarın çok hızlı büyüyeceğini düşünüyoruz. Türkiye pazarıyla ilgili çok yüksek beklentilerim var. 3 yıldır Türkiye ile çok yakından ilgileniyorum. Bu 3 yıllık süre içinde ekonominizin bir ara çok aşağı indiğine ve sonra yükselişine şahit oldum. Türkiye çok dinamik bir ülke.'' 
     
     BAS-KONUŞ MODELİ YAKLAŞIK 400 EURO 
     Motorola Türkiye Kişisel İletişim Bölümü Sorumlusu Erdem Ertay da ''bas-konuş''un, telsiz tipi konuşmanın geliştirilmiş şekli olduğuna işaret ederek, Türkiye pazarına sundukları V400P'nin satış fiyatının 400 euro seviyesinde olacağını söyledi. 
     Bas-konuş için 2005 Şubat ayında C381p'yi sunacaklarını belirten Ertay, bu iki model dışında gelecek yıl bas-konuş sistemini destekleyen 5 yeni modelle pazarda yer alacaklarını bildirdi. 
     Erdem Ertay, bas-konuş sistemli cep telefonlarının Türkiye'ye gelişinin geciktiğine yönelik tartışmalara ilişkin bir soru üzerine, Türkiye GSM pazarında bununla ilgili altyapıyı sunan 2 üretici firma bulunduğuna dikkat çekerek, şunları kaydetti 
     ''Servis açıldı ama cihazlar yok. Bu süreçte şöyle bir prosesten geçildi. Altyapı için Telekomunikasyon Kurumu'ndan izin çıktıktan sonra üreticiler, terminal izni almak için başvurabilme hakkına sahip oldular. Başvurular yapıldı, bizler telefon iznimizi aldık. O günden bugüne 2-3 haftada siparişlerimizi getirdik. Gecikme, uygulanan prosesten kaynaklandı.'' Ertay, Motorola olarak bas-konuş modelinde açık standartları desteklediklerini ifade ederek, ''Çünkü bas-konuş sektörünün büyümesinin, açık standartlar ile daha hızlı olacağına inanıyoruz'' diye konuştu. 
     Bas-konuş sisteminin Türkiye'de 2006 yılında ve sonrasında hemen hemen bütün telefonlarda standart hale geleceğini kaydeden Ertay, sistemin hızlı bir şekilde adapte olması için farklı kesimdeki insanlara farklı segment ve fiyatlarla modeller sunulacağını söyledi. 
     
</TEXT>
</DOC>
