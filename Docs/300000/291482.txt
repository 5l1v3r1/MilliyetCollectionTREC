<DOC>
<DOCNO> 291482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo13.html </URL>
<DATE> 2004/11/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Mehmet Okur, dün gece 30 dakikada 10 sayı kaydetti... 
</HEADLINE>
<TEXT>

     ABD Profesyonel Basketbol Ligi'nde NBA 4.hafta mücadelesine, bu sabaha karşı yapılan 4 maçla başlandı. 
     Kuzeybatı Grubu'nda 2. sırada bulunan Utah Jazz, sahasında ligin galibiyeti bulunmayan 2 takımından biri olan New Orleans Hornets'a 76-75 yenilerek, 11. maçında 4. kez yenilgiyle tanıştı. Maçta evsahibi ekipte oyuna sonradan girerek 30 dakika sahada kalan Mehmet Okur, karşılaşmayı 10 sayı, 3 ribaunt 1 hücum, 2 savunma ve 1 blokla tamamladı. Okur, serbest atışlarda 4'de 2, 2 sayılık atışlarda 11'de 4, 3 sayılık atışlarda da 1'de 0 isabetle oynadı. 
     Utah Jazz'da Rus forvet Andrei Kirilenko, 18 sayı, 9 ribaunt ve 8 blokla oynamasına karşın takımını yenilgiden kurtaramazken, Carlos Arroyo da 10 sayı ve 7 asistle oynadı. 
     Pasifik Grubu lideri Phoenix Suns, sahasında Chicago Bulls'a 100-82'lik farklı skorla üstünlük sağlayarak, 11. maçında 9. galibiyetini elde etti ve ligin Seattle Supersonics ile birlikte en iyi galibiyet yüzdesine sahip ekibi unvanına ortak oldu. 
     Maçta evsahibi ekibi galibiyete taşıyan isimler olarak 21 sayı ve 16 ribauntla Shawn Marion, 21 sayı, 6 ribaunt ve 5 asistle Amare Stoudemire, 15 sayı ve 6 asistle Kanadalı oyun kurucu Steve Nash, 11 sayı ve 6 ribauntla da Joe Johnson göze çarptı. 
     Konuk ekipte ise Ben Gordon'un 20 sayı, Eddy Curry'nin 17 sayı ve 9 ribaunt, Luol Deng'in de 13 sayı ve 6 ribauntluk performansları, galibiyete yetmedi. 
     Diğer maçlarda kendi sahasında Memphis Grizzlies, San Antonio Spurs'ü 93-90, deplasmanda da Minnesota Timberwolves, Dallas Mavericks'i 83-82 yendi. 
     Lige, TSİ yarın sabaha karşı yapılacak 10 maçla devam edilecek. 
     
</TEXT>
</DOC>
