<DOC>
<DOCNO> 260714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/spor/yture.html </URL>
<DATE> 2004/08/05/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Yeni Türkiye 
</HEADLINE>
<TEXT>



Adı 12 Dev Adam olsa da, Avrupa ikinciliği ve Dünya Şampiyonası'na rağmen sahadaki performansı şimdiye dek "hiç" 12 kişilik bir oyuna yayamayan Milli Takımımız, Sırp coach Tanjevic ile "tarihi" bir değişim yaşıyor. 
Tanjevic'in "tecrübeli - genç" ayrımı gözetmeksizin 12 Dev Adam'a aşılamaya çalıştığı "takım ruhu"nun, rekabeti ve dolayısıyla "kaliteyi" de beraberinde getireceği kuşkusuz. Henüz birlikte çalışalı bir hafta olmasına rağmen Yeni Zelanda maçlarında gençlerle as oyuncuların bencillikten uzak, özveriyi ön planda tutan mücadeleci oyunu, gelecek için ümit verici bir tablo ortaya çıkardı. Millilerin, Tanjevic'in oyun içi sirkülasyonuna ayak uydurması elbette zaman alacaktır. Ama büyük turnuvalarda başarı için aslolan da bundan önce olduğu gibi 6 kişilik değil, Sırp coachun ısrarcı olduğu 12 kişilik oyunlardır. Tanjevic'in bir diğer pozitif yanı ise, gençlere kritik anlarda görev vererek onlara güven aşılaması. Henüz kulüplerinde bile doğru dürüst forma giyemeyen Semih, Fatih, Valentin, Barış, Cevher, Engin, Erkan gibi "süper" gençlere A takım kapısını açması gerçekten takdir edilecek bir olay. Nitekim bu gençler de, Yeni Zelanda maçlarında, Tanjevic'in sisteminde yıldızlara formanın, "aslanın ağzında" olduğunu hissettirdiler. Tabii Hidayet de dünkü nefis oyunuyla onlara yerini kolay kolay kaptırmayacağını... 


</TEXT>
</DOC>
