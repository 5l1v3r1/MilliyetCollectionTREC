<DOC>
<DOCNO> 290856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/soneko07.html </URL>
<DATE> 2004/10/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Irakla demiryolu bağlantısı yeniden kuruldu... 
</HEADLINE>
<TEXT>

     Suriye Hükümeti, Türkiye'nin Suriye üzerinden demiryolu ile Irak'a mal taşınmasına koyduğu kısıtlamayı kaldırdı. 
     Devlet Bakanı Kürşad Tüzmen, bu gelişmenin Türkiye'nin Irak'a yönelik ihracatını da olumlu etkileyeceğini bildirdi. 
     Edinilen biliye göre, 14 Eylül'de Türkiye'nin Suriye üzerinden demiryolu ile Irak'a mal taşımasını durduran Suriye hükümeti, yapılan temaslar sonucunda bu kısıtlamayı kaldırdı. Böylece Türkiye, Suriye üzerinden demiryolu ile Irak'a yeniden yük taşıma imkanını elde etti. 
     Söz konusu gelişmeye ilişkin olarak A.A muhabirine değerlendirmede bulunan Devlet Bakanı Kürşad Tüzmen, Suriye demiryolunun yeniden taşımaya açılması için Suriye hükümeti nezdinde girişimlerde bulunduklarını ve bundan da olumlu netice aldıklarını söyledi. 
     Tüzmen, ''Bu konuda olumlu sonuç almamız, Irak'a yönelik ihracatımızı da olumlu etkileyecektir. Bu gelişme, aynı zamanda taşımacılıkta yaşanan sıkıntıları da belli oranda azaltacaktır. Gelişmeleri takip ediyoruz. Şu anda yüklü vagonlarımız Türkiye sınırından çıkmışlardır'' dedi. 
     
</TEXT>
</DOC>
