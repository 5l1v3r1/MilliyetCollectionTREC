<DOC>
<DOCNO> 276546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo13.html </URL>
<DATE> 2004/10/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Trabzonspor İspanyol takımlarını yine geçemedi... 
</HEADLINE>
<TEXT>

     Trabzonspor, UEFA Kupası 1. turunda İspanya'nın Athletic Club Bilbao takımına elenerek, 5 kez eşleştiği bu ülkenin takımları karşısında Avrupa kupalarında yine başarılı olamadı. 
     Bordo-mavili takım, daha önce İspanyol takımlarıyla ilk olarak 1990-1991 sezonunda Avrupa Kupa Galipleri Kupası 1. turunda karşı karşıya gelmişti. Karadeniz ekibi, bu turda FC Barcelona ile eşleşirken, ilk maçı sahasında 1-0 kazanmış, deplasmanda ise rakibine 7-2 yenilmişti. 
     Trabzonspor, 1992-1993 sezonunda da yine Avrupa Kupa Galipleri Kupası 2. turunda Athletico Madrid ile eşleşmiş, ilk maçta deplasmanda 0-0 berabere kalırken, 2. maçta sahasında 1-0 yenilerek elenmişti. 
     Bordo-mavili ekip, 1995-1996 sezonunda aynı kupada bu kez Deportivo La Coruna ile karşılaşırken, Karadeniz ekibi, ilk maçı deplasmanda 3-0 yitirdikten sonra, sahasındaki rövanş maçından da 1-0 yenik ayrılmıştı. 
     Trabzonspor, geçen sezon UEFA Kupası 1. turunda yine İspanya'dan Villarreal CF ile eşleşmiş, bu takım karşısında deplasmanda 0-0 berabere kaldıktan sonra sahasında 3-2 yenilmişti. 
     Trabzonspor, bu sezon ise UEFA Kupası 1. turunda Athletic Bilbao ile Trabzon'da oynadığı ilk maçı 3-2 kazandı, ancak dün İspanya'da 2-0 yenilerek, Avrupa kupalarına erken veda etti. 

     
</TEXT>
</DOC>
