<DOC>
<DOCNO> 298878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun10.html </URL>
<DATE> 2004/12/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İsrail, 170 Filistinli'yi bırakıyor 
</HEADLINE>
<TEXT>

     Nursel Gürdilek bildiriyor 

İsrail, 120'si El Fetih militanı 170 Filistinli tutuklunun salıverilmesini kararlaştırdı. Filistinli tutukluların önümüzdeki hafta başında serbest bırakılacakları açıklandı. 
     İsrail Başbakanı Ariel Şaron başkanlığında bazı bakanlardan oluşturulan ''özel komite'' bu sabah yaptığı toplantıda, Filistinli tutukluların serbest bırakılması kararını görüşerek, 170 Filistinlinin serbest bırakılmasını onayladı. 
     Salıverileceklerden 50'sinin ise yasal giriş izinleri olmaksızın İsrail'e girip tutuklananlar olduğu bildirildi. 
     Başbakanlık basın danışmanlığından yapılan açıklamaya göre, Başbakan Şaron, serbest bırakmaların, İsrailli Arap Azzam Azzam'ın salıverilmesine karşılık, Mısır Cumhurbaşkanı Hüsnü Mübarek'e ''bir iyiniyet, dostluk ve minnettarlık jesti'' olduğunu belirtti. 
     Açıklamaya göre, 170 Filistinli tutuklu, gelecek hafta başından itibaren serbest bırakılacak. Serbest bırakılacak olanların isimleri, Adalet Bakanlığı web sitesinde, salıverilmelerinden 48 saat önce duyurulacak. 
     Açıklamada, serbest bırakmalarda, halen FKÖ Lideri ve Cumhurbaşkanı adayı Mahmud Abbas'ın Ebu Mazen başbakanlığı sırasında karşılıklı varılan kriterlerin dikkate alındığı ve ''elini kana bulamamış'' tutukluların serbest bırakıldığı kaydedildi. 
     Dışişleri Bakanı Silvan Şalom ve İç İstihbarat Örgütü Şin Bet yetkililerinin, değişik Filistinli örgütlere üye 30 tutuklunun serbest bırakılmasına itiraz ettiği de belirtildi. 
     5 kez müebbet hapis cezasına çarptırılmış bulunan Mervan Barguti'nin de serbest bırakılacaklar arasında yer aldığı iddiaları, daha önce İsrailli yetkililer tarafından yalanlanmıştı. 
     
     ''İSRAİL ORDUSU'NA KATILMAYIN'' 

     Öte yandan, İsrailli Araplar, Arap gençlerine İsrail Ordusu'na katılmama çağrısında bulundu. 
     İsrailli Arap Gözlemci Komitesi, bir duyuru yayınlayarak, Bedevi ve Dürziler de dahil, Arap gençlerini İsrail Ordusu'nda görev almamaya çağırdı. 
     Bu konunun gelecek aylarda yapılacak bir konferansta ele alınacağı belirtilen duyuruda, konferansta, İsrail Ordusu'nda yapılan hizmetlerin tartışılacağı kaydedildi. 
     İsrail'de Dürziler, zorunlu askerlik hizmeti kapsamında bulunuyor. Diğer İsrailli Araplar, çoğunlukla Hıristiyan Araplar ve Bedeviler de gönüllülük esasına göre askere gidiyor. İsrailli Müslüman Araplar askere gitmeyi reddediyorlar. 
     İsrail Savunma Bakanlığı, geçen yıllarda bu konuda bir komite oluşturulup, İsrailli Araplar için askerlik ya da askerliğe eşit sayılabilecek kamu hizmetlerinin tartışılmasını önermiş, ancak İsrailli Araplar bu öneriyi reddetmişti. 
     İsrailli Arap Gözlemci Komitesi, duyurusunda, askerlik hizmetine denk gelecek bir göreve de karşı olduğunun altını çizdi. 
     Haaretz gazetesine konuşan Dürzi ve Çerkes Toplumu lideri Malik Bader, ''İsrail Ordusu'nda askerlik yapma konusunda, kendi toplumlarında genel bir mutabakat olduğunu'' hatırlatarak, ''Biz bu çağrıların muhatabı değiliz'' dedi. 
     Mısır sınırında konuşlanan İsrail birliklerinde bazı Bedevilerin de yer aldığının öğrenilmesi üzerine Hamas da Filistin'deki Bedevi aşiretlerinin liderlerine çağrıda bulunarak, çocuklarının İsrail ordusunda görev almalarına izin vermemelerini istemişti. 
     
</TEXT>
</DOC>
