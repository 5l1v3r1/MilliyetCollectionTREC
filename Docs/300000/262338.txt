<DOC>
<DOCNO> 262338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun03.html </URL>
<DATE> 2004/08/11/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Wolfowitz Türkiye, terörizmle savaşta çok kuvvetli bir müttefik... 
</HEADLINE>
<TEXT>

     ABD Savunma Bakan Yardımcısı Paul Wolfowitz, ''ABD'nin Irak ve Afganistan'daki politikalarını beğensin veya beğenmesin'', Türkiye'nin terörizmle savaşta çok kuvvetli bir müttefik olduğunu söyledi. 
     ABD Temsilciler Meclisi Silahlı Hizmetler Komitesi'nde bir oturuma katılan Wolfowitz, ABD'nin hücuma geçmek yerine savunmada kalması durumunda, terörizme karşı savaşı kazanmasına imkan olmadığına inancını dile getirdi. 
     Wolfowitz, komitedeki konuşmasında, ''Daha önce bize kızgın olmayan, ancak Irak ve Afganistan'daki politikalarımız yüzünden bize kızgın olan insanlar olabilir. Ancak 50 milyon Afgan ve Iraklı bugün, daha önce sahip olmadığı bir özgürlüğü yaşıyor. Sonunda bu ülkelerin Müslüman dünyasında çok önemli müttefikler olacaklarına inanıyorum'' dedi. 
     ABD'nin Müslüman dünyasında bir dizi ülkeyle yakın ilişkiler geliştirdiğini anlatan Paul Wolfowitz, bunların arasında 3 yıl büyükelçilik yaptığı Endonezya ve Türkiye'yi de saydı. Wolfowitz, Türkiye için, ''Bizim Irak'ta veya Afganistan'daki politikamızı beğensin ya da beğenmesinler, terörizmle savaşta çok kuvvetli müttefikimiz. Ben bu savaşı, savunmada olsak kazanacağımıza inanmıyorum'' diye konuştu. 
     
</TEXT>
</DOC>
