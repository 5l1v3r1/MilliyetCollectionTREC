<DOC>
<DOCNO> 263472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/dunya/axdun01.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 'Çakır' alarmı 
</HEADLINE>
<TEXT>


New Haven Limanı'nda, çalıştıkları gemiden ayrılarak kayıplara karışan Tayyar ve Çakır isimli 2 Türk, Connecticut eyaletinde terör seferberliğine neden oldu 

SEMA EMİROĞLU New York 


ABD'nin New Haven Limanı'nda demirli bir Türk yük gemisinden denize atlayan 2 Türk mürettebat izini kaybettirirken, Tayyar Gökbulut ve Çakır Karagöz adlı tayfaların terörist olmasından şüphe eden Connecticut eyaleti güvenlik güçleri kırmızı alarma geçti. 
NBC televizyonunun haberine göre, bir haftadır New Haven Limanı'nda bulunan çelik yüklü "Nazlı G" adlı Türkiye bandıralı geminin 2 tayfasının önceki gün kayıp olduğu anlaşıldı. Kayıp 2 denizcinin can yelekleri limanda bulundu. Gemiden atlayan kişilerin terörist olabileceği şüphesi güvenlik güçlerinin havadan, karadan ve denizden operasyon başlatmasına neden oldu. Operasyonlar için iç güvenlik bürosu ajanları, gümrük ve göçmenlik bürosu ajanları, yerel polis, eyalet polisi, terörle mücadele ekipleri ve sahil güvenlik güçleri seferber edildi. New Haven, 850 bin varil akaryakıtın depolanıp sevk edildiği stratejik bir liman. 

Amerikan rüyası 
"Duruma bir güvenlik olayı olarak bakıyoruz" diyen Sahil Koruma Komutan Yardımcısı Alan Blume, Türk gemisinin limana yasalara uygun biçimde geldiğini ve gerekli tüm belgeleri doldurduğunu bildirdi. NBC televizyonunun sorularını yanıtlayan Türk restoran sahibi Nuh Demirel ise, kayıp mürettebatın muhtemelen para kazanmak istediğini belirtti ve "Belki daha iyi bir hayat istediler. Belki Amerikan rüyasına inandılar" dedi. 


</TEXT>
</DOC>
