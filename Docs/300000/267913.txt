<DOC>
<DOCNO> 267913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur07.html </URL>
<DATE> 2004/08/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hırsız yakalanacağını anlayınca 4. kattan kendini attı ve kaçtı .. 
</HEADLINE>
<TEXT>

     İzmir'in Konak İlçesi'nde hırsız, yakalanmamak için kendini apartmandan attı. Otomobil üstüne düşen hırsız, yaralı olarak kaçtı. 
     AA muhabirinin aldığı bilgiye göre olay, sabaha karşı saat 05.00 sıralarında Oyak Sitesi Mehmetçik Bulvarı'nda meydana geldi. Kimliği belirsiz hırsız, 105 sayılı apartmana çıktı. Bu sırada ev sahipleri duydukları gürültü üzerine uyandılar. 
     Salonda, ev sahipleriyle karşılaşan hırsız paniğe kapıldı, kendini 4. kattan aşağıya bıraktı. Hırsız, apartmanın önünde Cemal Cangönen'e ait park halindeki 35 CSC 61 plakalı otomobilin ön camına düştü. 
     Apartman sakinleri, gürültü üzerine aşağıya indiler. Otomobilin ön camına düşen hırsızı aradılar. Aramalara karşın yaralı hırsız bulunamadı. 
     Öte yandan, olay yerine gelen güvenlik güçleri de, çevrede bulunan park halindeki araçların altını aradılar. Tüm aramalara rağmen hırsızın izine rastlanmadı. Hırsızın, yaralı olarak kaçtığı belirlendi. 
     Olayla ilgili olarak başlatılan soruşturmanın sürdürüldüğü kaydedildi. 
     
</TEXT>
</DOC>
