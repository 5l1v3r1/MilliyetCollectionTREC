<DOC>
<DOCNO> 281128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yasam/yas01.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Av mevsimi daha bitmedi' 
</HEADLINE>
<TEXT>


ALİ ÖZKAYA İzmir DHA 

Sinema Kralı Yavuz Çamlıca ve kardeşi Bülent Çamlıca ile 2 adamlarının öldürülmesinde 'tetikçi'lik yaptığı öne sürülen Ali Gönül mahkemeye sevk edilirken, "Tuncay Çamlıca Yavuz ve Bülent Çamlıca'nın kardeşi biraz daha konuşsun. Av mevsimi daha kapanmadı" diye bağırdı. 
Gözaltına alınan ve azmettirici olmakla suçlanan Halit Esat Beşok'un da aralarında bulunduğu 14 zanlıdan 9'u mahkemeye sevk edildi. Beşok, Ali Gönül, Gürcan Çatmataş ve Cengiz Kalındamar susma haklarını kullanıp polise ifade vermezken, Turan Doğan suçunu itiraf etti. Doğan, Bülent Çamlıca'yı öldürmeden önce keşif yaptıklarını, emekli polis memuru olduğunu sonradan öğrendiği Ramadan Dinarlı'ya kendisinin, Bülent Çamlıca'ya ise Ali Gönül'ün ateş ettiğini söyledi. 
Ahmet Kuzu, Cengiz Ceylaner, Kahraman Poyraz ve Turgay Genç serbest kalırken, 5 kişi tutuklanma talebiyle mahkemeye sevk edildi. 


</TEXT>
</DOC>
