<DOC>
<DOCNO> 263500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/magazin/amag.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çarpan' eşi çıktı 
</HEADLINE>
<TEXT>


Tamer Karadağlı, 'ihaneti'yle ilgili basın toplantısına başında yara bandıyla çıkıp 'Kapı çarptı' demişti. 'Çarpan', eşi Arzu Balkan'ın 'anahtarlığı' çıktı 

MAGAZİN SERVİSİ 

Seks kasetli şantaj skandalının ardından evliliklerinin geleceğine karar verebilmek için eşiyle Amerika'ya giden Tamer Karadağlı'nın alnında günlerce bantla gizlediği yaranın, Arzu Balkan'ın fırlattığı anahtarlıktan olduğu anlaşıldı. 

Sokakta 'Boşan' baskısı 
Kaset skandalının ardından, 'Çocuklar Duymasın' dizisinin yapım şirketi Mint Prodüksiyon'un bahçesinde düzenlediği basın toplantısında, bantla gizlediği alnındaki yara sorulduğunda 'Küçük bir kaza, kapıya çarptım' diyen Karadağlı ile eşi Arzu Balkan'ın anlattıkları farklı oldu. Yakınlarına, sokağa her çıktığında kendisini tanıyan kadınların eşinden boşanması için kendisine laf atıp baskı yaptığını anlatan Balkan, evliliğinin geleceğine ilişkin kararı ABD'de vereceğini söyledi. 
Birlikte gittikleri Cannes seyahatinde Karadağlı'nın bir şantaja maruz kaldığını, bu insanlardan kurtulmak için polise gittiğini anlattığına ama ihanetten hiç söz etmediğine dikkat çeken Balkan, yakınlarına eşinin alnında iz bırakan olayı ise şöyle anlattı "Türkiye'ye geldikten sonra, olay medyada büyümeye başladı. Tamer o zaman beni aldattığını itiraf etti. Elimdeki anahtarlığı fırlattım." 



</TEXT>
</DOC>
