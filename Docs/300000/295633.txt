<DOC>
<DOCNO> 295633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur03.html </URL>
<DATE> 2004/12/07/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
"Dünya Başkenti İstanbul" projesi galası yapıldı... 
</HEADLINE>
<TEXT>

     Ünlü piyanist-besteci Tuluyhan Uğurlu, ''Dünya Başkenti İstanbul'' projesinin galasını Çırağan Sarayı'nda verdiği konserle gerçekleştirdi. 
     Uğurlu, Çırağan Palace Hotel Kempinski'nin desteğiyle İstanbul'un önemini dünyaya bir kez daha vurgulamak amacıyla hazırladığı projenin ilk ayağında, ''İstanbul Konseri'' adı altında eserini seslendirdi. 
     Sanatçının solo piyano performansına zaman zaman kilise orgu ve Türk müziği enstrümanlarının da eşlik ettiği konserde, İstanbul'un tarihi, kısa öykülerle anlatıldı. 
     Konser boyunca multivizyon eşliğinde İstanbul'la ilgili 200'e yakın fotoğraf, tablo ve gravür gösterilerek, doğal güzellikleri ve binlerce yıllık mozayiği ile 21. yüzyılın dev metropolü İstanbul'un tanıtımı gerçekleştirildi. 
     Proje çerçevesinde konserler, Şubat, Mart, Nisan ve Mayıs aylarında Atina, New York, Berlin ve Moskova'da da yinelenecek. 
     Konserler sırasında Türk yemeklerinden örnekler de sunulacak. 
     
</TEXT>
</DOC>
