<DOC>
<DOCNO> 271165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/soneko08.html </URL>
<DATE> 2004/09/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Emekli sandığı otellerinin satışında ilk adım... 
</HEADLINE>
<TEXT>

     Emekli Sandığı bünyesinde bulunan ve aralarında İstanbul Hilton'un da olduğu 7 otelin satışı için ilk adım atılıyor. 
     A.A muhabirinin edindiği bilgiye göre, işletme hakları 2002 yılı içinde imzalanan yönetim anlaşmaları ile yabancı otel zincirlerine devredilen İstanbul'daki Tarabya, Ankara'daki Stad ve Büyük Ankara, İzmir'deki Büyük Efes, Bursa'daki Çelik Palas ve yine kiralama anlaşması bulunan İstanbul Maçka oteli kısa süre içinde elden çıkarılacak. 
     Bu 6 otelin yanı sıra, yine Emekli Sandığı'na ait bulunan ve işletmesi daha önce 20 yıllığına Hilton'a devredilen İstanbul Hilton Oteli de, diğer oteller ile birlikte yeni sahibini bulacak. 
     Emekli Sandığı Genel Müdürlüğü ve Emek İnşaat tarafından yürütülen çalışmalara göre, söz konusu 7 otel için önce değer tespiti yapılacak. Bunun için önümüzdeki 1 ay içinde değer tespitini gerçekleştirecek firma ya da konsorsiyumu belirlemek için ihale açılacak. 
     Otellerin değer tespitlerinin yapılmasının ardından ihaleye ilişkin şartnameler hazırlanacak, daha sonra da bu otellerin satışı için uluslararası ihaleye çıkılacak. 
     Bu yıl içinde tamamlanması planlanan ihale ile birlikte İstanbul Hilton, Tarabya, Maçka, Stad, Büyük Ankara, Büyük Efes ve Çelik Palas yerli ve yabancı otel zincirlerine devredilmiş olacak. 
     
     EN GÖZDE OTEL HİLTON 
     Bu arada satışa ilişkin ihaleler öncesi, gerek bu otellerin işletme haklarını devralan firmalar, gerekse uluslararası otel zincirleriyle çeşitli temaslarda bulunuldu. 
     Yapılan görüşmelerde İstanbul Hilton Oteline şimdiden çok büyük bir ilgi olduğu ortaya çıktı. Dünyanın önde gelen otel firmalarının Hilton'u almak için yarış içine gireceği belirtildi. 
     Bazı firmalar, bu otellerin işletmelerini alan firmaların durumunu sorarken, bazı firmalar da, Emekli Sandığı otellerini yeni işletmecileri ile birlikte alabileceklerini, işletmecilerle ilgili sorunu da gerekirse tazminat ödeyerek, kendilerinin çözebileceğini ifade etti. 
     Ancak, 2002 yılında otellerin işletme haklarını alan firmaların bir bölümünün satışa sıcak bakmadığı ve sözleşme hükümlerinin yerine getirilmesini istediği öğrenildi. 
     Stad Otelini işletmeye başlayan Radisson SAS grubunun özellikle Maçka konusunda katı davrandığı, yine Büyük Efes Oteli'nin işletmesini alan Swissotel grubunun da aynı şekilde işletme protokolü çerçevesinde davranılması talebinde bulunduğu bildirildi. 
     Maçka Otelinde işletmeci firmanın şua hakkının bulunmasının da ihale sırasında diğer alıcılar açısından sıkıntı yaratabileceği ifade edildi. 
     Bu arada depreme dayanıklılık dahil çeşitli yatırıma ihtiyaç duyulan bazı otellerde ise ödenek sıkıntısı yaşanıyor. 
     
     OTELLERDE DURUM 
     Emekli Sandığı'nın satmaya hazırlandığı 7 otelden sadece Hilton, karlı bir şekilde faaliyet gösteriyor. 
     Sandığın kendi iştiraki olan Emek İnşaat ve İşletme A.Ş tarafından işletilen Büyük Ankara, Stad, Büyük Efes, Çelik Palas, Tarabya ve Maçka otellerinin kapatılmadan önceki karlılık oranı yüzde 10'larda kalıyordu. Çalışanların ihbar ve kıdem tazminatları dikkate alındığında ise bu otellerin zarar ettiği gerçeği ile karşı karşıya kalınıyordu. 
     Yine Emek İnşaatın işlettiği 6 otelden sağlanan gelir, bu oteller gibi Emekli Sandığına ait olan ancak Hilton İn Inc tarafından işletilen İstanbul Hilton Oteli'nin gelirine dahi ulaşamıyordu. 
     Uluslararası ihaleye çıkarılarak satılması planlanan Emekli Sandığı'na bağlı otellerle ilgili son durum şöyle 
     -Büyük Ankara Oteli 1966 yılında açıldı. 21 kat. Oda sayısı 193, yatak sayısı 396, dükkan sayısı 3. 
     15 Temmuz 2002'de işletmeye kapatıldı. Yönetim sözleşmesiyle belirlenen yeni işletmecisi Millennium Copthorne. Sözleşme tarihi 11 Mart 2002. Süresi 20 10 yıl. Otelin işletmeciye teslim tarihi 28 Eylül 2004. 
     -Büyük Tarabya Oteli 1966 yılında açıldı. 13 kat. Oda sayısı 261, yatak sayısı 522, dükkan sayısı 11. 
     30 Haziran 2002'de işletmeye kapatıldı. İşletmesini alan firma Millenium Copthorne. Sözleşme tarihi 11 Mart 2002. Süresi 20 10 yıl. Otelin işletmeci firmaya teslim tarihi 30 Eylül 2004. 
     -Büyük Efes Oteli 1964'de açıldı. 12 kat. Oda sayısı 446, yatak sayısı 885, dükkan sayısı 19. 
     İşletmeye kapatıldığı tarih 15 Eylül 2002. İşletmesini alan firma Swissotel Raffles İnt Ltd. Sözleşme tarihi 11 Ocak 2002. Süresi 15 5 yıl. Otelin işletmeci firmaya teslim tarihi 16 Aralık 2004. 
     -Stad Oteli 1969'da açıldı. 15 kat. Oda sayısı 225, yatak sayısı 401, dükkan sayısı 14. 
     İşletmesini alan firma Radisson SAS. Sözleşme tarihi 11 Haziran 2002. Süresi 30 yıl. Yeni işletmecisi tarafından bu yıl faaliyete geçirildi. 
     -Maçka Oteli 1972 yılında açıldı. 5 katlı. Oda sayısı 181, yatak sayısı 365, dükkan sayısı 8. 
     İşletmeye kapatıldığı tarih 15 Haziran 2002. İşletmesini alan firma Radisson SAS. Sözleşme tarihi 7 Haziran 2002. Süresi 15 10 yıl. Otelin işletmeci firmaya teslim tarihi 5 Mart 2005. 
     -B. Çelik Palas Oteli 1964 yılında açıldı. 3 4 kat. Oda sayısı 173, yatak sayısı 359, dükkan sayısı 4. 
     İşletmesini alan firma Swissotel. Sözleşmenin imza tarihi 1 Kasım 2002. 
     -Hilton Oteli 1954'de açıldı. 12 kat. Oda sayısı 500, yatak sayısı bin 29, dükkan sayısı 41. 
     Hilton İn Inc işletiyor. Sözleşmenin imza tarihi 1995, sözleşme süresi 20 yıl. 
     
</TEXT>
</DOC>
