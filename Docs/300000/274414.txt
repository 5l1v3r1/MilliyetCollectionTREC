<DOC>
<DOCNO> 274414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/guncel/gun02.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite karıştı 
</HEADLINE>
<TEXT>


Rektör Alemdaroğlu'nun görevden alınmasına tepki gösteren üniversitenin Senato ve Yönetim Kurulu üyeleri istifa etti 

SİBEL KAHRAMAN, BURCUM DEVREZ 

Prof. Dr. Kemal Alemdaroğlu'nun Cumhurbaşkanı Ahmet Necdet Sezer tarafından rektörlük görevinden alınmasından sonra İstanbul Üniversitesi İÜ karıştı. Üniversitenin Senato ve Yönetim Kurulu üyeleri oybirliğiyle istifa ederken, rektörlüğe atanan Prof. Dr. Tankut Centel istifaları henüz kabul etmediğini bildirdi. 
Alemdaroğlu, dün sabah rektörlük yerine öğretim üyesi olduğu Cerrahpaşa Tıp Fakültesi'ne gitti. Daha sonra İ.Ü Senatosu ve Yönetim Kurulu'nun basın toplantısıyla istifalarını duyuracağı bildirildi. Ancak basın toplantısı yapılmadan istifalar İ.Ü Halkla İlişkiler ve Tanıtım Müdürlüğü'nden yazılı açıklamayla duyuruldu. Açıklamada şöyle denildi 
"Son günlerde İstanbul Üniversitesi Rektörlüğü'ne yönelik görüntüsü içinde gerçekleşen İstanbul Üniversitesi tüzel kişiliğine yönelik karar, senato ve yönetim kurulu üyeleri tarafından kabule şayan görünmediğinden toplantıya katılan tüm senato ve yönetim kurulu üyeleri oy birliği ile istifa etmiştir." 

Kabullenmekte zorlanıyorum 
Alemdaroğlu'nun görevden alınması üzerine, İ.Ü Kardiyoloji Enstitüsü Müdürü Prof. Dr. İlhan Günay bir basın toplantısı yaptı. "Sayın Cumhurbaşkanı mutlaka tam bir değerlendirme yapmıştır" diyen Günay şöyle devam etti "Fakat katillere bile savunma hakkının tanındığı bir dünyada böyle bir kararı kabul etmekte zorlanıyorum." 
Bu arada, İstanbul Üniversitesi'nin bazı öğrencileri, üniversite bahçesinde toplanarak Alemdaroğlu'nun görevden alınmasına tepki gösterdi. 

Hekimliğe devam 

Prof. Dr. Kemal Alemdaroğlu, devlet görevlerinde kırgınlık olamayacağını belirterek, hiç üzülmediğini ve hekimliğe devam edeceğini söyledi. Alemdaroğlu, "YÖK beni gündem dışı, soruşturma açmadan, savunma almadan ve de hukuki eksikliği olan yasa maddesinden görevden aldı" dedi. 


</TEXT>
</DOC>
