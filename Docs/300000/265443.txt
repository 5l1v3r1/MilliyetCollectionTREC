<DOC>
<DOCNO> 265443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sondun02.html </URL>
<DATE> 2004/08/22/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
İngiliz ordusu tarihinde ilk kez Müslüman bir din adamını işe alacak 
</HEADLINE>
<TEXT>

     İngiliz ordusunun tarihinde ilk kez bir Müslüman din adamını işe alacağı bildirildi. 
     İngiliz Sunday Times gazetesinin İngiliz İçişleri Bakanlığı'ndan bir kaynağa dayanarak verdiği haberde, ordu tarafından maaşı ödenecek Müslüman din adamının işe alınmasının amacının, şu anda İngiliz kara, hava ve deniz kuvvetlerinde görev yapan 300'den fazla Müslüman askeri, ''Müslüman ülkelerde çatışmalara rağmen ülkelerine hizmet etmeye ikna etmeye yardım'' olduğu belirtildi. 
     Müslüman din adamının önümüzdeki aylarda işe alınacağı belirtilen haberde, İngiliz ordusundaki Müslüman askerlerin namaz kılması için yerler bulunduğu, bu askerlere İslam dininin öngördüğü yiyecekler verildiği, sakal bırakmalarına ve Ramazan'da oruç tutmalarına izin verilmekte olduğu, bununla birlikte orduda şimdiye kadar sadece Hıristiyan din adamlarının görev yaptığı hatırlatıldı. 
     Amerikan ordusunda Yahudi ve Müslüman yetkililerin görev yaptığı biliniyor. 
     
</TEXT>
</DOC>
