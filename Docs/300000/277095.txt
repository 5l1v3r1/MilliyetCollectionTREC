<DOC>
<DOCNO> 277095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun09.html </URL>
<DATE> 2004/10/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Irak güne yine bombalarla uyandı 21 ölü, 100'den fazla yaralı 
</HEADLINE>
<TEXT>

     Irak'ın başkenti Bağdat ve kuzeyindeki Musul kentlerinde bugün bombalı araçlarla düzenlenen 3 saldırıda 21 kişi öldü, 100'den fazla kişi yaralandı. 
     İlk saldırı bu sabah, Bağdat'taki Yeşil Bölge'nin girişinde düzenlendi. Bölgenin girişlerinden birinde bomba yüklü bir aracın patlatılması sonucu 10 kişi öldü, 70 kişi yaralandı. 
     Amerikalı askeri sözcüler, saldırıda Amerikan askerleri arasında can kaybı olmadığını bildirdiler. 
     Bu saldırıdan yarım saat sonra ikinci bir bombalı araç, Bağdat'ın Sadun caddesinde bir Amerikan askeri konvoyunun geçtiği sırada patlatıldı. 
     Irak İçişleri Bakanlığı, ikinci saldırıda 4 kişinin öldüğünü ve onlarca kişinin yaralandığını açıkladı. Ölenler arasında asker bulunmadığı belirtildi. 
     Irak'ın kuzeyindeki Musul kentinde, bir ilkokulun yanında düzenlenen saldırıda 2'si çocuk 7 kişinin öldüğü, 11 kişinin yaralandığı bildirildi. 
     Görgü tanıkları, aracın içinde 2 kişinin bulunduğunu belirterek, araçtaki bombanın planlanandan önce patladığını, çünkü bu bölgede önemli bir hedefin bulunmadığını ileri sürdüler. 
     
     Ramadi'deki patlamada 2 Iraklı hayatını kaybetti 

     Irak'ın Ramadi kentinde bu sabah bir bombanın patlaması sonucu 2 Iraklının öldüğü, 6'sının yaralandığı bildirildi. 
     Polis sözcüsü Atallah Dlimi, ''Kentin batısındaki Tamim mahallesinde, bir bombanın patlaması sonucu 2 kişi öldü, 6 kişi yaralandı'' dedi. 
     Sözcü, patlamanın bir Amerikan kafilesinin geçtiği sırada olduğunu belirtti. 
     
</TEXT>
</DOC>
