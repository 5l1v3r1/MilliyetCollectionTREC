<DOC>
<DOCNO> 285308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/yasam/yas02.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan dünyayı, SSK onu 'duymuyor ' 
</HEADLINE>
<TEXT>


Doğuştan işitme engelli 8 yaşındaki Erkan Tufan, işitme cihazı takılması için bir yıldır SSK sırasında 

MİTHAT ÜNAL DHA 

Mersin'in Anamur ilçesinde doğuştan işitme engelli Erkan Tufan 8 , dünyayı 'duyabilmek' için SSK'nın insafını bekliyor. 
Kulaklarındaki rahatsızlık 1 yaşındayken belirlenen Tufan'ı ailesi Hacettepe Üniversitesi Tıp Fakültesi Hastanesi'ne götürdü. Sağ kulağında yüzde 85, sol kulağında yüzde 80 işitme kaybı olduğu belirlenen Erkan'a, 7 yaşına geldiğinde ameliyatla "Cochlear Implant" adı verilen işitme cihazı takılması önerildi. 
Aile, Aralık 2003'te 7 yaşına giren Erkan'ı SSK Ankara Dışkapı Hastanesi'ne götürdü. Ancak kulaklarına işitme cihazı takılması kararlaştırılan Erkan'a yaklaşık bir yıl geçmesine rağmen ameliyat için randevu verilmedi. 
Baba İsmail Tufan 47 , "SSK cihazı dışardan ihaleyle alıyormuş. Cihaz gelirse ameliyata çağıracaklarını söylediler. Cihaz bu yıl takılmış olsaydı, okula başlardı ama SSK bunu ona çok gördü" dedi. Adana'da da doğuştan işitme engelli Zeynep Nur Demirtaş 6 ile Ferdi Hallaçoğlu 4.5 , 2.5 yıldır SSK'nın aynı cihazı takması için bekliyor. 


</TEXT>
</DOC>
