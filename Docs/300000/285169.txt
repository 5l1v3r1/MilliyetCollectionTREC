<DOC>
<DOCNO> 285169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo38.html </URL>
<DATE> 2004/11/01/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hamit Altıntop Hakan Şükür yerine aday olmak zor, kendime güveniyorum 
</HEADLINE>
<TEXT>

     Almanya'da, Schalke 04 forması giyen milli futbolcu Hamit Altıntop, milli takımda kadro dışı bırakılan Hakan Şükür'ün çok büyük bir futbolcu olduğunu belirterek, ''Hakan Şükür'ün yerine aday olmak zor, ama ben kendime güveniyorum'' dedi. 
     Hamit, ikiz kardeşi Halil ile birlikte Futbol Federasyonu'nun yayın hayatına yeni başlayan TamSaha dergisine verdiği röportajda, Hakan'ın milli takımı bırakmasının büyük bir boşluk yaratacağını, ancak bunun da forvet oynayan futbolcular için bir fırsat olduğunu dile getirdi. 
     Hakan'ın başarılarının ortada olduğunu, bu nedenle işlerinin kolay olmadığını ifade eden Hamit, Onun yerine oynanan futbolcunun yaptığı her şeyin, Hakan'la karşılaştırılacağını kaydetti. 
     Milli takımın çok yetenekli bir ekip olduğunu ve 2006 Dünya Kupası'nda büyük işler başaracağına inandığını anlatan Hamit, görüşlerini şöyle açıkladı 
     ''Futbolcu oynadıkça kendini gösterir. Futbolcuların iyi ve kötü zamanları vardır. Bazen hoca ile anlaşamaz, bazen taktik düzende yeri olmaz, bazen sakatlık olur. Bu nedenlerle ilk 11'de şans bulamayabilir. Futbolcunun kalitesi ne olursa olsun, eğer bir takımın sistemine uymuyorsa, o takımda oynaması zordur. Hem sisteme uymadığı için takıma, hem de kötü oynadığı için kendine zarar verir. O zaman bazen oynamamak da şans sayılır. Kulübümde bunları yaşıyor olmama rağmen milli takıma çağrılıyor olmak bana gurur veriyor.'' 
     
     HALİL ''FUTBOLCU İÇİN EN ÖNEMLİ ŞEY HUZURDUR'' 
     Kaiserslautern'de forma giyen Halil Altıntop da bir futbolcunun başarısında en önemli şeyin huzur olduğunu belirterek, '' Kafanız rahat olmadığı zaman potansiyelinizi sahaya yansıtamazsınız'' dedi. 
     Halil, milli takımdaki futbolcularla gayet iyi anlaştıklarını, onlarla beraberken kendilerini çok iyi hissettiklerini kaydetti. 
     Türkiye'de medyanın her şey hakkında fikir beyan ettiğini ifade eden Halil, ''Medya sürekli gündeme bir şeyler taşıyor ve birçok şeyi etkiliyor. Almanya da hiçbir zaman medya bu kadar etkili değil'' diye görüş belirtti. 
     
</TEXT>
</DOC>
