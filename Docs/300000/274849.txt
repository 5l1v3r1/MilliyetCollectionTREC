<DOC>
<DOCNO> 274849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy13.html </URL>
<DATE> 2004/09/25/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Arınç TCK tartışmalarıyla hükümetin gücü kırılmak isteniyor... 
</HEADLINE>
<TEXT>

     TBMM Başkanı Bülent Arınç, ''TCK tartışmalarının başka mecralara çekilmek suretiyle bir tartışma konusu yapılması belki hükümetin gücünü kırmaya, hükümetin AB yolundaki iradesini etkileme yönelik bir politika malzemesi sayılabilir'' dedi. 
     Arınç, yabancı basın mensuplarıyla yediği öğle yemeğinden sonra soruları yanıtladı. TBMM'nin tatilde iken AK Parti'nin istemiyle toplandığını ve TCK'nın yürürlük ve yürütme maddesi dışında kabul edildiğini anımsatan Arınç, son iki maddeye gelindiğinde tasarının komisyona geri çekilmesi üzerine tartışmaların başladığını anımsattı. 
     ''TCK Tasarısı Meclis'e gelirken ve komisyondan çıktığı sırada içerisinde bulunmayan ve bazılarının ortaya attığı zinanın suç olmasına ilişkin bir tartışma başlatıldı. Kanunda olmayan, adeta gölge boksuna dönüşmüş bu tartışma hem Türkiye içinde ve dışarıda şaşkınlığa sebep oldu'' diyen Arınç, sözlerini şöyle sürdürdü 
     ''Anlamsız, kanunda olmadığı halde büyütülmüş bir manasız tartışmanın içine girildi. Eskiden TCK'da erkek ve veya kadından biri evli ise bir başka kişi ile ilişki kurması halinde ceza alıyordu. Anayasa Mahkemesi 1996 ya da 97'de bunu iptal etti. 6-7 yıldır TCK'da zina denen bir fiile ceza verilmiyor, böyle bir yaptırım yok. Dolayısıyla yeni ceza kanunu gelirken de bu fiile suç verilmemesi düşünülmüştü. Fakat biz hayali bir dövüşün içinde kendimizi bulduk. O tartışmalar kamuoyunu günlerce meşgul etti. Ama Brüksel'de Başbakan'ın gerekli kişilerle görüşmesini takip eden konu somut olarak ortaya çıktı.'' 
     
     GİZLİ AJANDI 
     ''Zina konusu acaba AKP'nin imajını nasıl zedeledi AKP'nin gizli bir gündemimi var konusu sürekli gündeme getiriliyor'' yönündeki soru üzerine Arınç, şöyle konuştu 
     ''AK Parti'nin kurucularından ve önde gelenlerinden biriyim. Bu soruya sizin de söylediğiniz gibi AK Parti milletvekili olarak cevap veriyorum. Bu Başbakan'a da bu soruldu. Başbakan ile siyasette 25 yıldan beri birlikte olan bir insanım. Ne düşündüğümüzü ne yapmak istediğimizi, bu partiyi hangi amaçla kurduğumuzu, partinin programını da birlikte yazdığımız için rahatlıkla söyleyebilirim. 
     AK Parti'nin hiçbir gizli ajandası yok. Partinin referansı, partinin programıdır. Parti, bu programı ile ve halka yaptığı beyanname ile halkın önüne çıktı. Halk bu partinin samimiyetine güvendi ve 10 aylık bir partiyken tek başına iktidar yaptı. 
     Bu gücümüzü inancımızdan, samimiyetimizden ve halkımızın bizi kucaklamasından alıyoruz. Her şey partimizin tüzük ve programında olduğu gibidir. Bunun dışında başka bir defterde kitapta, aklımızın başka bir köşesinde ileriye sakladığımız ve arka plana attığımız bir ajandamız yok.'' 
     
     REJİME YÖNELİK BİR TEHLİKE 
     Yürürlükte olan TCK'nın 1926 yılından beri yürürlükte olduğunu ve zinanın suç olmasının Anayasa Mahkemesi'nin kararıyla 1990'lı yılların sonlarında suç olmaktan çıkarıldığını bildiren Arınç, şunları söyledi 
     ''Yani 70 yılı aşkın bir zamanda bu ceza kanunu uygulanmıştır. O zaman tartışma konusu olmayan, hatta rejime yönelik bir tehlike olarak görülmeyen bir şeyin şimdi AK Parti böyle düşünüyor, bu büyük bir tehlikedir denmesi çok garip bir yaklaşımdır. Bunun başka mecralara çekilmek suretiyle bir tartışma konusu yapılması belki hükümetin gücünü kırmaya, hükümetin AB yolundaki iradesini etkileme yönelik bir politika malzemesi sayılabilir. 
     Başta söylediğim gibi AK Parti milletvekili sıfatıyla söylüyorum AK Parti ailenin korunmasına önem veren, aileyi toplumun temeli sayan bir görüşe sahiptir. Bunda da utanılacak değil, takdir edilecek bir davranıştır. Çünkü dünyanın her yerinde aile toplumun temeli sayılan önemli bir kurumdur ve yaşatılması gerekmektedir.'' 
     
     ''KİMSENİN İTİRAZ HAKKI OLMAMASI GEREKİR'' 
     Meclis'in yasa koyucu organ olduğunu vurgulayan Arınç, Meclis'in halk adına yasa yaparken toplumun ihtiyaçlarını taleplerini dikkate almak zorunda olduğunu söyledi. Arınç, Meclis'in yasama yetkisine yönelik itirazların hiçbirisinin ciddi olmadığını bildirerek, sözlerini şöyle sürdürdü 
     ''Ailenin korunmasına yönelik bir kanun yapmak gerekiyorsa bu nerede yapılır, hangi maddenin içine konulur, ne şekilde düzenlenir Buna bütün dünyada parlamentoları sahiptir. Dolayısıyla bu yetkinin konuşulduğu ve tartışıldığı parlamentonun bu konuda özgür olduğunu kabul etmek gerekir. Ancak bittiğini zannettiğimiz tartışmayı yeniden alevlendirmek için söylemiyorum, ama TBMM halk adına halk yararına toplumun sorunlarını çözmek için yasa yapan bir yerdir. Bu yasa bazen kamu yönetimi olduğu gibi, TCK olabildiği gibi bazen petrol kanunu, maden kanunu olabilir. Bu yetki başka hiçbir kuruma verilmemiştir. Dolayısıyla Meclis ben halk adına şöyle bir yasa çıkartmak istiyorum dediği zaman buna kimsenin itiraz hakkı olmaması gerekiyor.'' 
     
     TALİHSİZ TARTIŞMA 
     Arınç, demokratik ülkelerde olduğu gibi Türkiye'de de muhalefetin çeşitli denetim hakkı bulunduğunun altını çizerek, ''Dolayısıyla bu tartışmayı talihsiz bir tartışma olarak kabul ediyorum. Ama meseleye şöyle de bakmak mümkün. Bir milletvekili bir grup insan Türkiye'de zina suç olsun diyebilir. Bütün dünyada insanlar farklı düşünceler dile getirebiliyor. Bunlar demokratik tavırlardır. Dolayısıyla bir milletvekili ya da dışarıda 10-20 kişinin zina eskiden olduğu gibi suç olsun demesi bir tehlike olarak değil, bir düşünce olarak karşılamak ve Meclis'in yasama yetkisini bu şekild anlamak gerekir'' dedi. 
     
     ''ÇOK DA ÖNEMSEMİYORUM'' 
     TBMM Başkanı Arınç, bir gazetecinin ''Zina konusunu AKP'de bazı insanlar gündeme getirdi diye söylendi. Kim bunlar '' şeklindeki sorusu üzerine şöyle konuştu 
     ''Ben kimlerin bu konuyu gündeme getirdiğini bilmiyorum, çok da önemsemiyorum. Milletvekilleri söyledikleri sözler ve kullandıkları oylardan dolayı sorumlu değildir. Demokrasinin de temel kuralı budur zaten. Böyle bir konuyu birkaç milletvekili konuşmuşsa bu demokratik bir haktır. Bunu kim konuştu, neden konuştu diye ayrıca bunun üzerinde durmaya gerek yoktur. Bir iki milletvekilinin veya milletvekili olmayan kişilerin zinadan bahsetmesini temel tartışma konusu yapmak doğru değildir.'' 
     
     RAHATSIZLIK 
     ''AB'de bu konunun gündeme getirilmesi partide ne kadar rahatsızlık meydana getirdi. Bunu öğrenmek istiyorum'' şeklindeki soruya şu yanıtı verdi 
     ''Bu çok büyük bir rahatsızlık uyandırmadı. AB'nin Türkiye ile olan sürecinde çok tartışmalar yaşandı. Bunu da onlardan bir tanesi olarak görüyorum. 1963 anlaşmasından bu yana biz Türkiye'nin AB üyeliğini gerçekleştirmeye çalışıyoruz. Bu süre içinde zaman zaman olumsuzluklar yaşanmış olabilir. Ancak Türkiye Kopenhag siyasi kriterlerinin tamamını yerine getirmek suretiyle hem kritik eşiği aştığını gösterdi hem de bunu AB komisyon başkanından komiserine kadar herkesin bunu söylemesini temin etti. Şu aşamada Kopenhag siyasi kriterlerinin Türkiye tarafından yerine getirmiş olduğunu herkes kabul ediyor. 
     Dolayısıyla böyle küçük bir olay nedeniyle böyle bir tartışma yaşandıysa bu olayın doğal sürecindeki tartışmalardan bir tanesidir. Çok fazla üzüldüğümüzü, sıkıldığımızı söyleyemem. Bu konuyu çok önemsemiyoruz. Önemli olan bu konunu çözüme kavuşmuş olmasıdır. Yarın TBMM, TCK'nın tamamını geçirmek suretiyle AB sürecinde çok önemli bir adımı da atmış olacaktır.'' 
     
</TEXT>
</DOC>
