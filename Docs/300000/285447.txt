<DOC>
<DOCNO> 285447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy17.html </URL>
<DATE> 2004/11/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Baykal ''Memura zam, petrol ve doğalgaz zammıyla uçurulmuştur'' 
</HEADLINE>
<TEXT>

     CHP Genel Başkanı Deniz Baykal, AK Parti iktidarı döneminde ''Devletin kendisini şirket, vatandaşı da müşteri gibi görmeye başladığını'' belirterek, sosyal sorunların hızla patlama noktasına geldiğini savundu. 
     Baykal, partisinin grup toplantısında, 3 Kasım seçimlerinin ardından geçen 2 yıllık döneme ilişkin değerlendirmelerde bulundu. 
     AK Parti iktidarının tereddütlerini aşarak ve değişiklik arayışlarını bir kenara bırakarak, daha önce uygulanan ekonomi politikalarını ''sadakatle devam ettirdiğini'' kaydeden Baykal, ''Ekonominin tümünü değerlendirirken yeni bir iktidarın, yapısal sorunları çözecek yeni bir zihniyetin işbaşına geldiğini düşünme olanağı maalesef gözükmüyor. Daha önceki uygulama ve zihniyet aynen devam etmektedir'' diye konuştu. 
     Baykal, büyük sorunlarla karşı karşıya bulunan tarım kesimine yeni bir anlayışla yaklaşılmadığını, çiftçinin daha da büyük sıkıntılara sürüklendiğini söyledi. Üreticilerin tepkilerini ortaya koymaya başladıklarını, Bismil ve Diyarbakır'da çiftçilerin gösteri yaptıklarını belirten Baykal, iki gün sonra Torbalı'da yapılacak bu nitelikte bir mitinge kendisinin de katılacağını kaydetti. 
     ''Hükümetin IMF orijinli politikaları sürdürürken, bu politikaya sosyal bir nitelik kazandırmaya yönelik hiçbir adım atmadığını'' ifade eden Baykal, şöyle dedi 
     ''İşsizlik, özellikle genç işsizliği, okumuş genç işsizliği toplumun en ağır sorunlarının başında gelmeye devam ediyor. AKP iktidarının 2 yıllık uygulamalarıyla Türkiye'ye armağanı, bu genç işsizler ordusunu büyütmek olmuştur. Yatırımlar, Cumhuriyet tarihinin en düşük düzeyine inmiştir. Hükümet, kamu hizmeti yükümlülüğünden kendisini sıyırmaya başlamıştır. AKP iktidarında devlet kendisini şirket, vatandaşı da müşteri gibi görmeye başlamıştır. AKP Türkiye'yi 'para verirsen, hizmet alırsın' zihniyetine sokmaya çalışmıştır. Bunun gerektirdiği yasal düzenlemeler ısrarla Meclis'e taşınmaktadır. '' 
     
     ''DAHA ÇOK VERGİ, DAHA ÇOK YÜK'' 

     Hükümetin, vatandaşa hizmet götüren kurumları kapatma anlayışı içine girdiğini savunan Baykal, Köy Hizmetleri Genel Müdürlüğü'nün kapatılmasına yönelik düzenlemeyi buna örnek gösterdi. 
     Deniz Baykal, ekonominin giderek ağır bir borç ipoteği altına girmeye başladığını dolaylı vergilerin hızla arttığını ve bunun geniş halk kitlelerini olumsuz etkilediğini belirtti. Baykal, ''Kayıt dışı ekonomiye göz yumuluyor ancak, halktan almak için her türlü baskı yapılıyor. Vergi ya da zam yoluyla her türlü yol kullanılıyor'' dedi. 
     Doğalgaza yapılan son zamma da değinen Baykal, memura yapılacak zammın ''petrol ve doğalgaz zammıyla uçurulduğunu'' savundu. Bütçenin içinde gizli vergiler bulunduğunu kaydeden Baykal, bunun zamanla ortaya çıkacağını söyledi. Deniz Baykal, şöyle devam etti 
     ''AKP daha çok vergi, halka daha çok mali yük anlamına gelmeye başlamıştır. Bir yanda yoksulların sayısının hızla artırıldığı bir ekonomi politikası sürdürülürken, diğer yandan iftar çadırlarında bu yoksullarla fotoğraf çektirerek sempati dağıtmak, toplum aldatılmak istenmektedir. Bu tablo, iyi bir gidişe işaret değildir.'' Türkiye'de bir ithalat patlaması yaşandığını, cari açığın altında bunun yattığını söyleyen Baykal, ''Türkiye, giderek bir açık pazar ekonomisi haline dönüştürülmek istenmektedir. Bugün Türkiye pamuğunu, buğdayını, otomobilini ithal ediyor. Neyle ithal ediyor Borç dövizle... Borç döviz demek faiz demektir. Bu, iyi bir tablo değildir. Sosyal sorunlar patlama noktasına doğru hızla sürüklenmektedir'' diye konuştu. 
     Baykal, Anayasa Mahkemesi'nin Yüce Divan sıfatıyla geçmiş dönemin bakanlarını yargılamaya başladığını belirterek, ''Tarihi bir süreç başlıyor. Yüce Divan'da hukuki süreç harekete geçerken doğal olarak beklenen, benzer tabloların gelecekte yaşanmaması için dokunulmazlığın kaldırılmasıdır'' dedi. 
     Baykal, partisinin grup toplantısında, yolsuzluklarla mücadele konusuna değindi. İktidarın bu konudaki tavrının dikkatle izlenmesi gerektiğini söyleyen Baykal, ''Ortada boş sözler, sık sık söylev var. Değişen birşey yok. Yapanın yanına kar kaldığı anlayışı, AKP iktidarında pekiştirilmiştir'' diye konuştu. 
     Yolsuzlukla mücadele için atılması gereken ilk adımın dokunulmazlıkların kaldırılması olduğunu belirten Baykal, ''Bu konuda hiçbir girişimde bulunmayan bir iktidarın yolsuzlukla mücadele iddiasında bulunamayacağını'' söyledi. 
     Anayasa Mahkemesi'nin Yüce Divan sıfatıyla geçmiş dönemin bakanlarını yargılamaya başladığını kaydeden Baykal, sözlerini şöyle sürdürdü 
     ''Tarihi bir süreç başlıyor. Yüce Divan'da hukuki süreç harekete geçerken, doğal olarak beklenen, benzer tabloların gelecekte yaşanmaması için dokunulmazlığın kaldırılması ve milletvekillerinin, bakanların kendi hesaplarını devir değişmeden vermelerine olanak tanınmasıdır. Maalesef AKP, bu konuda halka verdiği sözlerin hiçbirisini tutmamıştır. 
     Meclis'te ilgili komisyon, bütün dokunulmazlık dosyalarının dönem soruna bırakılması kararı aldı. Bizim milletvekili arkadaşlarımız kendileriyle ilgili dosyaların gereğinin yapılması için ısrarlı oldukları halde, buna karşı çıkıldı. Böyle şey olmaz... Yargılanma hakkı, en kutsal haktır. Meclis Genel Kurulu'nda, komisyondaki tavrı bir kez daha sergileyeceğiz. Bizimle ilgili dosyalarla ilgili olarak dokunulmazlığın kaldırılmasına gerek olmadığına ilişkin komisyon kararına, Genel Kurul'da CHP'liler olarak izin vermeyeceğiz.'' AK Parti'nin dokunulmazlıklar konusundaki tavrının altında ''Başbakan, bakanlar ve milletvekilleri hakkında ciddi iddiaları içeren yolsuzluk dosyalarının yattığını'' savunan Baykal, ''AKP iktidarı, yargının karşısına çıkacak cesareti kendisinde bulamıyor'' dedi. 
     Konuşmasında bazı iddiaları da gündeme getiren Baykal, İMKB'nin okul yapımı için Milli Eğitim Bakanlığı'na bağışladığı 400 trilyon liranın harcanmasıyla ilgili olarak, ''Burunlarına hoş olmayan kokular geldiğini'' ifade etti. 
     Okul yapımıyla ilgili ihalede, ''35'inci sıradaki firmaya işin havale edilmesini anlayamadıklarını'' kaydeden Baykal, bu konuda milletvekillerinin yönelttiği sorulara yanıt alamadıklarını söyledi. 
     Baykal, ayrıca, bugüne kadar vergi borcu silinenlerin isimlerinin açıklanmamasını eleştirerek, kimsenin gizlilik arkasına saklanmaması gerektiğini söyledi. Deniz Baykal, ''Vergiyi silen devlet, silinen vergi milletin milletin silinen vergi borçlarını bilmeye hakkı var'' dedi. 
     Baykal, ''Türkiye, AKP iktidarı sayesinde laikliği yeniden keşfetmiş, laikliğin, Lozan'ın, ulusal bütünlüğün ve Türkiye'nin bağımsızlığının önemini bir kez daha kavramıştır'' dedi. 
     CHP Lideri Baykal, partisinin TBMM grup toplantısında Türkiye'nin giderek daha çok borçlandığını, IMF ile ilişkilerin üç yıl daha uzatılması için çalışmaların sürdüğünü söyledi. AK Parti'nin iktidara bunları yapmak için gelmediğini ifade eden Baykal, iktidarın söylediklerinin tam tersi istikamette yürüdüğünü savundu. ''İktidar AKP'yi yoğuruyor, yeniden şekillendiriyor, adeta yeniden inşa ediyor'' diyen Baykal, sözlerini şöyle sürdürdü 
     ''Halktan oy alıyor, gelip Ankara'da dönüşüyorsunuz. Şimdi bu ekonomi politikasında yaşanmıştır. Sadece o noktada değil başka konularda da benzer gelişmeler ortaya çıkmıştır. Geride bıraktığımız dönemde 'Bunlar gelecek ne yapacaklar, eğitim sistemini değiştirecekler mi, Türkiye'nin temel anayasal düzenini etkilemeye çalışacaklar mı Laik demokratik anlayışı sıkıntıya sokacak açılımlara gidecekler mi' diye kaygı vardı. 
     Bu dönemde, 'AKP'nin bu işlerle hiç ilgisinin olmadığı, kesinlikle rejimimizi bozmaya, değiştirmeye yönelmediği, laik, demokratik cumhuriyete yönelik bir tehdit söz konusu olmadığı' izlenimini milletin aldığını söyleme imkanı var mıdır 
     Geldiğimizi noktada Türkiye'de anayasal rejimimizin, laik demokratik cumhuriyetimizin özüne yönelik bir müdahalenin ortaya çıkmamış olması, böyle bir arayışın sergilenmemiş olmasından dolayı değildir. Türkiye'nin dengeleri, Türkiye'nin gelişme düzeyi, bugün ortaya çıkan tablo, iktidarın arayışlarını caydıracak, etkisiz kılacak bir manzarayı sergilemiştir. İktidar, Türkiye gerçeğini kabul etmek, o gerçeği esas alarak adım atmak zorunluluğu ile karşı karşıya kalmıştır.'' Türkiye'nin, AK Parti iktidarı sayesinde laikliğin önemini kavradığını ifade eden Baykal, şöyle devam etti 
     ''Türkiye'de laiklik, bir anlamda günlük olağan bir yaşam biçimiydi. Kimsenin kafasında bir tereddüt yoktu. AKP iktidarı, Türkiye'nin bu anlayışını fırsat bulursa değiştirebileceği, yenileyebileceği, bu konuda bazı arayışları ortaya koyduğu bir dönemi yaşatmıştır. Bu manzara karşısında herkes, çok kolayca ortaya çıkmış olan bir anlayışın ne kadar değerli, savunulması gereken, tehdit altına girdiği zaman çok büyük sıkıntılar doğurabilecek bir durum yarattığını görmüştür ve laikliği, AKP iktidarı sayesinde bir kez daha keşfetmiştir.'' Avrupa'da da benzer gelişmeler yaşandığını belirten Baykal, ''Türkiye'nin bu sağlıklı bakış açısının ne kadar değerli olduğu, bugün Avrupa'daki ülkelerin kendi deneyimleri ile ortaya çıkmaya başladı. Fransa da yaşıyor bunu öğreniyor, Almanya da yaşıyor bunu öğreniyor. Türkiye'de bu konuyu yok sayan milyonlarca insan, genç kuşak, birden bire bir tehlike seziyor ve bu konuyu yeniden değerlendirme ihtiyacı hissediyor ve konuya sahip çıkıyor. AKP iktidarı Türkiye'ye laikliğin önemini, değerini öğretmiştir. Umarım kendisi de öğrenmiştir'' dedi. 
     
     LOZAN'IN ÖNEMİ 

     AK Parti'nin ''tutarsız davranışları, ilkesiz tutumları, dışardan ne getirilirse her şeyi içeriye yansıtma gayretleri'' karşısında bir konunun da ortaya çıktığını ifade eden Baykal, Türkiye'nin AK Parti iktidarı sayesinde Lozan'ın, ulusal bütünlüğün, Türkiye Cumhuriyeti'nin bağımsızlığının önemini ve değerini de yeniden öğrendiğini ileri sürdü. Baykal, ''Kendisi buna önem verdiği için değil, yaşanan gerçekler, onun fırsat verdiği olumsuz açılımlar, bir tepkiyi doğuruyor ve toplum yavaş yavaş, 'ne oluyor' diye bu konuya yeni bir bakış ile eğiliyor ve ulusal bütünlüğü, Lozan'ı, Türkiye için büyük önemini ve değerini ve Türkiye'nin bağımsızlığının önemini, değerini yeniden kavramaya başlıyor. Bütün bunlar AKP'nin sayesinde ortaya çıkan tablolardır'' dedi. 
     
     IRAK'TAKİ GELİŞMELER 

     Irak'ta yaşanan gelişmelere de değinen Baykal, Türkiye'nin etkisiz ve aciz bir görüntü sergilediğini ileri sürdü. ''Kerkük'teki gelişmeler bunun somut örneği'' diyen Baykal, Kerkük'te demografik yapının değiştirilmesi durumunda uygulamaya konulmak üzere askeri hazırlık yapıldığı yolundaki haberlere dikkati çekti. 
     Hükümetin bir şey yapmak yerine, sadece bir şeyler yapılıyor izlenimi vermeye çalıştığını iddia eden Baykal, böyle haberlerle gelişmeleri yönlendirmenin mümkün olmadığını söyledi. 
     ''Bizim, kimsenin bir karış toprağında gözümüz yok'' diyen Baykal, Irak'ta yaşayan herkesin etnik, dini yapısı ne olursa olsun Türklerin yakını olduğunu ve o nedenle sadece huzur istediklerini ifade etti. Baykal, Türkiye'nin, ''ağabey ülke'' olarak zamanında alınacak önlemlerle bölgede etkin rol üstlenmesi gerektiğini dile getirdi. 
     
     TÜRKİYE'NİN ULUSAL ONURU 

     CHP Genel Başkanı Deniz Baykal, hükümetten ve Başbakan'dan bir ricası bulunduğunu ifade ederek, sözlerini şöyle tamamladı 
     ''Lütfen bir daha Türkiye Cumhuriyeti'nin Başbakanı sıfatıyla hiçbir ülkeden, tek kuruşluk çıkar için talepte bulunmasın. 
     Başbakan'ın, ulusal onur konusunda çok geniş olduğunu biliyoruz. Ama o Başbakan, kendi kişisel ölçülerini Türkiye'ye dayatmaya hakkı yok. Ulusal onur anlayışımızla Başbakanınki farklı. Ama Türk halkını rencide etmeye, mahcup etmeye hakkı yok. 
     '2.7 milyar dolarlık uçak alıyoruz. Bir uçak da bize verin'. 'Uçak kurtarmaz, bir Mercedes verelim'... Ayıp değil mi Başbakan'ın tüccar siyaset anlayışı ölçüyü kaçırmıştır.'' 
     
</TEXT>
</DOC>
