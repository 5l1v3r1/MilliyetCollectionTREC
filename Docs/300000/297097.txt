<DOC>
<DOCNO> 297097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonyas03.html </URL>
<DATE> 2004/12/12/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
'Duvara Karşı' Avrupa'nın en iyi filmi... 
</HEADLINE>
<TEXT>

     Türk yönetmen Fatih Akın'ın ''Duvara Karşı'' adlı filmi, 2004 Avrupa En İyi Film Ödülü'nü kazandı. 
     Cahit ile Sibel adlı iki karakterin fırtınalı aşk ilişkilerini anlatan film, dün gece İspanya'nın Barselona kentindeki Kongre Sarayı'nda düzenlenen gala gecesinde, Avrupa Sinema Akademisi tarafından verilen ödüle layık görüldü. 
     Fatih Akın'ın ''Duvara Karşı'' adlı filmi, daha önce de Berlin Film Festivali 'nde Altın Ayı ile Alman Film Ödülü'nü kazanmıştı. 
     Alman ve Türk vatandaşı olan Fatih Akın, ödül töreninde sonra yaptığı açıklamada, filmin Avrupa'daki Müslüman göçmenlerin sorunlarına eğilen ilk yapımlardan birisi olduğunu söyledi. 
     ''Türk, Türk-Alman ve Alman şeklinde filmin 3 değişik bakış açısı var'' diyen Fatih Akın, ''Biz bu üç değişik görüşü bir araya getirerek bir orta yol bulmaya çalıştık'' diye konuştu. 
     Avrupa Film Ödülleri'nde en iyi kadın oyuncu ödülü İngiliz aktris Imelda Staunton'a, ''Duvara Karşı'' ile en iyi film için yarışan ''Vera Drake'' filmindeki rolü için verildi. 
     Yine Fatih Akın'ın filmiyle yarışan bir başka yapım İspanyol ''Mar adentro'' filmindeki tiplemesiyle İspanyol Javier Bardem, en iyi erkek oyuncu ödülünü kazandı. Bu filmin yönetmeni Alejandro Amenabar da en yönetmen ödülünü aldı. 
     Fransız sinemacılar Agnes Jaoui ''Comme une image'' adlı filmi için en iyi senaryo, bir başka Fransız Jean Pierre Bacri de ''J'attendrai le suivant'' adlı yapım için en iyi kısa metrajlı film senaryosu ödüllerine layık görüldü. 
     Törene, Wim Wenders, Jeremy Irons, Jeanne Moreau, Victoria Abril, Sergi Lopez, Nikita Mijalkov, Franka Potente ve Bruno Ganz gibi ünlü oyuncular da katıldı. 
     Fatih Akın Gururluyum 
     Avrupa Film Ödülü'nü alan rejisör Fatih Akın, ''tüm ödülleri, istediklerini istediği gibi yaptığı için aldığını'' söyledi. 
     ''Duvara Karşı'' filmiyle çok sayıda ödül kazanan Akın, Alman Haber Ajansı'na DPA yaptığı açıklamada, ''Avrupa Film Ödülü çok gurur verici bir ödül. Ancak Berlin Film Festivali'nde aldığım 'Altın Ayı' ödülü hepsini aşıyor. Çünkü tüm başarılarım bu ödülle birlikte başladı. Bu ödülü aldıktan sonra kendime uzun bir süre güvensizlik duydum. Ancak tüm ödülleri, istediklerimi istediğim gibi yaptığım için aldım. Ve bu yolda devam etmem gerektiğine karar verdim'' dedi. 
     Çalışmalarının, aldığı çok sayıdaki ödülün etkisi altında kalmamasına özen gösterdiğini ifade eden Akın, ''Ben önceliği her zaman çalışmalarıma veririm. Ekmek paramı buradan kazanıyorum'' diye konuştu. 
     Bu arada, Akın, Cannes Film Festivali'ne katılmak amacıyla İstanbul'daki müzik çevreleriyle ilgili olarak hazırlayacağı belgeselin çekimlerine 14 Aralık'ta başlayacağını açıkladı. 
     
</TEXT>
</DOC>
