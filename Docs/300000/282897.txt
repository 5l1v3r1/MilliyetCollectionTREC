<DOC>
<DOCNO> 282897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun09.html </URL>
<DATE> 2004/10/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arafat, ağır gribal enfeksiyon geçiriyor... 
</HEADLINE>
<TEXT>

     Filistin lideri Yaser Arafat'ın bir süredir ağır gribal enfeksiyon geçirdiği, İsrail'in izin vermesinin ardından dün Ramallah'a gelen Tunuslu doktorlar tarafından muayene edildiği belirtildi. 
     Arafat, geçen hafta başında Türkiye'nin Kudüs Başkonsolosu Hüseyin Avni Bıçaklı'yı kabul ederek, Türkiye'ye yardımları için teşekkür etmiş, randevu gününün belirlenmesindeki gecikmenin gripten kaynaklandığı ifade edilmişti. 
     Filistin Yönetimi liderinin gribi atlatamaması üzerine, dün Ramallah'a gelerek Arafat'ı muayene eden Tunuslu doktorların arasında bir dahiliye uzmanıyla bir nörologun da bulunduğu bildirildi. 
     Filistin kaynakları, Arafat'ın yüksek ateşi ve mide bulantısı olduğunu belirterek, durumunun ''şimdi daha iyi'' olduğunu söylediler. 
     Kendisi de hekim olan ve Arafat'a yakınlığıyla bilinen İsrailli Arap milletvekili Ahmed Tıbi, İsrail Radyosu'na yaptığı açıklamada, Arafat'ın sağlığının ''normale döndüğünü'' söyledi. 
     İsrail Kanal 2 televizyonu ise Tunuslu doktorların, Arafat'a safra kesesi taşı ve bağırsak enfeksiyonu teşhisi koyduklarını bildirdi. Haberde, Arafat'ın ameliyat edilmesi gerektiği ifade edilerek, bu nedenle yurtdışına gitmesi gerektiği öne sürüldü. 
     Jerusalem Post gazetesinde yayımlanan haberde ise El Fetih liderlerinden ve Arafat'a yakınlığıyla bilinen Hani El-Hassan, Arafat'ın sürekli hasta olduğu söylentilerinin İsrail tarafından çıkarıldığını öne sürdü ve bunun bir ''İsrail propagandası'' olduğunu söyledi. 
     ''İsrailliler, hep katılacakları bir cenaze töreni arayışı içinde'' diyen El-Hassan, Arafat'ın ameliyat edilmesi gerektiğine ilişkin haberlerin de yine İsrail tarafından yayıldığını iddia etti. 
     Yaklaşık 2,5 yıldır Filistin Yönetimi merkezi Ramallah'taki karargahından Mukata dışarı çıkmayan Arafat'ın, doktorlarının uyarısına rağmen oruç tuttuğu, ancak hastalığı nedeniyle Ramazan'ın ilk cuma günü Haremüş Şerif'e gidemediği belirtildi. 
     Arafat'a yakın kaynaklar, 75 yaşındaki Filistin liderinin günde 18 saat çalıştığını ifade ederek, bu temponun, bu yaşta bir kişi için ''ağır'' olduğunu ve hastanede birkaç gün dinlenmesinin kendisine iyi geleceğini kaydediyorlar. 
     
</TEXT>
</DOC>
