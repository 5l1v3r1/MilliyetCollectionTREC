<DOC>
<DOCNO> 286260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/axspo03.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi barut gibi 
</HEADLINE>
<TEXT>


Galatasaray Teknik Direktörü, kulüp içinde konuşulanların medyaya sızdırılmasından rahatsız olduğunu söyledi, "Bazı şeylerin dışarıya çıkmasını istemiyorum" dedi 


İnce mesajlar 
SARI - Kırmızılı takımın Rumen çalıştırıcısı Hagi, göreve başladığı günden bu yana belki de en ilginç basın toplantısını dün düzenledi. Genç teknik adam, kulüp içinde konuşulan özel şeylerin basına sızdırılmasından şikayetçi olup, "Transferlerle ilgili konular bizim iç mutafağımızda konuşulur. Bunların dışarıya çıkmasına kızgınım. Konuşanlar önümüzdeki zor fikstürü sanırım unutuyorlar" diye konuştu. 

'Sadece futbol' 
HAGİ, medyayla ilişki içinde olan insanların takımın başarısını düşünüp, sadece maçlarla ilgili açıklamalar yapmasını istedi. Gneç teknik adam şunları söyledi "İlk yarı bitine kadar ben sadece futbolu düşüneceğim. Galatasaray camiası yönetici, oyuncular ve teknik heyet sadece 6 maça konsantre olmalı. Onun dışında diğer şeyler ekstradır. Benim için önemsizdir. Bu tip şeyler bizim konsantremizi bozar." 

'Favori değiliz' 
DİYARBAKIR sınavının zor geçeceğini belirten Hagi, favori olarak gösterilmekten rahatsız olduğunu dile getirdi. Hagi, "Kolay maç yoktur. Oyuncularıma 'maçın zorluğuna kendinizi ayarlayın. Bu tip maçlarda alacağımız puanlarla şampiyon olabiliriz. Bu yüzden hata yapmamalıyız' dedim. Sebat maçı iyi örnek. Oyuncularımızın görüşü taktiksel olarak hatalıydı. Çok gol atmalıyız diye kafalarına takıp, zorlandılar" dedi. 

Tomas paniği 

GALATASARAY'IN savunmadaki kilit isimlerinden Tomas'ın son antrenmanda sakatlık geçirmesi teknik kadronun yüreğini ağzına getirdi. Çalışma sırasında hemen kontrolden geçirilen Hırvat yıldızın durumunun ciddi olmaması yüzleri güldürdü. Diyarbakır kafilesinde yer alan Tomas'ın ilk on birde forma giyebileceği bildirildi. Bu arada Galatasaray'da cezalı Hasan dışında eksik yok. 

Cim - Bom'a sevgi seli 

SARI - Kırmızılı takım dün sabah Florya Metin Oktay Tesisleri'nde basına kapalı yaptığı antrenmanın ardından Diyarbakır'a uçtu. Galatasaray kafilesini havaalanında kalabalık bir taraftar grubu karşıladı. Teknik Direktör Hagi'yi alkış yağmuruna tutan Sarı - Kırmızılılar, Hakan Şükür'e de büyük ilgi gösterdi. Futbolcular yoğun ilgi nedeniyle otobüslere ulaşmakta zorluk çekerken, takımın kaldığı otelde sıkı güvenlik önlemleri alındı. 


</TEXT>
</DOC>
