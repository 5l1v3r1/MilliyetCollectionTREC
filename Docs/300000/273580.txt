<DOC>
<DOCNO> 273580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun05.html </URL>
<DATE> 2004/09/21/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Jeanne Kasırgası'nın korkunç bilançosu 556 ölü 
</HEADLINE>
<TEXT>

     Karayibler'de büyük bir yıkıma yol açan Jeanne kasırgasının Haiti'de en az 556 kişinin ölümüne neden olduğu ve ölü sayısının artmasından korkulduğu bildirildi. 
     BM sözcüsü Touissant Kong-Doudou, kasırganın toprak kaymalarına ve sel baskınlarına yol açtığını, yüzlerce kişinin evsiz kaldığını söyledi. 
     Kurtarma ekiplerinin, ülkenin en büyük üçüncü kenti olan Gonavies'de, sel suları arasından ceset topladığı, kent sakinlerinin, geceyi ağaçların, otomobillerin ve evlerinin çatılarının üzerinde geçirdikleri bildiriliyor. 
     Kentteki hastanelerin morglarına şu ana kadar 500'den fazla ceset getirildiği, ülkenin kuzeyindeki Port-de-Paix kentinde de 56 kişinin hayatını kaybettiği belirtildi. 
     Haitili sivil savunma sözcüsü Dieufort Deslorges, Gonaives kenti başta olmak üzere kasırgadan etkilenen birçok bölgede daha fazla ceset bulmaktan korktuklarını söyledi. 
     
</TEXT>
</DOC>
