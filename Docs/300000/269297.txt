<DOC>
<DOCNO> 269297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/guncel/axgun01.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle yardım olmaz olsun 
</HEADLINE>
<TEXT>


Adapazarı'nda öğrencilere önlük ve kırtasiye yardımı "siyasi şov"a dönüştü. Öğrenciler, AKP'li Çelik'in de katıldığı törende başlarını öne eğdi 

ZAFER TOKUŞ Sakarya DHA 

Marmara Depremi'nin ardından işsizliğin doruk noktaya ulaştığı Adapazarı'nda "yardım ayıbı" yaşandı. Yeni yerleşim bölgesi Camili'de muhtarlık 33 yardıma muhtaç ailenin çocuğuna önlük yardımı için tören düzenledi. AKP Sakarya Milletvekili Hasan Ali Çelik, Merkez Belediye Başkan Yardımcısı Naci İris'in de katıldığı törende önlük dağıtılan çocuklar utandıkları için başlarını önlerine eğdi, birçoğu da fotoğraf karesine girmedi. 
Adapazarı'nda deprem sonrası yapılan Camili bölgesi mahalle muhtarı Yunus Özçelik, kampanya düzenleyerek yardıma muhtaç ailelerin çocuklarına önlük aldı. Muhtar önlüklerin dağıtımı için tören düzenledi. Törene milletvekili Çelik ile İris de katıldı. Çocukların önlük almak için sıralandığı törende konuşan Özçelik, yardıma muhtaç ailelerin çocuklarına okul öncesi destek olmak istediklerini, herkesin çevresinde oturan fakir çocuklara yardım etmesini istedi. 

Boyunları büküldü 
Konuşmaların ardından çocuklara önlüklerin ve birkaç kırtasiye malzemesinin bulunduğu paketler dağıtıldı. Ancak, babaları işsiz veya yetim oldukları için çaresiz kalan çocuklar, bunları başlarını eğip utanarak aldı. Bu yetmezmiş gibi törene katılanlar, çocuklarla toplu fotoğraf çektirmek istedi. Ancak çocukların büyük bölümü fotoğraf karesine girmeyip oradan uzaklaştı. Birçok vatandaşla bazı gazeteciler de "Bu tür yardımın reklamı olmaz. Çocukları niye küçük düşürüyorsunuz " diyerek muhtarla törene katılanlara tepki gösterdi. Fotoğraf karesine 33 çocuktan sadece dokuzu girdi. 


</TEXT>
</DOC>
