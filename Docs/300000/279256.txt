<DOC>
<DOCNO> 279256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/dunya/adun.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyan olsaydık hiç sorun çıkmazdı 
</HEADLINE>
<TEXT>


Türkiye'nin Paris Büyükelçisi Uluç Özülker, Le Parisien gazetesinin manşetten verdiği demecinde, Fransa'daki Türkiye karşıtlığının esas nedeninin din olduğunu söyledi 

MİNE G. KIRIKKANAT Paris 


Türkiye'nin Paris Büyükelçisi Uluç Özülker, Türkiye'nin AB üyeliğine karşı tereddütlerin giderek yaygınlaştığı, hatta bu konuda referanduma gidilmesi istenen Fransa'da, Türkiye karşıtlığının altında yatan esas etkenin "din" olduğunu söyledi. 
Büyükelçi, Le Parisien gazetesinde yayımlanan röportajında, "Bütün çekincelerin gerçek nedeni dindir. Eğer Türkiye Hıristiyan bir ülke olsaydı hiç sorun olmayacaktı. Ne var ki Müslüman bir ülkeyiz" dedi. 
Ancak, "Müslüman Türkiye'nin AB'ye katılımının Avrupa'yı dejenere etmeyeceğini" vurgulayan Özülker, "Çünkü Avrupa bir Hıristiyanlık iç denizi değildir. Türkiye, 25 üyeyle aynı demokratik değerleri paylaşmaktadır. AB'yle ilişkilerimiz 1959'dan beri sürmektedir ve Gümrük Birliği'ne dahiliz. Birlikteliğimiz çok eski" diye konuştu. 
Türkiye'nin üyeliğiyle ilgili Fransa'da devam eden tartışmadan dolayı hayal kırıklığına uğradığını da dile getiren Özülker, "Tartışma artık Türkiye olmaktan çıktı. Fransızlar kendi kimliklerini tartışıyor. Fransa, bizim Avrupalılığımızı geri alamaz" ifadesini kullandı. Özülker, Atatürk devrimlerinin de Fransız devrimi ve yüzyılın aydınlanma hareketinden etkilendiğine dikkat çekti. 

'Soykırımı kanıtlayın' 
Türk Büyükelçi'nin bu sözleri, "Le Parisien"e manşet oldu. Gazetenin, Türkiye'nin Ermeni soykırımını tanıyıp tanımayacağına ilişkin sorusunu da yanıtlayan Uluç Özülker, "Bu soykırım belgelenmiş değildir. Elbette üzüntü verici hadiseler olmuştur ama bir soykırımdan söz etmek için, kanıtlar gerekir. Oysa kanıt yoktur. İngiltere, 118 Osmanlı yöneticisini yargılamak amacıyla ülke dışına çıkarmış, ancak mahkeme sonunda soykırımdan söz edebilmek için yeterli kanıt olmadığına karar vermiştir. Bu konuda uluslararası ve yansız tarihçilerin toplanıp bir hükme varabilmesi gerekir. Böyle bir çalışmanın sonuçlarını kabul ederiz" şeklinde konuştu. 
Fransa'da tüm siyasi partilere yayılan Türkiye karşıtlığına rağmen pek çok düşünür ve aydın, Türkiye yanlısı makaleleriyle dikkati çekiyor. Bunlardan sonuncusu, Journal de Dimanche'da yayımlanan ünlü düşünür Edgar Morin'in makalesi oldu. Türkiye karşıtlığını tümüyle "tarih bilgisizliği ve Türkiye'ye hakkındaki cehalete" bağlayan Morin, ülkenin Avrupalılığını savunduğu makalesinde, "19. yüzyılda Türkiye Avrupa'nın 'hasta adamı' idi. Günümüzde ise, Türkiye'nin AB üyeliği önünde, Avrupa hastalanmış görünüyor" dedi. 


</TEXT>
</DOC>
