<DOC>
<DOCNO> 287900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/guncel/gun06.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul baskınında 2 Türk terörist 
</HEADLINE>
<TEXT>


Rusya'da, çoğu çocuk 400 kişinin öldüğü okul baskınına katılan 17 teröristin cesedi teşhis edildi 

CENK BAŞLAMIŞ Moskova 

Kuzey Osetya'nın Beslan kasabasında eylül ayında düzenlenen okul baskını eylemine katılan teröristler arasında 2 Türk vatandaşının da bulunduğu belirlendi. 
İzvestiya gazetesinin soruşturmayı yürüten Başsavcılık yetkililerinden aldığı bilgiye göre, çoğu çocuk 400'e yakın kişinin öldüğü baskını 32 teröristin gerçekleştirdiği belirlendi ve bunlardan 17'sinin cesedi teşhis edildi. Başsavcılık kaynakları, henüz teşhis edilemeyen cesetlerden ikisinin yabancı ülke vatandaşlarına ait olabileceğinin düşünüldüğünü açıkladı. İzvestiya, Muhammed ve Faruk ya da Ferruh adlarındaki bu kişilerin Türk vatandaşı olduğunun belirlendiğini yazdı, ancak daha ayrıntılı bilgi vermedi. Eylemin ardından Başsavcılık yetkilileri, baskına Muhammed adında bir Türk vatandaşının da katılmış olabileceğini açıklamıştı. Geçen hafta da Çeçenistan'da 2 Türk vatandaşı çatışma sonucu ölü ele geçirilmişti. 
Gazeteler, Rusya tarihinin en kanlı terör eylemini düzenleyenlerin gerçek sayısının 40'ın üzerinde olduğunu yazdı. Gazetelere göre, canlı yakalanan terörist sayısı açıklandığı gibi bir değil, 3. Buna karşılık kaçmayı başaran teröristlerin sayısı ise 10'a yakın. 




</TEXT>
</DOC>
