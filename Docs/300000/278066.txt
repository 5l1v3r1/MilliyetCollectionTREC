<DOC>
<DOCNO> 278066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko34.html </URL>
<DATE> 2004/10/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
BMC'den yeni hafif ticari araç Megastar 
</HEADLINE>
<TEXT>

     BMC Sanayi ve Ticaret A.Ş. tarafından üretilen Megastar adlı hafif ticari araç, İngiltere'den Malezya'ya kadar çok sayıda ülkeye ihraç edilecek. 
     Yeni model, İstanbul'da düzenlenen bir basın toplantısı ile tanıtıldı. BMC Sanayi ve Ticaret A.Ş. Yönetim Kurulu Başkan Vekili ve Murahhas Aza Mehmet Demirpençe, toplantıda yaptığı konuşmada, bu yıl 40. kuruluş yıldönümünü kutladıklarını belirterek, şirketin Çukurova Holding bünyesine katılmasından sonra çok önemli yatırımlar yaptığını söyledi. 
     1996'da tamamen Türk mühendislerce Profesyonel adlı kamyonu ürettiklerini anımsatan Demirpençe, halen İngiltere, Romanya, Cezayir, Malezya ve Güney Afrika'ya ihraç edilen, İran ve Malezya'da da üretim lisansı bulunan bu kamyonun BMC'yi kamyon pazarında liderliğe taşıdığını vurguladı. 
     Demirpençe, İran'a ayda 50-150 adet arasında değişen sayıda kamyon ihraç ettiklerini, oradaki fabrikanın faaliyete geçmesi halinde de parça göndereceklerini kaydetti. BMC'nin 50'den fazla ülkeye ihracatının devam ettiğine değinen Demirpençe, ''Yunanistan, Atina'da yapılan Olimpiyatlarda Yunan polisinin kullandığı 45 otobüsü BMC'ye sipariş etmiştir'' dedi. 
     
     ''KAPASİTEYİ 50 BİNE ÇIKARACAĞIZ'' 
     Mehmet Demirpençe, hafif ticari araç pazarında rakiplerinin kendilerinden pazar payı kapmaya başladıklarını ifade ederek, ''Biz de 40 milyon dolarlık yatırımla, tamamen Türk mühendis ve işçilerin emeğiyle Megastar'ı geliştirdik. Önümüzdeki yıllarda, yılda 22 bin olan üretim kapasitemizi önce 25-40, sonra da 50 bine çıkarmayı planlıyoruz ve ona göre yatırım yapacağız'' diye konuştu. 
     Hafif ticari araç olan Megastar'ın tamamen Türk mühendisleri ve Türk işçilerinin emeğiyle üretildiğini anlatan Demirpençe, şöyle devam etti 
     ''Araçlarımız yurtiçi ve yurtdışı müşterilerimizin isteği doğrultusunda tasarlandı. Bunun için Ferrari, Alfa-Romeo, Peugeot gibi araçları çizen dünyaca ünlü İtalyan stilist Pinin Farina firmasıyla çalıştık. 4 ürün grubunda 22 modelden oluşan Megastar ailesi için 74 Türk mühendis ve 235 teknik eleman 6 yıl boyunca çalıştı. 120 milyon dolarlık yatırıma ek, fabrika hariç AR-GE, tasarım gibi çalışmalara 40 milyon dolar yatırdık.'' Demirpençe, önümüzdeki 10-15 yıl içinde 250 ila 500 bin arasında Megastar satmayı planladıklarını belirterek, ''Dünyada kamyon üreticileri arasında 18. sırada bulunan BMC'nin, Cumhuriyet'in 100. kuruluş yıldönümü olan 2023'de, Çin'den gelebilecek firmalar hariç, dünya liginde ilk 10'da yer almasını hedefliyoruz'' dedi. 
     Demirpençe, Megastar'ın İngiltere'den Malezya'ya kadar birçok ülkeye ihraç edileceğini kaydetti. 
     
     SAVUNMA SANAYİ İHALESİ 
     Mehmet Demirpençe, BMC'nin gerek Türkiye gerekse Türkiye dostu ülkelerin silahlı kuvvetlerinin araç ihtiyacını karşıladığına dikkat çekerek, Makedonya, Pakistan ve Tanzanya savunma bakanlıklarının BMC ile ilgilendiklerini söyledi. 
     Demirpençe, ''Oralarda katıldığımız ihalelerde çok iyi durumdayız. Sanıyorum önümüzdeki birkaç ay içinde bu ülkelerle ilgili önemli gelişmeler olacak'' diye konuştu. 
     Türkiye'de Savunma Sanayi Müsteşarlığı'nın ihtiyaç duyduğu tanklara işaret eden Demirpençe, ''BMC, 2014'lerde devreye alınacak yerli Türk tanklarının dizayn edilmesi, geliştirilmesi ve seri üretimi için görevlendirilen 3 şirketten biridir'' dedi. 
     BMC Genel Müdür Yardımcısı Turgut Cankılıç ise üretilecek Megastar'ların yüzde 48'inin van, yüzde 35'inin kamyonet, yüzde 13'ünün minibüs ve yüzde 4'ünün midibüslerden oluşacağını bildirdi. Cankılıç, araçların 130 ve 110 beygir gücü olan, 2 farklı motor seçeneği bulunduğunu kaydetti. 
     
</TEXT>
</DOC>
