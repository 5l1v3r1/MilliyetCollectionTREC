<DOC>
<DOCNO> 271888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/siyaset/axsiy02.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhtilaller başarısız oldu' 
</HEADLINE>
<TEXT>


Türkiye'de ordunun rolünü konu alan konferansta, Hollanda Genelkurmay Başkanı Berlijn de, Türk ordusunun AB sürecinde farklı bir konuma hazırlanması gerektiğini söyledi 

BARKIN ŞIK Ankara 


Bilkent Üniversitesi Siyaset Bilimi Bölümü Başkanı Prof. Dr. Metin Heper, ihtilallerin başarıya ulaşıp ulaşmadığını sorduğu Genelkurmay Başkanı Orgeneral Hilmi Özkök'ten, "İhtilaller başarılı değildi" yanıtını aldığını söyledi. 
"Türkiye'nin AB Üyeliği Beklentileri - Silahlı Kuvvetlerin Rolü" konulu konferans dün Ankara Hilton Oteli'nde düzenlendi. Konferansa gerekçe olan ve eski Hollanda Savunma Bakanı Wim van Eekelen'in başkanlığındaki bir uzman heyetince hazırlanan rapora katkıda bulunan Heper, Özkök'e bir ay kadar önce ihtilallerin başarıya ulaşıp ulaşmadığını sorduğunu anlattı. 

'Vatandaşa inanç artacak' 
Heper, Özkök'ün şu yanıtı verdiğini aktardı 
"Bu ihtilaller başarılı değildi. Siyasi hayatı yasaklananlar bir süre sonra geri döndüler. Gelecekte vatandaşın sağduyusuna olan inanç daha da artacak ve siviller son sözü söyleyecek." 
AB Dönem Başkanı Hollanda'nın Savunma Bakanı adına konuşan Hollanda Genelkurmay Başkanı Dick Berlijn de, AB sürecinde Türkiye'nin ilerleme göstermesi gereken alanların birinin de silahlı kuvvetlerin demokratik yoldan seçilmiş liderlere bağlı tutulması olduğunu kaydetti. 
TSK'nın modern Türkiye'nin kuruluşunda önemli rol oynadığına dikkat çeken Berlijn, "Bu özel konumu da göz önünde bulundurarak, AB, Türk ordusunun siyasette artık farklı bir konuma hazırlanmak zorunda olduğunu düşünüyor" dedi. 
Berlijn, bu çerçevede Genelkurmay Başkanı'nın konumunun daha alt düzeylerde tutulması ve Meclis'in savunma bütçesi üzerinde kontrolünün olması gerektiğini kaydetti. Birçok AB ülkesinde Savunma Bakanı'na bağlı olan Genelkurmay Başkanı'nın Türkiye'de Başbakan'a bağlı bulunduğunu anımsatan Berlijn, Savunma Bakanlığı kadrolarında asker - sivil dengesi aranmasına karşın askerlerin ağır bastığını söyledi. 

Değişiklikler acı verecek 
Berlijn, reformların uygulaması açısından "yapılacak çok iş olduğunu", değişikliklerin bir kısmının "acı vermeden" gerçekleşemeyeceğini kaydetti. 
Emekli Orgeneral Edip Başer ise, Genelkurmay'ın Savunma Bakanlığı'na bağlanması için şu anın doğru zamanlama olmadığını kaydetti. Başer, asker - sivil ilişkilerindeki adımların TSK ile halkın arasını bozmayacak şekilde atılması gerektiğini savundu. 
Eski AB Türkiye Temsilcisi Büyükelçi Michael Lake de, "Türkiye'deki laik ve demokratik sistemde sorun yaşanması durumunda müzakerelerin duracağını" belirtirken "AB'nin bu değerlerin garantisi" olduğunu söyledi. 


</TEXT>
</DOC>
