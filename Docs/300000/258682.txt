<DOC>
<DOCNO> 258682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/yasam/ayas.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakımlı Fransızlar 
</HEADLINE>
<TEXT>


AB istatistik kurumunun yaptığı ankete göre Fransız erkekler kadınlarına oranla bakımlarına daha özen gösteriyor. En kılıbık ise Sloven erkekler 

GÜVEN ÖZALP Brüksel 

Avrupa Birliği'nin AB istatistik kurumu Eurostat'ın 9 Birlik üyesi ve Norveç'te yaptığı bir araştırma, kişisel bakımlarına en fazla zaman ayıran ve en fazla uyuyanların Fransızlar olduğunu ortaya koydu. 
Avrupalıların bir günlük zamanlarını nasıl değerlendirdiklerine yönelik olarak yapılan araştırma, para kazandıkları işe en çok zaman ayıranların ise İngilizler olduğunu gösteriyor. 
Belçika, Almanya, Estonya, Fransa, Macaristan, Slovenya, Finlandiya, İsveç, İngiltere ve AB üyesi olmayan Norveç'te yapılan araştırmaya göre, bir gün içinde en fazla boş zamana sahip olanlar Norveçliler. 

Macar kadınlar mutfakta 
Fransızlar hem erkeklerde hem de kadınlarda yeme, içme ve kişisel bakımlarına en fazla zaman ayıran millet olma özelliği de taşıyor. Yaşı 20 ile 74 arasında olan Fransız kadınlar bu alanda kendilerine her gün 2 saat 57 dakika ayırırken, Fransız erkeklerin ayırdığı zaman ise 2 saat 58 dakika olarak dikkat çekiyor. Fransızların bir başka özelliğini ise en fazla uyuyanlar olmaları oluşturuyor. En fazla ev işi yapan erkeklerin Slovenya'da olduğu belirlendi. Araştırmaya göre, evde yemek yapmaya en fazla zaman ayıran erkekler İngiltere'den çıkarken yüzde 19 , bu alanda kadınlar arasında Macarlar yüzde 29 ilk sırada yer alıyor. 


</TEXT>
</DOC>
