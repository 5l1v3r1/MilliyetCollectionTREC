<DOC>
<DOCNO> 298034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur62.html </URL>
<DATE> 2004/12/15/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Mars sinema A.Ş. yönetim kurulu başkanı Yıldırım açıklama yaptı 
</HEADLINE>
<TEXT>

     Dolmabahçe'deki G-MALL Alışveriş ve Kültür Merkezi'ndeki sinemanın işletmecisi Mars Sinema A.Ş Yönetim Kurulu Başkanı Muzaffer Yıldırım, işletmedeki standart yangın önlemlerinin tam olarak alınmasının, yangında can kaybını önlediğini bildirdi. 
     Yıldırım, Hilton ParkSA Oteli'nde düzenlediği basın toplantısında, sinema salonlarını, ''Büyü'' filminin galası için Uluslararası Film Müzik Yapım Ticaret Ltd. Şti'ne tahsis ettiklerini belirtti. 
     Yangının, ''Gala gecesinde filmin konusuna uygun olması için B.A.C Tasarım Proje Ltd. Şti. tarafından gerçekleştirilen ve alışveriş merkezinin giriş kısmına yerleştirilen dekorasyon malzemesinin alev alması'' sonucu çıktığının, güvenlik kamerası görüntülerinden teyit edildiğini anlatan Yıldırım, şöyle konuştu 
     ''Oluşturulan tüneldeki kumaş ve strafor, nedenini bilmediğimiz şekilde aniden alev alıyor. İçeriye siyah duman yayılıyor. Alevlere zamanında müdahale ile sinema katına alevler çıkmadı. Sinema salonlarında ve fuayede hiçbir yanma yok. Sadece dekor malzemesi yandı. Duman nedeniyle bir panik oldu. Ancak 10-12 dakika içerisinde 700'ün üzerinde misafir dışarı çıkarıldı.'' Yıldırım, yangında can kaybı yaşanmamasının bir şans olmadığını kaydederek, ''Can kaybı olmamasının nedeni, yangın önlemlerinin tam olarak alınması, acil çıkış kapılarının, otomatik yağmurlama sisteminin bulunması, koltuk aralarının geniş olması ve personelin yangın eğitimi almasındandır'' dedi. 
     
     ''KAPILAR KİLİTLİ DEĞİLDİ'' 
     Yıldırım, salonların kapılarının kilitli olduğu yönünde basına yansıyan haberlerin doğru olmadığını da ifade ederek, şunları kaydetti 
     ''Sinemamızın salonlarının giriş ve çıkış kapılarının kilitli olması mümkün değil. Karanlık olduğu için kapıları bulamamışlardır. Ben de 4 ve 5. salonlarda olayı yaşadım. Birbirimizin elini tutarak dışarı çıktık. Misafirlerin kapıları kırarak çıktıkları doğru değildir. Çünkü kapılar standartlara uygun çelik ve kırılmazdır, yanmazdır. Kapılar dışarı doğru açılır. Çıkış kapıları standartlara göre ışıklandırılmıştır. İşletmemizin 3 noktasında acil çıkış merdivenleri var. Tüm işletme genelinde ısı algılama dedektörleri ve otomatik yağmurlama sistemi bulunuyor. Sinema bölümünde bu sistem çalışmadı, çünkü ısı buraya kadar gelmedi.'' Yönlendirme ışıklarının da yangın sırasında yandığını, ancak yoğun duman nedeniyle görülemediklerini anlatan Yıldırım, ''İnsanların yaptıkları açıklamaların duygusal olduğunu düşünüyorum. Ancak itfaiye çok hızlı geldi ve salonları kontrol ederek içeride kimse kalıp kalmadığına baktı'' dedi. 
     
     GÜVENLİK KAMERASI GÖRÜNTÜLERİ 
     Yıldırım, yangından sonra alışveriş merkezinin güvenlik kamerası görüntülerini yetkililerle izlediklerini belirterek, şöyle konuştu 
     ''Çadır girişinin önünde organizatörün güvenlik elemanları var. Kameralar bu bölgeyi gösteriyor. Yangın başladığı sırada çadırın içinde bir kızarıklık görünüyor. 5-10 saniye sonra bir parlama oluyor. 60 saniye sonra hepsi yanmaya başlıyor. Yanma süresi 15 dakika. Yangın başladığı sırada güvenlik görevlileri çadırın önünde görünmüyor. Ancak başka açılardan çekilen fakat izlenmeyen kamera görüntüleri var. Bu kasetler cumhuriyet savcılığında.'' 
     
     YANGIN YERİ BASINA GÖSTERİLDİ 
     Toplantının ardından Yıldırım, basın mensuplarıyla birlikte G-MALL Kültür ve Alışveriş Merkezi'ne giderek, olay yerini gösterdi. 
     Yangının başladığı yerdeki durumu anlatan Yıldırım, daha sonra 5, 2 ve 3 numaralı salonlardaki giriş-çıkış kapılarının nasıl çalıştığını anlattı. 
     Yıldırım, 5. salonda sinema perdesinin arkasında çıkış kapısı olacağı düşüncesiyle beyaz perdenin yırtıldığını, ancak 2 numaralı salonda herhangi bir yırtılma olmadığını belirtti. 
     Sinema salonlarının gala sırasında dolu olduğunu anlatan Yıldırım, ''Zarar çok. Ancak 10 günde sinemayı açabiliriz'' diye konuştu. 
     ''Aynı film gösterilir mi '' sorusuna karşılık Yıldırım, gülerek, ''Bu soruya cevap vermeyeyim'' dedi. 
     
</TEXT>
</DOC>
