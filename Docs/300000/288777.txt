<DOC>
<DOCNO> 288777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonsiy03.html </URL>
<DATE> 2004/11/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erdoğan Irak'taki olaylar Bayram'ı gölgeliyor... 
</HEADLINE>
<TEXT>

     Başbakan Recep Tayyip Erdoğan, Irak'ta yaşanan olayların Ramazan Bayramı'nı gölgelediğini vurgulayarak, ''Dünyadaki güçlerin egemenliği acımasız bir şekilde uygulamasını sürdürürken, bunlar karşısında güçbirliği yapması gerekenler, başta Müslümanlar olmak üzere, bundan çok uzak şekilde hala birbirleriyle uğraşmaya devam ediyorlar'' dedi. 
     Erdoğan, Marmara Üniversitesi İlahiyat Fakültesi Vakfı'nda birlikte kahvaltı yaptığı vatandaşlara hitaben yaptığı konuşmada, çok farklı bir dönemde Ramazan Bayramı'nı kutlamanın gayreti içinde olduklarını söyledi. 
     Başbakan Erdoğan, ''Hemen yanıbaşımızda Irak'ta yaşanan olaylar aslında bizim şu andaki bayramımızı gölgeliyor'' diye konuştu. 
     Bayram süresince oradaki Müslümanlar'ın bombalar altında neler yaşadığını ve onlarca, yüzlerce insanın şehit olduğunu gördüklerini dile getiren Erdoğan, şöyle devam etti 
     ''Temennimiz böyle bir ortamda Ramazan Bayramı'nı yaşamayalım. Dünyadaki güçlerin egemenliği acımasız bir şekilde uygulamasını sürdürürken, bunlar karşısında güçbirliği yapması gerekenler, başta Müslümanlar olmak üzere, bundan çok uzak şekilde hala birbirleriyle uğraşmaya devam ediyorlar. Irak'ın içinde bile bu şartlarda bunu sağlayamazlar. Temennim odur ki, Türkiye bu işin bayraktarlığını yapsın. Önce kendi içinde birlik, beraberlik, dirlik ve düzeni tesis etsin. Ondan sonra da tüm İslam dünyasına ve insanlığa örnek ülke olarak adeta bir vakumlamayla insanları bu barış çerçevesi içine çekiversin diye düşünüyorum.'' Türkiye'nin ekonomik sorunlarını aşmak ve çözmek durumunda olduğuna değinen Erdoğan, bunun başarılması ve çözülmesi halinde Türkiye'de beklenilen ve arzu edilen tablonun gerçekleşeceğini ifade etti. 
     Erdoğan, bütün ağırlık ve güçlerini ekonomik noktada sıçramayı yapmaya ayırdıklarını vurgulayarak, 2 bin 600 dolarlardan teslim aldıkları kişi başına milli gelirin şu anda 4 bin doları aştığını söyledi. 
     2007 yılı sonuna kadar bunu 5 bin doların üzerine çıkarmayı hedeflediklerini vurgulayan Erdoğan, ikinci dönemde de 10 bin doları aşmayı hedeflediklerini kaydetti. 
     Erdoğan, ''10 bin doları aştıktan sonra artık Türkiye'yi tutana aşkolsun diyorum'' dedi. 
     Bunu Türkiye'nin başarabileceğini ve başarmaması için hiçbir sebep olmadığını söyleyen Erdoğan, ''Açıkladığımız rakamlar kayıtaltı rakamlardır. Kayıtdışı rakamlar buna dahil değil. Eğer kayıtdışı rakamları buna dahil edersek, şu anki rakam 4 bin değil 6 binin üzerinde rakamdır'' şeklinde konuştu. 
     
     17 ARALIK'TA AB SINAVDAN GEÇECEK 

     Başbakan Recep Tayyip Erdoğan, Türkiye'nin AB konusunda ödevini yaptığını belirterek, ''Bu andan sonra 17 Aralık'ta onlar sınavdan geçecekler'' dedi. 
     Erdoğan, Türkiye'nin, bir sıçrama tarihi olacak 17 Aralık'tan sonra doğrudan yabancı sermayenin geleceği bir ülke olacağını söyledi. 
     Hangi ülkeyle görüşürlerse görüşsünler kendilerine, ''Biz, Türkiye'ye yatırım yaparız. Türkiye'deki güven ortamı ve istikrara inanıyoruz. Fakat yasal boyutta desteklenmesi lazım'' dendiğini hatırlatan Erdoğan, AB'nin bu noktada önem taşıdığını kaydetti. 
     Başbakan Erdoğan, ancak bir tespiti de ortaya koymak gerektiğini belirterek, ''Biz AB'yi, salt ekonomik bir katılım veya bize ekonomik katkısı olacak bir adım olarak görmüyoruz. Bu geçmişte kaldı'' diye konuştu. 
     Şimdi AB'nin tanımı meselesi bulunduğuna, bu konuda Türkiye'nin yasal süreci hallettiğine, ancak fiili süreci halledemediğine işaret eden Erdoğan, bu konudaki çalışmalara değindi. Yaptıkları çok ciddi mücadeleler sonucu AB Anayasası'na Hrıstiyanlık ifadesinin girmediğini dile getiren Erdoğan, ''Bütün bunlara rağmen bu hassasiyetleri devam ediyor. Bunu bir kenara atmamız mümkün değil. Bu böyle devam etse de etmese de, bu dünyayı bu insanlarla beraber paylaşacağız. Bunun adı, nitekim Kıbrıs meselesinde yaptığımız gibi kazan-kazan anlayışıdır. Onlar da kazansın, biz de kazanalım. Ama göz göre göre, 'biz kaybeden taraf olalım da onlar kazansın' anlayışına biz 'evet' demiyoruz'' şeklinde konuştu. 
     
     KOPENHAG KRİTERLERİNİN ADI ANKARA KRİTERLERİ OLUR 

     Recep Tayyip Erdoğan, bu yarışın adını ''Medeniyetler Uzlaşması'' koyduklarını ifade ederek, eğer AB kurumsal güç olduğunu iddia ediyorsa bu uzlaşmaya ''evet'' demek zorunda olduğunu söyledi. 
     Medeniyetler uzlaşmasının gerçekleşmesi için AB'nin Türkiye'yi arasına katmak durumunda olduğunu da kaydeden Erdoğan, şöyle devam etti 
     ''Eğer Türkiye'yi katmazsa, bu AB için bir eksikliktir. Bu onun sorunudur. Bize söylenen Kopenhag siyasi kriterleridir. Bu kriterleri yerine getirdik. Biz ödevimizi yaptık. Bu andan sonra 17 Aralık'ta onlar sınavdan geçecektir. Türkiye'yi, müzakere süreciyle ilgili olarak artık bu yol haritası içindeki yerine oturtacaklardır. Oturtmadıkları takdirde çok açık ve net söylüyoruz, biz Kopenhag siyasi kriterlerinin adını Ankara siyasi kriterleri koyar ve yolumuza devam ederiz.'' 
     
     DİPLOMASİ DUYGUSALLIK KABUL ETMEZ 

     Başbakan Erdoğan, Türkiye'nin adaylığına ilişkin görüşlere de atıfta bulunarak, Avrupa Parlamentosu Başkanı'nın, ''Türkiye çok kısa süre içinde bu değişimleri gerçekleştirip bizi şaşırtmıştır'' sözünü hatırlattı. 
     Bu tür sözler söylendikten sonra şu an yapılan herşeyin kendisine göre duygusal olduğunu ifade eden Erdoğan, şunları kaydetti 
     ''Devletlerarası diplomasi duygusallık kabul etmez. Zaman zaman 'Yok Ege'de şu olmuş bu olmuş...' Bunlarla artık kendinizi savunamazsanız. 'Yok Ruhban Okulu, Ermenistan Meselesi...' Bunlar 17 Aralık'tan önce konuşulacak meseleler değil. Önce 17 Aralık'ı hallederiz. Ondan sonra Ruhban Okulu'nu da konuşuruz, Ermenistan'ı da konuşuruz. Başka diğer sorunlar varsa bunları da konuşuruz. Çünkü biz problem çözmek için varız. Karşımıza devamlı farklı farklı şeyler getirmek, ülkemizdeki bazı uzantıları vasıtasıyla bazı adımlar atmak suretiyle havayı bulandırmak... Bunlara gelebilen bir hükümet işbaşında değildir.'' Sözleşmelere, verilen sözlere sadık olduklarını ve şu ana kadar diplomasiyi bu sözler çerçevesinde yürüttüklerini anlatan Erdoğan, bundan sonra da böyle yürüteceklerini söyledi. 
     Bu konuda Kıbrıs meselesini örnek göstererek, Güney Kıbrıs'ın Ada'da barışa hayır derken, KKTC'li Türkler'in Ada'da barışa evet dediğini hatırlattı. 
     Erdoğan, ''Fakat hala izolasyon KKTC'deki Türk kardeşlerimize yönelik yapılıyor. Güney Kıbrıs AB'ye alınıyor. Bu da samimiyet testidir. Fakat tarih bunları zaman içinde çok daha açık olarak herkesin önüne koyacaktır'' dedi. 
     
</TEXT>
</DOC>
