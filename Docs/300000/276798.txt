<DOC>
<DOCNO> 276798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo16.html </URL>
<DATE> 2004/10/02/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Bulak Fenerbahçeli oyuncular ilk golde centilmence davranmadı 
</HEADLINE>
<TEXT>

     Denizlispor Teknik Direktörü Giray Bulak, Fenerbahçeli oyuncuların ilk golde centilmence davranmadığını söyledi. 
     Bulak, maç sonrası düzenlediği basın toplantısında, Fenerbahçe'nin attığı ilk golden önce Güven'e rakip alanda faul yapıldığını savunarak, ''Faul sonucu oyuncumuz yerde kaldı. Bu pozisyonda Fenerbahçeli futbolcular centilmence topu dışarı atmalıydı veya golden sonra Fenerbahçeli oyuncular durup kendi kalelerine gol yemeliydi. İki hafta önce Dünya Fair Play gününü kutladık. Oyuncular sahada bu konuda yemin etti. Ama bu maçta fair play anlayışına uygun davranılmadı'' diye konuştu. 
     Bulak, oyunun sonunda beraberliği yakalayacak pozisyon ürettiklerini kaydederek, ''Bulduğumuz pozisyonu değerlendirseydik, maç dönecekti. Ancak dönen top kendi kalemize gol oldu. Fenerbahçe iyi bir takım. Onlara çok gol pozisyonu vermedik. Ama yine de 2-0 yenildik. Şans biraz güçlü rakibimizden yana oldu. Fenerbahçe'ye ligde şampiyonluk yolunda ve Şampiyonlar Ligi mücadelesinde başarılar dilerim'' diyerek sözlerini tamamladı. 
     
</TEXT>
</DOC>
