<DOC>
<DOCNO> 272767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonyas09.html </URL>
<DATE> 2004/09/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Aileler artık başlık parasını evlenecek kıza harcıyor... 
</HEADLINE>
<TEXT>

     Güney ve Güneydoğu Anadolu'da yaygın olan ve başlık parasının, artık aileler tarafından geçim kaynağı olarak görülmediği ve genç kızların ihtiyaçlarının karşılanması için harcandığı belirtildi. 
     Güney ve Güneydoğu Anadolu'dan geçimlerini sağlamak ve evlenebilmek için gerekli başlık parasını biriktirebilmek amacıyla Çukurova'ya gelen tarım işçileri, AA muhabirine, başlık parasından dert yandılar. 
     Şanlıurfalı 9 çocuk babası Hasan Kolukısa 47 , yaygın olarak uygulaması süren başlık parasının eskisine oranla sembolik rakamlara gerilediğini söyledi. Kolukısa, ''50-100 milyar liralara ulaşan başlık parası şimdilerde 5-10 milyar seviyesine kadar indi. Ayrıca, artık bu parayı cebimize koymuyor, evlenecek kızlarımız için harcıyoruz'' dedi. 
     Kolukısa, buna rağmen başlık parasından vazgeçilemediğini ifade etti. 
     
     GELENEK UĞRUNA 
     Çukurova Üniversitesi Fen-Edebiyat Fakültesi Öğretim Üyesi Prof. Dr. Erman Artun, Türk gelenek ve göreneklerinin birçoğunun günümüzün koşulları ile bağdaşmadığını söyledi. 
     ''Bazı gelenekler var ki yaşatılmalı, bazıları ise bir daha kullanmamak üzere rafa kaldırılmalı'' diyen Artun, başlık parası geleneğini de çağdışı bir uygulama olarak değerlendirdi. 
     Artun, ''Evlenecek gencin kız tarafına ödediği bedel'' olan başlık parasının, çocukları alıp-satılan bir meta haline getirdiğini belirterek, şöyle konuştu 
     ''Başlık parası, kadını bir mal olarak gören anlayışın ürünü olması yönüyle son derece ilkel ve çağdışıdır. Ancak, Türk toplumunda geleneklerin baskısı, kişinin özgür iradesine engel oluyor. Gelenekler öylesine baskın ki, insanlar bunu istemeseler de sürdürüyorlar. Başlık parasının son yıllarda bir geleneği yerine getirme adına yapılması yine de olumlu bir gelişme.'' Artun, araştırma ve gözlemlerde başlık parasının artık eski ağırlığını yitirdiğine tanık olduklarını, bunun da Avrupa Birliği kapısındaki Türkiye için önemli bir aşama olduğunu sözlerine ekledi. 
     
</TEXT>
</DOC>
