<DOC>
<DOCNO> 255917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy07.html </URL>
<DATE> 2004/07/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP milletvekillerinden deprem raporu... 
</HEADLINE>
<TEXT>

     CHP milletvekilleri, Erzurum'un Aşkale ve Ağrı'nın Doğubeyazıt ilçelerinde meydana gelen depremlerin ardından bölgede yaptıkları incelemelerin sonuçlarını ''Unutulmuş ve Yoksul Doğu Anadolu'nun Küçük Depremlerinin Büyük Acıları'' isimli bir raporla açıkladı. 
     CHP Grup Başkanvekili Ali Topuz'un yapacağı bildirilen basın toplantısı, bölgede inceleme yapan milletvekilleri tarafından gerçekleştirildi. 
     CHP İstanbul Milletvekili Ersin Arıoğlu başkanlığındaki heyetin Parlamento'da düzenlediği basın toplantısında, bölgede ağır sorunlar yaşandığı bildirildi. 
     Arıoğlu incelemeleri ile ilgili bilgi verirken, Türkiye'nin yüzde 91'inin deprem riski altında yaşadığını ifade etti. Japonya'da depremler sonucu 400 yaralıya karşın sadece 2 kişinin yaşamını kaybettiğini belirten Arıoğlu, Türkiye'de ise bu rakamın 3 yaralıya karşı bir ölü olduğunu söyledi. Arıoğlu, 5 yıl içinde harcanacak 8 milyar dolar ile bu rakamın ''1'e karşı 75''e çıkartılmasının mümkün olduğunu ifade etti. 
     CHP Ağrı Milletvekili Naci Aslan da bölgedeki evlerin yapımında kullanılan malzeme ve yapım tekniğinin ölümleri arttırdığına dikkati çekerek, deprem olan yerlerde yaşayanların daha güvenli yerlerde yapılacak çağdaş binalara taşınması gerektiğini söyledi. Aslan, bölgenin sorunlarına da değinerek, ''Depremde evini, çocuğunu kaybetmiş, buna yanamıyor, Su diye yalvarıyorlar'' dedi. 
     CHP milletvekillerinin Eylül ayında da bölgeye ikinci bir gezi düzenlemelerinden sonra son şekli verileceği bildirilen raporda bölgedeki sorunlar özetle şöyle sıralandı 
     ''Depremlerin üzerinden yaklaşık 100 gün geçmesine rağmen, Aşkale'de deprem evlerinin ihalesi henüz tamamlanamamıştır. 
     Bölgede hasar gören okul ve camilerle ilgili hiçbir çalışma yoktur. 
     Hak sahipleri, hak sahipliği tescili için miktarları ve vadeleri açık borç senetleri imzalamaktan dolayı huzursuzdur. Deprem öncesi üç dört ailenin çocukları ile birlikte oturabildiği büyüklükteki evler depremde yıkılınca tapuda tek ev gözüktüğünden hak sahibi olarak yalnız tek ev tescil edilmektedir. 
     Aşkale Kaymakamı'nın esnafa borçlanarak depremzedelere yemek, soba, geçici hayvan ahırı, sıhhi malzeme gibi yardımlar yaptığı bilinmektedir. Bakanların yardım sözlerine güvenerek yaraların hızla sarılması amacıyla yapılan hizmetlerin bedelinin bugüne kadar ödenmediği bölgede ifade edilmektedir. 
     Doğubeyazıt'ta yer seçimleri, hasar tespit ve hak sahipliği çalışmaları halen devam etmektedir. İhalelerin yapılması ve konutların kış şartlarından önce bitmesi olanaksız gözükmektedir. 
     Doğubeyazıt depreminde ençok hasar gören ve can kaybı veren Yığınçal'da su sorunu vardır. 
     Her iki deprem bölgesi afet bölgesi ilan edilmemiştir.'' Raporda, Doğu Anadolu yeterince kalkınıncaya kadar her Türk vatandaşının desteği, gözü ve kulağının bu bölgede olması gerektiği de belirtildi. 
     
</TEXT>
</DOC>
