<DOC>
<DOCNO> 299642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur54.html </URL>
<DATE> 2004/12/21/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Katil zanlısını babası yakalattı .. 
</HEADLINE>
<TEXT>

     İzmit'te iki gün önce tabancayla öldürülen taksicinin katil zanlılarından 2'si, zanlılardan birinin babasının ihbarı üzerine yakalandı. 
     AA muhabirinin aldığı bilgiye göre, Rahmiye Köyü yolu dere kenarında 41 T 0118 plakalı taksi sürücüsü Nevzat Şimşek'in öldürülmesi olayına karışan zanlılardan Harun M'nin 22 babası, polise telefon ederek, oğlunun cinayete karıştığını ihbar etti. 
     Cinayet bürosu ekipleri, ihbar üzerine jandarma ekipleriyle Köseköy beldesinde düzenlediği operasyonla Harun M. ve Mehmet S'yi 19 gözaltına aldı. Kocaeli Emniyet Müdürlüğü'ne götürülen zanlıların sorgulaması sürüyor. 
     Bu arada, Ordu'nun Aybastı İlçesi'ndeki bir kahvehanede dün yakalanan Dursun G. 26 ile Can Ç. 18 , Kocaeli Emniyet Müdürlüğü'ne teslim edildi. Zanlılardan Dursun G'nin ifadesinde, cinayeti kendisinin işlediğini itiraf ettiği, ''amaçlarının taksiyi gasp etmek olduğunu, ancak sürücü Şimşek karşı çıkınca korkutmak için tabancayla ateş ettiklerini'' söylediği öğrenildi. 
     Zanlıların sorgulanması için Kocaeli Cumhuriyet Başsavcılığı'ndan 3 gün ek gözaltı süresi alındığı, Perşembe günü adliyeye sevk edilecekleri belirtildi. 
     Taksi sürücüsü Nevzat Şimşek, başından tabancayla vurularak öldürüldükten sonra İzmit'in Rahmaniye Köyü'nde dere kenarına atılmış, 41 T 0118 plakalı taksisi ise Düzce'nin Yığılca İlçesi'nde terkedilmiş halde bulunmuştu. 
     
</TEXT>
</DOC>
