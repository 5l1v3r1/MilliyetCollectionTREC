<DOC>
<DOCNO> 250305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur07.html </URL>
<DATE> 2004/06/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
100 'Vaize'' kadrosu için 1300 kişi başvurdu 
</HEADLINE>
<TEXT>

     Diyanet İşleri Başkanlığı'nın, kadınları din konusunda aydınlatmak ve doğru bilgilendirmek amacıyla kadroya alacağı 100 'Vaize'' için Yeterlilik Sınavı'na girmek üzere 1300 kişi başvurdu. 
     Diyanet İşleri Başkan Yardımcısı Fikret Karaman'dan alınan bilgiye göre, vaize olmak isteyenlerin yönetmelik gereği öncelikle Yeterlilik Sınavı'nda başarılı olması gerekiyor. 
     Yeterlilik sınavını kazanan vaize adaylarına, vaize olabilmeleri için Kamu Personeli Seçme Sınavı'nda KPSS branşlarında ilk 100'e girmesi şartı getiriliyor. 
     Yeterlilik sınavına gireceklerde, İlahiyat Fakültesi mezunu veya son sınıf öğrencisi olma şartı aranıyor. 
     Vaizelerin nitelikli olmasını sağlamak amacıyla ilk 100'e girenlerden 10'unun masterini, 5'inin de doktorasını yapmış olanların ataması yapılacak. Diğer 85 vaize ise en yüksek puanı alanlar arasından belirlenecek. Yeterlilik ve KPSS'de başarılı olan vaize adayları, il ve ilçelerde görevlendirilecek. Nüfusu yoğun olan bazı illere ise 2 vaize atanacak. Atamaları yapılan vaizeler, daha sonra hizmetiçi eğitim kurslarına tabi tutulacaklar. 
     
</TEXT>
</DOC>
