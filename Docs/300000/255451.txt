<DOC>
<DOCNO> 255451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur10.html </URL>
<DATE> 2004/07/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Lösemili küçük Esin'in ailesi Amacımız kurumları yıpratmak değil 
</HEADLINE>
<TEXT>

     SSK'nın mevzuatı gereği yurtdışında tedavi olanağı bulamayan ve hastalığı lösemiye dönüşen 8 yaşındaki Esin Köse'nin ailesi, SSK aleyhine açtıkları davaya ilişkin açıklamada bulundu. 
     Köse ailesinin, avukatları Hasan Çankaya'nın aracılığıyla yaptığı yazılı açıklamada, hastalığın gelişim sürecini özetlenerek, Esin Köse'nin, SSK mevzuatı nedeniyle kaybedilen 15 aylık süreçte lösemi olduğu belirtildi. 
     Köse ailesinin, ''çocuklarının yaşadığı haksız ve trajik durum nedeniyle, SSK aleyhine Kocaeli İş Mahkemesi'nde dava açtığı'' ve ilk duruşmanın 22 Temmuz Perşembe günü İzmit Adliyesi'nde yapılacağı ifade edilen açıklamada, şunlar kaydedildi 
     ''Yanlış anlamaları önlemek için bazı konulara açıklık getirmek gereğini duyuyoruz. 
     Babasının SSK'lı olması nedeniyle Esin'e şimdiye kadar yapılmış olan teşhis, kontrol ve tedavilerin tümü, Kocaeli SSK Hastanesi, SSK sevki ile Kocaeli Tıp Fakültesi, SSK Göztepe Hastanesi, İstanbul Üniversitesi Tıp Fakültesi Çapa , İstanbul Üniversitesi Cerrahpaşa Tıp Fakültesi ve Marmara Üniversitesi Tıp Fakültesi'nde yapılmıştır. 
     Esin'in hastalığının ilk gününden beri, yukarıda adlarını belirttiğimiz veya unuttuğumuz sağlık kurumlarının bütün görevlilerinden büyük ilgi, anlayış ve sevgi gördüğümüzü, buradan bir kez daha ifade ediyor ve hepsine teşekkürü borç biliyoruz. 
     Bu davayı açmaktaki amacımızın, sosyal güvenlik kuruluşlarımızı, hastanelerimizi, hekimlerimizi ve bu alanda çalışan diğer idareci ve görevlileri yıpratmak olmadığını bir kez daha vurgulamak istiyoruz. 
     Yaşama hakkı temel bir insan hakkıdır. Sağlık hakkı da yaşama hakkının en temel unsurudur. Günümüzün sosyal devleti, yasal düzenlemeler yaparken yaşama hakkını ortadan kaldıran, onun özünü zedeleyen, vatandaşlar arasında ayırım yapan düzenlemeler yapamaz ve mevzuatında bu tür düzenlemeler var ise bunları değiştirmek yükümlülüğü altındadır. 
     Devletin, Esin ve Esin gibilerin tedavisini üstlenmemesi karşısında bu tür hastalıkların tedavisi, hayırsever vatandaşlarımızın ve kitle iletişim kuruluşlarının düzenleyeceği kampanyalara kalmaktadır. Oysa yaşam hakkı ve insan sağlığı, hayırseverlik ölçülerine bırakılamayacak kadar kutsal ve değerlidir. Parası olsun veya olmasın, herkesin ücretsiz ve etkin bir sağlık hizmetine hakkı olduğuna inanıyoruz. Davayı bu amaçla açmış bulunuyoruz.'' 
     
</TEXT>
</DOC>
