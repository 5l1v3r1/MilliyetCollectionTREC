<DOC>
<DOCNO> 254983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/spor/spo04.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Ege'ye yol göründü 
</HEADLINE>
<TEXT>


Trabzonspor'un genç futbolcusunun, Almanya'daki taciz skandalının ardından gözden çıkarıldığı bildirildi. Samet Aybaba, eski öğrencisini Ankaraspor'a almak için beklemeye geçti 

SERKAN HACIOĞLU 


Karar 19 Temmuz'da 
BORDO-Mavili kulübün Hamburg'daki kampında, bir Alman kadına taciz ettiği gerekçesiyle kamptan kovulan İbrahim Ege'nin bileti kesiliyor. Asbaşkan Nevzat Şakar, "Takım 19 Temmuz'da dönüyor. Olay masaya yatırılacak, yönetim kurulu bu konuyu karara bağlayacak. PAF takımıyla da çalışması söz konusu değil. Bu olaydan Trabzonspor'un zarar görmesini istemiyoruz" dedi. 

'Rahatsız olduk' 
ALMANYA'DA kafile başkanlığını üstlenen Sıtkı Hacısalihoğlu ise affın söz konusu olmadığını ifade etti. Trabzonsporlu yönetici, "Gereken cezayı verdik ve kamptan uzaklaştırdık. Gerisi yönetimin işi. En kralı olsa Trabzonspor'a yakışmayacak bir davranışında affetmeyiz. Bizim ahlaki anlayışımıza ters düşen hareket yaptı. Arkadaşları da rahatsız oldu" ifadelerini kullandı. 

Ankaraspor pusuda 
YÖNETİMİN, Sıtkı Hacısalihoğlu'nun raporu doğrultusunda İbrahim ile yolları ayırması bekleniyor. Genç futbolcu için, kendisini Erzurum'dan alıp, Trabzonspor'a getiren Samet Aybaba'nın devreye girmeye hazırlandığı öğrenildi. Verilecek karardan sonra Aybaba'nın, 21 yaşındaki İbrahim'i Ankaraspor'a almak için girişimde bulacağı bildirildi. 

'Yanağını sıktım' 
KADRO dışı bırakılmasının ardındaki gerçek su yüzüne çıkan İbrahim Ege suçunu itiraf etti. Otelde çalışan bir gurbetçinin Alman eşini taciz eden Bordo - Mavili oyuncunun, yöneticilere yaptığı savunmada "Sadece yanağını sıkmaya çalıştım" dediği bildirildi. Kafile Başkanı Sıtkı Hacısalihoğlu, "Bizim için bu söz yeterli oldu" dedi. Daha önce İbrahim'in, tansiyon problemi yaşayan annesinin ani rahatsızlığı gerekçesiyle kamptan gönderildiği açıklanmıştı. 


Trabzonspor kısa kesti 2-0 

Gökdeniz-Mehmet şov 
KARADENİZ ekibi, Almanya'daki dördüncü hazırlık maçında Polonya 1. Ligi'nden Pogon'u ilk yarıda bulduğu iki golle geçti. 9. dakikada Mehmet Yılmaz'ın ara pasıyla buluşan Gökdeniz'in golüyle Trabzon 1-0 öne geçti. 33'te aynı ikilinin paslaşmasında bu kez genç golcü kafa vuruşuyla ağları havalandırdı. Olumlu bir görüntü veren Bordo - Mavililer'de iyileşen Fatih ve Tolga da görev aldı. Yeni transfer Thijs, ayağındaki yaralar nedeniyle bekleneni veremezken, stoperde denenen genç Selim yine göz doldurdu. 

Maçın karnesi 
ERGUN ATA 

HAKEMLER Thorsten Schriever, Boris Jeromin, Jörn Kruse 
TRABZONSPOR Petkoviç 7 - Tayfun 6 , Selim 7 , D'Haene 5 Tolga Dk.63 6 - Hasan Üçüncü 5 , Yattara 7 Fatih Dk.63 5 , Hüseyin 5 Adem Dk.65 6 , Thijs 5 , Celalettin 5 Ufuk Dk.54 5 - Gökdeniz 7 Emrah Dk.70 5 , Mehmet Yılmaz 7 Çağlar Dk.80 4 
POGON Krzustoh 5 - Da Silva 5 , Da Souza 5 , Mamusz 4 - Grecorz 4 Pavel Dk.77 4 , Juriano 5 Migall Dk.46 4 , Macieo 6 , Memak 5 Tuwast Dk.63 4 , Grezela 5 - Mowewun 6 , Batata 6 
GOLLER Gökdeniz Dk.9 , Mehmet Yılmaz Dk.33 
SARI KART Migall Pogon 

Avni Aker'e tam not 
UEFA temsilcileri, Şampiyonlar Ligi ön eleme sınavları verecek olan Hüseyin Avni Aker Stadı'nda incelemelerde bulundu. Mıgvel Galan, Heımo Schergı ile yayıncı kuruluştan iki kişi, stadın UEFA kriterleri uygunluğunu denetledi. Avni Aker Stadı Müdürü Yusuf Yaylı, 20 gün boyunca yapılan değişikliklere 340 milyar lira harcadıklarını belirterek, "Stadımızı Şampiyonlar Ligi'nde final oynanabilecek bir duruma getirdik. Olumlu not aldık" dedi. 

Tercüman Adem 
TRABZONSPOR'UN, Ankaragücü'nden kadrosuna kattığı Adem Koçak, transferinde iki yabancı dil bilmesinin de önemli rol oynadığını söyledi. Daha önce Fransa'da yaşayan, İngilizce'yi de bilen genç oyuncu, "Beni alırken yöneticilerin bu detayı çok önde tuttuklarını gördüm. Takımda Yattara, D'Haene ve Thijs, Belçika'dan geldikleri için ortak dilleri Fransızca. Beni aynı zamanda takımın tercümanı olarak düşünmüşler. Ama bundan alınmam" dedi. 



</TEXT>
</DOC>
