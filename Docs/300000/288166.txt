<DOC>
<DOCNO> 288166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur53.html </URL>
<DATE> 2004/11/11/ </DATE>
<TIME> 20.36 </TIME>
<AUTHOR>  </AUTHOR>
<HEADLINE>
İşportacılarla zabıtalar arasında gerginlik yaşandı 
</HEADLINE>
<TEXT>

     Gaziantep'te alışverişin yoğun olduğu caddelerde satış yapmalarına izin verilmeyen işportacılar ile zabıtalar arasında gerginlik yaşandı. 
     Ramazan Bayramı öncesinde mağazaların yoğun olduğu Mütercim Asım ile Gaziler caddelerinde tezgah kurup satış yapmak isteyen işportacı bir grup ile mağaza sahipleri arasında tartışma çıktı. 
     Mağaza sahiplerinin şikayeti üzerine işportacılara, Büyükşehir Belediyesi Zabıta Müdürlüğü ekipleri müdahale etti. İşportacıların satış yapmakta direnmesi üzerine bölgeye Çevik Kuvvet Şube Müdürlüğü'ne bağlı ekip çağrıldı. 
     Çevik Kuvvet ve Zabıta ekipleri, işportacı grubu Mütercim Asım ve Gaziler caddesinden uzaklaştırdı. 
     Zabıta Müdürlüğü yetkilileri, kimsenin ekmeğiyle oynamak istemediklerini, ancak vergi veren mağaza sahiplerinin hakkını korumak için işportacılara izin vermeyeceklerini söylediler. 
     
</TEXT>
</DOC>
