<DOC>
<DOCNO> 293116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo01.html </URL>
<DATE> 2004/11/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Liverpool Arsenal'i uzatmalarda yıktı, Tugay'lı Blackburn ayağa kalktı 
</HEADLINE>
<TEXT>

     İngiltere'de haftanın maçı nefesleri kesti, Liverpool Arsenal'i 90 2'de attığı golle devirdi. Chelsea ve Manchester farklı kazanırken, Tugay'lı Blackburn haftayı 3 puanla kapadı. 
     Premier Lig'e fırtına gibi başlayan ancak son haftalarda arka arkaya puan kaybeden Arsenal, Liverpool deplasmanında son dakikada yıkıldı. Xabi Alonso ile ilk yarının son dakikalarında öne geçen Liverpool'a Fransız yıldız Patrick Vieira 57'de klas bir vuruşla cevap verdi. Maçta uzatma dakikaları oynanırken Michael Owen karşılığı Real Madrid'den 'öylesi'ne alınan Mellor ceza sahası dışından muhteşem bir vuruşla topu Arsenal ağlarına gönderdi. Liverpool bu sonuçla puanını 24'e yükseltirken, Arsenal 31 puanda kaldı ve lider Chelsea ile puan farkı 5'e çıktı. 
     
     TUGAY'LI BLACKBURN AYAĞA KALKTI 

     Bu sezon kümede kalma mücadelesi veren Blackburn Rovers, Fulham’ı deplasmanda 2-0 yenerek hayat buldu. 
     Maçta 90 dakika forma giyen Tugay Kerimoğlu süper bir futbol sergilerken attığı isabetli paslarla galibiyette önemli rol oynadı. 
     Blackburn’ün gollerini 10. dakikada Gallagher ve 77. dakikada penaltıdan Dickov kaydetti. 
     Fulham'da Knight, 76'da takımını 10 kişi bıraktı. Bu sonuçla Blackburn son sıradan kurtulurken, West Bromwich'i ligin dibine itti. 
     
     CHELSEA VE MANCHESTER 'FARK'LI 

     Premier Lig'de lider Chelsea, Charlton karşısında farka gitti. Manchester United da West Bromwich'i 3-0 yenerek üst üste üçüncü galibiyetini aldı İngiltere Premier Ligi'nde lider durumda bulunan Chelsea, deplasmanda Charlton Athletic'i 4-0 gibi farklı bir skorla geçti ve zirvedeki yerini korudu. 
     İlk dakikadan itibaren oyunda üstünlüğü ele geçiren Mavi-Beyazlılar, 4. dakikada Duff ile skoru 1-0 yaptı. İlk yarı bu skorla biterken, 51 ve 52'de John Terry attığı gollerle Chelsea'yi rahatlattı. Karşılaşmanın skorunu belirleyen sayı 59'de İzlandalı Gudjohnsen'den geldi 0-4. Bu sonuçla Chelsea son beş maçında dördüncü galibiyetini alırken, puanını 36'ya yükseltti. 
     Son haftaların formda takımı Manchester United, ligin zayıf ekiplerinden West Bromwich Albion'u deplasmanda 3-0'lık skorla geçerken, üst üste üçüncü galibiyetini aldı. Kırmızı Şeytanlar'ın sayıları 54 ve 80'de Scholes ile 71'de Ruud van Nistelrooy'dan geldi. 
     Diğer sonuçlar 
     Birmingham-Norwich 1-1. 
     Bolton-Portsmouth 0-1. 
     Southampton-Crystal 2-2. 
     Manchester City-Aston Villa 2-0. 
     Newcastle United-Everton 1-1. 
     Tottenham-Middlesbrough 2-0. 
     
</TEXT>
</DOC>
