<DOC>
<DOCNO> 273239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/siyaset/axsiy01.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye farklı kriter hakkımızdır' 
</HEADLINE>
<TEXT>


Rum Dışişleri Bakanı Yorgo Yakovu, Türkiye'nin Kıbrıs sorunu çözülmeden AB'ye giremeyeceğini, farklı siyasi kriter öne sürüp Türkiye'yi veto edebileceklerini söyledi 

SEFA KARAHASAN Lefkoşa YORGO KIRBAKİ Atina 


Kıbrıs Rum Yönetimi Dışişleri Bakanı Yorgo Yakovu, aralıktaki AB zirvesinde Türkiye'ye önkoşullu müzakere tarihi verileceğini belirterek, diğer AB ülkeleri gibi Rum Yönetimi'nin de Türkiye'yi veto edebileceğini, Türkiye'nin Kıbrıs sorunu çözülmeden AB'ye giremeyeceğini söyledi. Rum Fileleftheros gazetesine konuşan Yakovu, "Sanırım Türkiye'yle müzakerelerin başlayabilmesi için farklı siyasi kriterler öne sürersek herkes bizi haklı görecek. AB'de hiç kimse, Kıbrıs'ın önkoşul istemeksizin müzakerelerin başlamasıyla hemfikir olacağını söyleyemez. Ülkeler çıkarlarını korumaya çalışır ve Kıbrıs da bir istisna değildir." 

Rumlardan medet umanlar 
Yunanistan'da yayımlanan To Vima gazetesi de, Türkiye'ye, aralıkta müzakere tarihinin 2005 sonu ya da 2006'nın ilk yarısı olarak verileceğini, ancak müzakerelerin 2020'den önce tamamlanmasını imk nsız kılacak katı şartlar koşulacağını öne sürdü. Dışişleri Bakanlığı kaynaklarına dayanarak verilen haberde, Avrupalı büyükelçilerle yapılan bir toplantıda, "Türkiye Ege konusunu Lahey Adalet Divanı'na götürmeyi kabul etmemesine rağmen aralıkta veto hakkınızını kullanmak istememeniz şaşılacak şey" denildiği, Ankara'ya tarih verilmesini istemeyen bazı Avrupa ülkelerinin Rum lider Tasos Papadopulos'un 'veto'suna umut bağladığı ileri sürüldü. 

Müzakereye karşı bunları istediler 

Rum Yönetimi geçen ağustosta Brüksel'e ilettiği gayriresmi belgeyle, Türkiye'ye müzakere tarihi verilmesi karşılığı AB'den isteklerini sıraladı. İstek listesi şöyle 
Türkiye, Gümrük Birliği'ni Kıbrıs'ı da içine alacak şekilde genişletmelidir.Türkiye, üye olduğu uluslararası kuruluşlara Kıbrıs Cumhuriyeti'nin katılmasını engellemesin.Avrupa'da işbirliği faaliyetlerinin yürütülmesinde Türkiye'nin Kıbrıs Cumhuriyeti'ne sorun çıkarmamalı.Türkiye, Kıbrıs bandıralı gemilere koyduğu sınırlamalardan vazgeçmeli.Türkiye, Kıbrıs Cumhuriyeti'yle doğrudan iletişim kurmalı.Türkiye, 36 bin askerle adanın işgaline devam etmemeli, Kıbrıs Cumhuriyeti'ni tanımayı reddetmekten vazgeçmelidir. 

PASOK, Atina'yı eleştirdi 

Yunanistan anamuhalefet partisi PASOK lideri Yorgo Papandreu, "Atina'nın uyguladığı dış politika nedeniyle Türkiye ile Yunanistan arasında oluşan dinamiğin kaybolma tehlikesiyle karşı karşıya bulunduğunu" söyledi. Atina'nın, Türkiye ve Kıbrıs konularında inisiyatif üstlenmekten çekindiğini belirten Papandreu, "Yunanistan, AB'nin Türkiye kararı öncesinde gelişmelerle ilgili kayıtsız tavır sergiliyor" dedi. 


</TEXT>
</DOC>
