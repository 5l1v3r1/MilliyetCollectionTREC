<DOC>
<DOCNO> 263730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/yasam/ayas.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'ya 'diş' geçirdiler .. 
</HEADLINE>
<TEXT>


SSK, diş tedavilerini üstlenmediği 2 çocuğun 2 milyarlık masraflarını ödemeye mahk m oldu. Karar, emsal olacak 

NESRİN COŞKUN İzmir DHA 

TEKEL işçisi Nurettin Öztürk, 1999'da 13 yaşındaki oğlu Deniz'in dişleri üst üste çıktığı için SSK Alsancak Ağız Diş Sağlığı Merkezi'ne başvurdu. Öztürk, merkezde ortodonti uzmanı olmaması üzerine başka bir sağlık kuruluşuna sevk istedi. Ege Üniversitesi Dişhekimliği Fakültesi'ne sevk edilen Deniz'e, SSK'nın ortodonti için verdiği düşük ücretli teklifin kabul edilmediği ve kurumla sözleşme yapılmadığı bildirildi. Sağlık Bakanlığı Konak Diş Eğitim Hastanesi de, gelişme çağında yapılması gereken tedavi için 5 yıl sonraya gün verdi. 

Yargıtay da onadı 
Bunun üzerine Öztürk, 3 yıl sürecek tedavi için diş hekimine başvurdu. İzmir Dişhekimleri Odası'ndan yardım isteyen Öztürk, "Tedavi masraflarını SSK'dan tahsil edebileceği ve ödenmemesi halinde yargıya başvurabileceği" yanıtını aldı. 
Öztürk, SSK'dan 1 milyar 99 milyon liralık faturanın ödenmesini istedi. Tedavi sürdüğü için, ancak biten bölümün ödemesinin yapılabileceği yanıtını aldığını söyleyen Öztürk, "İlk olarak 303 milyon liralık faturayı verdim, 102 milyon lirası ödendi. Üçte birini ödeyince, dava açtım ve kazandım. SSK, 2 milyarlık faturayı ödemek zorunda kaldı. Yargıtay da kararı onadı. Bu bir emsal dava oldu" dedi. 
Menemen'de oturan İzzet Doğan'ın kızı Burcu için verdiği mücadele de 1998'de başladı. Doğan, "Kızımı özel bir yerde tedavi ettirdim. SSK, yargı yoluyla 2 milyar 200 milyon lira tutan faturayı ödemek zorunda kaldı" dedi. 



</TEXT>
</DOC>
