<DOC>
<DOCNO> 255147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo24.html </URL>
<DATE> 2004/07/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Beşiktaş basketbolda hedef büyüttü... 
</HEADLINE>
<TEXT>

     Türkiye Basketbol Ligi'nde geçen sezon başarılı bir performans sergileyen Beşiktaş, başarılarını gelecek sezon da sürdürmek istiyor. 
     Beşiktaş Menajeri Zeki Can, önümüzdeki sezon geçen yılın başarısını daha da artırmak istediklerini söyledi. 
     Can, AA muhabirine yaptığı açıklamada, geçen sezon düşündükleri sistemi oturtmaya çalıştıklarını belirterek, ''Bunun en önemli göstergesi de önümüzdeki sezon başarı çizgisini gösterip göstermeyeceğimizdir. Türk basketbolunda Beşiktaş yine etkili bir şekilde olacaktır. Avrupa'da da ilk düşüncemiz gruptan çıkmak. Hedeflerimiz için transfer çalışmalarını yapıyoruz. Avrupa kupalarında oynaması için iki Avrupalı oyuncu alacağız. Yeni sezonu da yerli oyuncularla birlikte 26 Temmuz'da açacağız. Yabancı oyuncuların 22 Ağustos'ta kampa katılması ile çalışmalarımızı yoğun bir şekilde sürdüreceğiz'' diye konuştu. 
     Zeki Can, şu ana kadar Bekir Yarangüme, Reha Öz ve Murat Yolcu'yu kadroya dahil ettiklerini kaydederek, şöyle konuştu 
     ''Yabancı oyunculardan El Amin ile yeniden anlaştık. 3 yabancı oyuncu arayışlarımız da sürüyor. Ayrıca Tolga, Nedim ve Hüseyin ile tekrar anlaştık. Mustafa Abi ile de anlaşmıştık. Ancak daha sonra Efes Pilsen devreye girdi ve daha iyi bir teklifte bulundu. Mustafa karakteri sağlam bir oyuncudur. Geçen sezon bizde iyi bir çıkış yakaladı. Biz Beşiktaş olarak yok olmaya giden bir oyuncuyu Türk basketboluna yeniden kazandırdığımız için gururluyuz.'' 
     
</TEXT>
</DOC>
