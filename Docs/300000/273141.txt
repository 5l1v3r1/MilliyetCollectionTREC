<DOC>
<DOCNO> 273141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonspo05.html </URL>
<DATE> 2004/09/19/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fener, hız kesmiyor... Hooijdonk'un oğlu Sydney idmanda 
</HEADLINE>
<TEXT>

     Malatyaspor'u 3-1 yenerek zorlu bir haftayı kayıpsız atlatan Fenerbahçe, Gençlerbirliği ile yapacağı lig maçı hazırlıklarına ara vermeden başladı. 
     Teknik direktör Christoph Daum'un katılmadığı yenileme idmanında dünkü maçta 90 dakika oynayan futbolcular, antrenör Roland Koch yönetiminde hafif bir çalışma gerçekleştirdi. Diğer futbolcular ise istasyon çalışmasının ardından çift kale maç yaptı. 
     Antrenman sırasında bir pozisyonda Semih, Serhat'a sert girince iki futbolcu arasında gerginlik yaşandı. Daum'un yardımcısı Murat Kuş, bu oyuncuların yanlarına giderek tartışmayı uzamadan bitirdi. 
     Sarı-lacivertlilerin antrenmanında, Hollandalı futbolcu Pierre Van Hooijdonk'un oğlu Sydney ilgi odağı oldu. Sydney, giydiği Alex formasıyla babasıyla birlikte top oynadı. 
     Bu arada Pierre Van Hooijdonk ile ilgili ''The Lord of Football'' adlı bir kitap yazan Murat Kurt, antrenman sonrasında Hollandalı yıldızla birlikte basın mensuplarına poz verdi. Hooijdonk, kitapları imzalayarak gazetecilere dağıttı. 
     Öte yandan dünkü maçta Fenerbahçe'nin gollerini atan Nobre ve Deniz, basın mensuplarının röportaj isteklerini geri çevirdi. 
     Fenerbahçeli futbolcular yarını izinli geçirecek. Sarı-lacivertliler, 21 Eylül Salı günü yapacakları antrenmanla Gençlerbirliği maçı hazırlıklarını sürdürecek. 
     Diğer yandan teknik direktör Christoph Daum, futbol takımı idari işler sorumlusu Volkan Ballı ile yarın İngiltere'ye giderek, Avrupa Şampiyonlar Ligi'ndeki rakipleri Manchester United'ın FC Liverpool ile yapacağı lig maçını izleyecek. 
     
</TEXT>
</DOC>
