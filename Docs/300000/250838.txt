<DOC>
<DOCNO> 250838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko14.html </URL>
<DATE> 2004/06/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Milli Piyango'nun otomobil çekilişine büyük ilgi.. 
</HEADLINE>
<TEXT>

     Milli Piyango İdaresi'nin otomobil ikramiyeli 29 Haziran çekiliş biletlerine, vatandaşlar büyük ilgi gösteriyor. 
     Milli Piyango İdaresi Genel Müdürü İhya Balak'ın verdiği bilgiye göre, tam, yarım ve çeyrek ayrımı olmadan tek tip basılan ve 3 milyon liradan satılan biletlerin yarısı hemen satıldı. 
     Balak, ''ara çekilişlerde bilet satışları, özel çekilişlere oranla daha durgun seyreder. Ayrıca vatandaşlar genellikle çekiliş günü ya da bir önceki gün bilet alır. Ancak ikramiye listesinde otomobile de yer verdiğimiz bu çekilişte durum değişti. Şimdiden geçen yılın aynı dönemine göre 1 trilyon liralık fazla bilet sattık. Biletlerin yarısı da şimdiden satıldı'' dedi. 
     Talih Kuşu, 29 Haziran çekilişinde 1 trilyon liralık büyük ikramiyenin yanı sıra 10 adet 2004 model Hyundai Getz 1.3 GLS HY KLM marka otomobili de ikramiye olarak verecek. 
     6 trilyon liralık biletin basıldığı çekilişte, 3 trilyon 485 milyar lira tutarında ikramiye dağıtılacak. 
     
     OTOMOBİLLER 2 AY İÇİNDE ALINACAK 
     Otomobil ikramiyesinin çekilişleri, satılan biletlere çıkıncaya kadar sürdürülecek ve ikramiyenin alınma süresi 2 ay olacak. 
     Çekilişi takip eden günden itibaren iki ay sonra başvuran talihlilere otomobil ikramiyesi yerine on milyar lira ikramiye ödenecek, Talihliler, otomobil ikramiyesini almak üzere Milli Piyango İdaresi İstanbul Bahçekapı Şube Müdürlüğü'ne başvuracaklar. 
     
</TEXT>
</DOC>
