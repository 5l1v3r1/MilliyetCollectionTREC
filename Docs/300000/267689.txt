<DOC>
<DOCNO> 267689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/ekonomi/eko06.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
142 özel şirketten HES başvurusu 
</HEADLINE>
<TEXT>


Hidroelektrik santralı yapıp işletmek isteyen 142 şirket, toplam 3 bin 576 megavatlık proje için Devlet Su İşleri'ne başvuruda bulundu 


Hidroelektrik santral HES yaparak işletmek isteyen 142 özel sektör kuruluşu, Devlet Su İşleri DSİ Genel Müdürlüğü'ne başvuruda bulundu. 
Edinilen bilgiye göre, özel sektöre açılan 155 DSİ ve Elektrik İşleri Etüt İdaresi EİE projesinden 77'si için başvuru geldi. Toplam kurulu gücü 6 bin 469 megavat olan projelerden başvuru yapılanların toplam kurulu gücü 2 bin 999.5 megavata ulaştı. 

Kızkale'ye lisans 
Ayrıca tüzel kişiler tarafından toplam kurulu gücü 576.68 megavatı bulan 65 adet HES projesi için de başvuru gerçekleşti. Başvurulardan 466.16 megavat kurulu güçteki 11 adet DSİ projesi, 154 megavat kurulu güçte beş adet EİE projesi ve tüzel kişilerce geliştirilen 99.4 megavatlık dokuz adet proje olmak üzere toplam 719.56 megavatlık 25 adet HES projesi olumlu görüşle EPDK'ya gönderildi. 
Bu firmalardan Kızkale Enerji Ltd. Şti. EPDK'dan "Su Kullanım Hakkı Anlaşması" için lisans aldı. 


</TEXT>
</DOC>
