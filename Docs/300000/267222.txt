<DOC>
<DOCNO> 267222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonyas07.html </URL>
<DATE> 2004/08/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kadın kılığına giren genç erkek, 7 yıl kadınlarla beraber yaşadı... 
</HEADLINE>
<TEXT>

     Kadın kılığına giren Nijeryalı bir genç, erkek olduğu anlaşılıp tutuklanana kadar 7 yıl Müslüman kadınlarla bir arada yaşadı. 
     Ebubekir Hamza, AFP muhabirine cezaevinden yaptığı açıklamada, babası başka bir kadınla evlendikten sonra kız kılığına girerek, 12 yaşındayken Nijerya'nın Acinci köyünden kaçıp Kano'ya geldiğini belirtti. 
     Şimdi 19 yaşında olan ve adını değiştiren Hamza, ''Kadınlarla yaşıyordum, onlarla yemek pişiriyor, yiyordum, hatta aynı yatakta uyuyorduk. Ancak kimliğimin ortaya çıkmasından korktuğum için hiçbir zaman bir kadınla beraber olmadım'' dedi. 
     Hamza'ya evinin kapılarını açan bir baharat tüccarı da ''Evimde 4 yıl yaşadı, ancak onunla yataklarını paylaşan kızlarıma en ufak bir zarar vermedi'' diye konuştu. 
     Hamza, 22 Nisan'da, Kano'ya gelen bir köylüsünün kendisini tanıması ve soyunmaya zorlamasına kadar 7 yıl boyunca kadınlarla yaşamaktan mutlu olduğunu belirterek, ''Benimle evlenmek isteyen erkeklere henüz hazır olmadığımı söylüyordum. Onlar da beni hediye ve paraya boğuyorlardı'' dedi. 
     Kimliği ortaya çıktıktan sonra kadın kıyafetleriyle çektirdiği fotoğrafları Kano sokaklarında poster olarak satılan Hamza'nın 1 yıl hapsi isteniyor. 
     Hamza'nın duruşması 16 Eylül'de yapılacak. 
     
</TEXT>
</DOC>
