<DOC>
<DOCNO> 286846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun14.html </URL>
<DATE> 2004/11/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fransa ordusu 30 kişiyi öldürdü mü 
</HEADLINE>
<TEXT>

     Fransa ordusu, Fildişi Sahili'nde 30 kadar kişiyi öldürdüğü yolundaki iddiaları reddetti. 
     AFP'ye konuşan ordu sözcüsü General Gerard Dubois, Fildişi Sahili Ulusal Meclisi Başkanı Mamadou Coulibaly'nin ''30 kadar Fildişili öldürüldü, 100'den fazlası da yaralandı'' iddiasının gerçek dışı olduğunu belirterek, ''Fransız ordusunun 30 kadar Fildişiliyi öldürdüğünü, 100'den fazlasını da yaraladığını yalanlıyoruz'' dedi. 
     Öte yandan, Fildişi Sahili Devlet Radyosu, Fransız kuvvetler tarafından kontrol edilen Abidjan Havaalanı'nda 3 Fildişili göstericinin Fransız askerleri tarafından vurularak öldürüldüğünü bildirdi. 
     Havaalanına dün gece boyunca yaklaşmaya çalışan binlerce gösterici, Fransız helikopterleri tarafından engellenmişti. 
     Bu arada, Fildişi Sahili'nde yaşayan 100 kadar yabancının, evlerinin yağmalanma tehlikesine karşı, Abidjan'ın Fransız mahallesinde toplandığı bildirildi. 
     Fransız askeri sözcüsü Henry Aussavy, değişik uluslardan 100 kadar kişinin Abidjan'da bulunan 43. Deniz Piyade Tugayı'nda toplandığını, bunlardan bazılarının evinin yağmalandığını, bazılarının evinin ise yağmalanma tehdidi altında bulunduğunu söyledi. 
     Sözcü, Fransız mahallesinde binlerce Fildişili göstericinin de bulunduğunu, Fransız askerlerinin bu kişileri dağıtmak için göz yaşartıcı gaz kullandığını belirtti. 
     Fildişi Sahili savaş uçaklarının dün düzenlediği hedefi belirsiz bombardımanda 9 Fransız askeri, 2 Afrika kökenli kişi ve bir Amerikalı ölmüş, Fransız askerleri 2 Fildişi savaş uçağını ve 3 helikopteri imha etmiş, Abidjan'da binlerce Fildişili gösterici Fransız okullarını ateşe vermiş ve evleri yağmalamış, iki ülke arasında gerginlik hızla tırmanmıştı. 
     
</TEXT>
</DOC>
