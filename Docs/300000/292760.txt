<DOC>
<DOCNO> 292760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/spor/ydilmen.html </URL>
<DATE> 2004/11/28/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Rahat galibiyet 
</HEADLINE>
<TEXT>



Bir hafta içinde iki tane zorluk derecesi yüksek, stresli maçlar oynayacaksın Trabzon ve Prag gibi. Döneceksin Türkiye Ligi'nde Diyarbakır'ın önüne çıkacaksın. Bu tür maçlarda en önemli problem konsantrasyondur. Ancak Fenerbahçe oyunun hemen başında öyle bir prese başladı ki, maçı ilk yarıda kopardı. Futbolda top rakipteyken de iyi olacaksın. Fenerbahçe takımı dün her iki yarıda 20'şer dakika pres yaptı, bu da yetti. 
Zaten çok kaliteli oyuncuları var. Rakibe hücum şansı vermezsen kazandığın topları da pozisyona çevirirsin. Dün de öyle oldu. Bir iki pozisyon dışında rakibe pozisyon vermediği gibi, kendi adına da on tane pozisyon buldu. Kaleci Murat Yiğiter frikik golünde hatası vardı ama en az beş net golü çıkardı. Marco öyle bir gol attı ki, sezon başından beri yükselttiği performansın karşılığını aldı. Ona yakıştı. 

Savunma kusursuz 
Fenerbahçe savunmada rakip kim olursa olsun çok dikkatli. İki bek de hücuma çıkıyor. Duran toplarda Luciano ve Servet'in de birer pozisyonu var. Hem defansif, hem de ofansif görevlerini eksiksiz yerine getiriyorlar. Orta sahanın kenarında oynayan Tuncay ve Mehmet Yozgatlı da çok gelişme kaydettiler. Bu ikili içeri girerek iki ön liberoya yardımcı oluyorlar. Serhat en sevdiği mevkiide oynayınca çok gayretliydi. Onun boşalttığı alanlara Alex iyi girdi, bol bol pozisyon yakaladı. Biri frikikten iki gol attı. Alex'in futbolculuğunu artık tartışmak istemiyorum. Ancak örnek alınması gereken en önemli özelliği tekme yiyor, rakibine bakmıyor, hakemle uğraşmıyor. Bu çok önemli. Diyarbakırspor takımı ise savunmada Alex ile Serhat'a adam markajı vermenin sıkıntısını maç boyunca yaşadı. 



</TEXT>
</DOC>
