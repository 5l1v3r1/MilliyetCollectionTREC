<DOC>
<DOCNO> 256647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/dunya/axdun02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Heathrow'un gizli terör dosyası yolda bulundu 
</HEADLINE>
<TEXT>


LONDRA Milliyet 


İngiltere'de dünyanın en yoğun hava trafiğine sahne olan havaalanlarından olan Heathrow'un güvenliğiyle ilgili hazırlanan gizli bir terör dosyası yol üzerinde bir işadamı tarafından tesadüfen bulunarak The Sun gazetesine teslim edildi. 
Yeni bir güvenlik skandalı niteliğindeki olayı duyuran "The Sun" gazetesi, çok gizli dosyada, El Kaide'nin olası terörist saldırısına hedef olabilecek havaalanındaki 62 bölgeyle ilgili bilgiler yer aldığını, ayrıca havaalanının terörist saldırıya karşı en açık bölgesinin neresi olduğunun gösterildiğini bildirdi. 
Scotland Yard'ın S018 Anti - Terör Hava Güvenliği adlı bölümü tarafından 26 Haziran'da hazırlanan dosya, güvenlik önlemleri çerçevesinde nerede gözetleme yapılacağı, saldırıdan sonra havaalanının nasıl boşaltılacağı, kaçış yolları ve hangi noktalara keskin nişancılar yerleştirileceğiyle ilgili bilgilerle uydu fotoğrafları, harita ve krokiler içeriyor. Dosya son derece çarpıcı bir başka bilgiye de yer vererek Heathrow'a saldırmak için hangi noktanın ideal olduğunun yanıtını da veriyor. Buna göre, 10 yıl önce IRA'nın başarısız bir saldırı yaptığı havaalanı yakınındaki boş bir tarla roket saldırısı yapmak için h l mükemmel bir mevzi. 


</TEXT>
</DOC>
