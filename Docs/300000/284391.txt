<DOC>
<DOCNO> 284391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo09.html </URL>
<DATE> 2004/10/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ezeli rekabette 309. randevu... 
</HEADLINE>
<TEXT>

     Türk futbolunun iki temel taşı Beşiktaş ile Fenerbahçe, yarın yapacakları lig maçıyla 309 kez karşılaşmış olacak. 
     İki ekip arasında 28 Kasım 1924'te, Fenerbahçe'nin 4-0 galibiyetiyle başlayan 80 yıllık ezeli rekabette Beşiktaş'ın galibiyet sayısında kılpayı üstünlüğü bulunuyor. 
     Bugüne dek yapılan 308 maçta Beşiktaş 114, Fenerbahçe ise 113 galibiyet alırken, 81 karşılaşmada ise taraflar birbirlerine üstünlük sağlayamadı. 
     Ezeli rekabette Fenerbahçe'nin toplam 414 golüne, Beşiktaş 386 golle karşılık verdi. 
     
     LİGDE DE BEŞİKTAŞ ÖNDE 
     1959 yılından beri yapılan lig maçlarında ise taraflar bugüne dek 94 kez karşılaştı. 
     Ligde geride kalan maçlarda, genelde olduğu gibi, galibiyet sayısında Beşiktaş'ın 1 farklı üstünlüğü bulunuyor. 
     ''Kara Kartallar''ın 32 galibiyetine karşı, ''Sarı Kanaryalar'' 31 kez sahadan galibiyetle ayrılırken, ezeli rakipler 31 kez de eşitliği bozamadılar. 
     Siyah-beyazlıların ligdeki toplam 98 golüne, sarı-lacivertliler 88 golle karşılık verdi. 
     Ezeli rakipler arasında ligde geçen sezon yapılan maçlarda Kadıköy'deki mücadele 2-2 berabere sonuçlanırken, Dolmabahçe'de gülen taraf 3-1'lik skorla Fenerbahçe olmuştu. 
     
</TEXT>
</DOC>
