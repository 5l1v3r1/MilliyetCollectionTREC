<DOC>
<DOCNO> 254515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/siyaset/axsiy02.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis'e kupa jesti 
</HEADLINE>
<TEXT>


Erdoğan, Yunanistan Başbakanı'na Yunanistan'ın Avrupa Şampiyonluğu Kupası'nı kaldırdığı görüntünün yer aldığı çini tabak hediye etti. Karamanlis ailesi, hediyeden hoşlandı 

ABDULLAH KARAKUŞ Ankara 


Başbakan Recep Tayyip Erdoğan, Yunanistan Başbakanı Kostas Karamanlis'e, içinde Avrupa Şampiyonu olan Yunanistan Futbol Milli Takımı'nın kupayı kaldırdığı görüntüsünün yer aldığı çini tabak hediye etti. Karamanlis'in eşi Natassa Karamanlis de Erdoğan'ın kızı Esra Erdoğan'a inci kolye hediye getirdi. 
Erdoğan, eşi Emine Erdoğan ve çocukları Sümeyye ve Bilal Erdoğan, dün akşam düğün için İstanbul'a gelen Karamanlis çiftini ziyaret etti. Sıcak bir atmosferde geçen ve aile diyaloglarının yaşandığı ziyarette Erdoğan, EURO 2004'te şampiyon olan Yunanistan Milli Takımı'nın Avrupa Kupası'nı kaldırdığı anın görüntüsünün yer aldığı çini tabak hediye etti. Karamanlis ailesi hediyeden hoşlandı. Yunanistan Başbakanı "Çok güzel olmuş. Teşekkür ederim" dedi. 

İnci kolye 
Natassa Karamanlis, ziyarette Erdoğan ailesine Esra Erdoğan için getirdikleri inci kolyeyi verdi. Akşam saatlerinde yapılan ziyarette iki lider dünyada yaşanan son gelişmeleri değerlendirdi. 
Karamanlis çifti akşam yemeğini Kanlıca'daki Körfez Restoran'da yedi. 

Her lidere kendi müziği 

Erdoğan, düğünün yapılacağı Lütfi Kırdar Kongre Sarayı'ndaki son hazırlıkları inceledi. Erdoğan, düğünde çalınacak müzikleri tek tek dinledi. Düğünde şahitlik yapmak üzere dün Türkiye'ye gelen Ürdün Kralı Abdullah, Romanya Başbakanı Adrian Nastase, Yunanistan Başbakanı Kostas Karamanlis ve Pakistan Devlet Başkanı Pervez Müşerref için bir de sürpriz hazırlandı. Sahneye davet edilirken her lidere kendi ülkelerinin popüler müzikleri çalınacak. Bazı müzikleri yavaş bulan Erdoğan, daha hareketli müzikler seçilmesini istedi. Erdoğan, yabancı konuklarına düğünün ardından Dolmabahçe Sarayı'nda yemek verecek. 


</TEXT>
</DOC>
