<DOC>
<DOCNO> 277006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonyas01.html </URL>
<DATE> 2004/10/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Göl saatleri... 
</HEADLINE>
<TEXT>

     Bafa Gölü, ziyaretçilerine çevre gezintilerinden doğa içinde keyifli yürüyüşlere, antik kent turlarından yüzmeye kadar birçok etkinliğe katılma imkanı sunuyor. 
     Bodrum'a giderken yanından geçtiğimiz ama nedense çok azımızın tatil planları arasına kattığı Bafa Gölü'ne gidiyoruz bu hafta. Hem de öyle sadece geçerken uğramalık değil ziyaretimiz. Çevre gezilerinden doğa içinde keyifli yürüyüşlere, antik kent turlarından yüzmeye kadar birçok etkinliğin yapılacağı bu göl tatilini anlatırken önce buranın coğrafi yapısından ve tarihi geçmişinden başlamak gerek. 2000 yıl önce deniz olan Söke Ovası'ndan Latmos Körfesi, zaman içinde dolarak Bafa Gölü'ne dönüşmüş. M.Ö. 2. yüzyılda ise Karyalıların yerleşimi başlatmalarıyla beraber bugüne kadar da çeşitli uygarlıklara ev sahipliği yapan bölgede zengin bir tarih oluşmuş. Bu renkli tarihi ve coğrafi geçmişin bereketli eserlerine tanıklık etmek için göl içinde bulunan üç küçük ada, bir yarımada ve Beşparmak Dağları'nın eteklerine keşif gezileri düzenlemek yeterli. Göl kenarından kalkan teknelerle gidilen adalarda Meryem Ana'ya hitaben yapılan manastırı ve çeşitli kiliseleri görebilirken yüzme keyfini de yaşayabilirsiniz. Ama asıl büyüleyici atmosfer, dağ ile göl arasında kalan Heraklia antik kentinde. Sonrasında ise Agora, Athena Tapınağı, meclis binası ve kaya mezarları geliyor. İsteyenlere göl etrafında epey detaylı bir tur planı çıkartıp eşlik edebilecek köy sakinleri, yani rehberler de bulunuyor. Göl kenarında yapacağınız yürüşler sırasında kuşların güzelliğiyle büyüleneceksiniz. 
     
     Nasıl gidilir 

     Milas-Söke karayolu üzerinde giderken Bafa'yı geçtikten sonra 10 kilometrelik bir yolla göl kıyısına ulaşılabiliyor. Milas'tan kalkan minibüslerin olduğunu da hatırlatalım. 
     
     Nerede kalınır 

     Kamp yapmak için oldukça uygun olan bölgede göl manzaralı birçok mütevazı pansiyon da var. 
     
     Pelikan Pansiyon 

     Göl kenarındaki restoranıyla da hizmet veren pansiyonda iki kişilik yarım pansiyon oda ücreti 25 milyon TL. 
     0252 543 51 58. 
     
     Heraklia Kaya Pansiyon 

     Manzaralı odaları olan pansiyonun günlük ücreti kahvaltı dahil 15 milyon TL. 
     0252 543 80. 
     
     Agora Pansiyon 

     Pansiyonun fiyatları 20 milyon TL'den başlıyor, oda ve bungalovlar için değişiyor. 
     0252 543 54 45. 
     
     Nelere dikkat edilir 

     Fotoğraf makinelerini unutmamak gerekiyor. Tabii rahat ayakkabı ve giysilerle yapmanız gereken bu turları akşamüstü saatlerine denk getirmekte de yarar var. 
     
</TEXT>
</DOC>
