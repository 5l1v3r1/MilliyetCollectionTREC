<DOC>
<DOCNO> 268082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun14.html </URL>
<DATE> 2004/09/01/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Medya skandalında 'Karanlıklar prensi' Perle... 
</HEADLINE>
<TEXT>

     Chicago Sun-Times ve Jerusalem Post gibi gazeteleri elinde bulunduran uluslararası medya şirketi Hollinger'in, şirket çalışanları tarafından son 7 yılda 400 milyon dolar kadar dolandırıldığı iddia edilirken, dolandırıcılık iddialarına ABD'nin eski savunma bakan yardımcılarından Richard Perle'ün adı da karıştı. 
     The Washington Post gazetesi, Hollinger'in başındaki Conrad M. Black ve diğer üst düzey yetkililerin, 400 milyon dolarlık şirket parasını 7 yılda cebe indirdiklerini ve Black'in seçtiği icra direktörlerinin, bu duruma pasif şekilde onay verdiğini yazdı. 
     Bu bilgiler, şirketin durumunu araştırmak amacıyla kurulan özel bir icra komitesi raporuna dayandırıldı. Washington Post gazetesi, raporda özellikle, ABD'nin eski savunma bakan yardımcılarından Richard Perle'ün adına dikkat çekildiğini ve Perle'ün şirketten, 5.4 milyon dolarlık bonus ikramiye aldığı bilgisinin bulunduğunu yazdı. Raporda ayrıca Perle'ün, Chicago merkezli şirkete bu parayı geri vermesi gerektiği savunuldu. 
     Hollinger'in icra denetim komitesinin üyesi Illinois Valisi James R. Thompson ve eski büyükelçilerden Richard Burt, şirket yöneticisi Black'in aldığı şişkin maaşı hiçbir zaman sorgulamadıkları için eleştirildi. 
     Black, şirket içinde başlatılan soruşturmanın ardından geçen Kasım ayında istifa etmişti. Hollinger şirketi şimdi İngiliz vatandaşı olan, kökeni Kanadalı Black'i mahkemeye veriyor ve 1.25 milyon dolarlık zarar tazminatı istiyor. Şirket, kısa süre önce Londra'nın Daily Telegraph gazetesini elinden çıkarmıştı. 
     ABD'nin yatırımcıyı korumak ve piyasaların güvenliğini sağlamakla sorumlu kuruluşu SEC, Black ve yardımcısı David Radler'ın yaptıklarını, ihtiyacı olmadığı halde çalmaya işaret eden ''kleptomani'' sözcüğüne gönderme yaparak, ''şirket kleptokrasisi'' olarak niteledi. SEC, Black'in şirket sayesinde zengin, güçlü kişilerle prestijli ilişki kurduğunu ve şirketi ''kumbara-bank'' gibi kullandığını kaydetti. 
     Black'in, şirketin özel uçağını, Chicago, Toronto, Palm Springs ve Bora Bora'ya tatil ziyaretlerinde eşiyle birlikte kullandığı ve bu ziyaretlerin şirkete 0 milyon dolara malolduğu belirtiliyor. 
     Richard Perle'ün de, icra komitesinin bir üyesi olarak, yeterli değerlendirmede bulunmadan, Black ve Radler'ın denetimden kaçmasına yardım edecek belgeleri imzaladığı iddia ediliyor. Perle'ün, Hollinger'in alt şirketlerinden 3 milyon dolardan fazla ''bonus'' kazandığı belirtiliyor. Rapora göre Hollinger şirketi, Perle'ün önerdiği 11 ayrı şirkete 63.3 milyon dolarlık yatırım yaptı ve bu paranın 50 milyon dolarını kaybetti. 
     
</TEXT>
</DOC>
