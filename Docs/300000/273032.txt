<DOC>
<DOCNO> 273032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/siyaset/axsiy02.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB raporu yeniden 
</HEADLINE>
<TEXT>


Verheugen, "İlerleme Raporu'nu TCK'nın çıktığı varsayımıyla yapıyorduk. Yeni değerlendirme gerekecek. 6 Ekim'den önce geçmezse olumlu tavsiye zor" dedi 

Güven Özalp 


TCK'nın son dakikada geri çekilmesi AB Komisyonu'nda Türkiye lehine esen rüzgarları tersine çevirdi. Türkiye'nin AB nezdindeki daimi temsilcisi Büyükelçi Oğuz Demiralp'i görüşmeye çağıran AB Komisyonu'nun Genişlemeden Sorumlu Üyesi Günter Verheugen, "TCK, raporun yayımlanacağı 6 Ekim'den önce kabul edilmezse Türkiye'yle müzakerelere başlanmasına yönelik bir tavsiye yapmamız son derece zor olur" mesajı verdi. Verheugen ayrıca, Ankara'nın bundan sonra benimseyeceği yaklaşıma açıklık getirmesini de istedi. 
Verheugen de görüşmeden sonra yaptığı açıklamada, "Biz rapora ilişkin tüm çalışmalarımızı TCK'nın kabul edilmesi varsayımıyla yapıyorduk. Şimdi yeni bir değerlendirme gerekecek" dedi. Türkiye'yle zamanlama sorunu yaşandığını vurgulayan Verheugen, önceki günkü gelişmeler sonrasında bazı konuların Ankara tarafından açıklığa kavuşturulmasını esterken "Bu yasanın ne zaman kabul edileceği belli değil. Büyükelçi'den hükümetiyle görüşüp bu konuya açıklık getirilmesini istedim. Çalışmalarımızı Ankara'dan gelen yanıt doğrultusunda şekillendireceğiz" dedi. Verheugen'in açıklık getirilmesini istediği konular "TCK'nın kabul edilip edilmeyeceği, edilecekse bunun ne zaman gerçekleşeceği, üzerinde esaslı değişiklik yapılıp yapılmayacağı" olarak belirginleşti. 
Türkiye'nin AB Komisyonu'nun TCK'ya verdiği önemden haberdar olduğunu ifade eden Verheugen, haziranda Türkiye'ye verilen "yapılması gerekenler" listesinde TCK'nın kabulünün de yer aldığını hatırlattı. TCK'nın bütün süreç üzerinde büyük etkisi olduğuna ve siyasi reform sürecinin temel unsurlarından biri olduğuna dikkat çeken Verheugen, "Bu yasa siyasi kriterlerin en azından iki temel noktasını etkiliyor. Bunlardan birincisi hukukun üstünlüğünün yeterince ve AB standartlarında yerleşip yerleşmediği, ikincisi de temel hak ve özgürlüklerin gerektiği gibi uygulanarak korunup korunmadığı" diye konuştu. 

Reformlar sürecek 
Demiralp de bu tür yakın işbirliklerinde bazı gerilimler yaşanmasının normal olduğunun altını çizerek "Bugün gerginliği bir kenara bıraktık ve yakın ilişkimize devam ediyoruz. Hiç kimse Türkiye'nin reform sürecine devam edeceğinden şüphe duymamalı" dedi. 
Demiralp, komisyonun raporunda beş yıllık gelişmeyi dikkate alacağına vurgu yaparak "Türkiye'nin kararlılığının rapora yansıtılacağını ve olumlu olacağını umuyoruz" diye konuştu. 


</TEXT>
</DOC>
