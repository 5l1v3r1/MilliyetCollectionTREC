<DOC>
<DOCNO> 282031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/guncel/gun06.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış 'ılıman' geçecek 
</HEADLINE>
<TEXT>


ÖNAY YILMAZ İstanbul 

Devlet Meteoroloji İşleri DMİ Genel Müdürlüğü, kapıda bekleyen kış aylarının Türkiye genelinde ılıman ve yağışlı geçeceğini, sert ve şiddetli bir mevsim beklenmediğini açıkladı. 
Kasım, aralık ve ocak için ilk kez mevsimsel tahminde bulunan ve bu tahminin doğruluk oranını "yüzde 50" olarak açıklayan DMİ Genel Müdürlüğü yetkilileri, sıcaklıkların Ege, Akdeniz, Doğu Anadolu'nun güneyi ve Güneydoğu bölgelerinde mevsim normallerinin üzerinde ortalama 1 - 2 derece , Marmara, Karadeniz ve iç kesimlerde mevsim normallerinde beklendiğini bildirdi. 
Yağışların Türkiye genelinde normal civarında, sadece Akdeniz kıyı şeridinde normalin üzerinde gerçekleşebileceğinin tahmin edildiğini belirten yetkililer, "Bu bilgiler ışığında Türkiye genelinde gelecek 3 ay için ılıman ve mevsim normallerine uygun hava koşullarının beklendiği, başlangıçta belirtilen tahmin tutarlılık oranı göz önünde bulundurulmak kaydıyla çıkarılabilir" dedi. 


</TEXT>
</DOC>
