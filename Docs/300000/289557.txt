<DOC>
<DOCNO> 289557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonsiy09.html </URL>
<DATE> 2004/11/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sarıgül Bu koltuğa sevdalı olanlarla, TC'ye sevdalı olanların mücadelesi 
</HEADLINE>
<TEXT>

     Şişli Belediye Başkanı Mustafa Sarıgül, ''Benim mücadelem, koltuğa sevdalı olanlar ile laik ve çağdaş Türkiye Cumhuriyeti'ne sevdalı olanların mücadelesidir'' dedi. 
     Sarıgül, CHP Genel Sekreteri Önder Sav'ın dün açıkladığı ''Şişli Belediyesi'ndeki imar yolsuzluğu'' iddialarına ilişkin Merkez Yürütme Kurulu'nun MYK raporunda adı geçen Levent'teki ''Eczacıbaşı İlaç Sanayi ve Ticaret ile İş Bankası Gayrimenkul Yatırım Ortaklığı A.Ş'' tarafından yaptırılan inşaatın önünde basın toplantısı düzenledi. 
     Konuşmasına, ''İki tane gücüm var Hakka inanıyorum, halkımıza da sonuna kadar güveniyorum. Kaçtıklara yere kadar kovalayacağım'' diye başlayan Sarıgül hem Eczacıbaşı hem de İş Bankası'nın Türkiye'nin iki saygın kuruluşu olduğunu vurguladı. 
     Sarıgül, şunları kaydetti 
     ''Dün Cumhuriyet Halk Partimiz CHP Genel Merkezi'nden yapılan açıklamada aynen şöyle denildi '3 milletvekili arkadaşımız tarafından hazırlanan raporda, İş Bankası Gayrimenkul Yatırım Ortaklığı'nın inşaatını üstlendiği, Eczacıbaşı İlaç Fabrikası'na ait olan arsada 74 bin metrekarelik inşaatta en az 90 bin metrekarelik fazlalık oluştuğu ve buradan 100 milyon dolar mertebesinde bir çıkar sağlandığı üzülerek ifade edilmiştir'. 
     Ben üzülerek belirtmek istiyorum ki, İş Bankası Gayrimenkul Yatırım Ortaklığı ve Eczacıbaşı İlaç Fabrikası'nın projeleri, 1995 yılında 1 bölü 1000 ölçekli tadilat planında ve Büyükşehir Belediyesi tarafından tamamen onaylanmış, ilk ruhsatı bizden önceki dönemde 1998 yılında alınmıştır. Daha sonra tadilat projeleri yapılmış ve inşaatta en ufak bir şekilde artış söz konusu değildir.'' ''CHP Genel Merkezi'ne 'yanlış ve eksik bilgi verildiği' için basına ve kamuoyuna böylesine bir konu yansıdığını, bu nedenle de burada basın toplantısı yapmak durumunda kaldığını'' ifade eden Sarıgül, sözlerini şöyle sürdürdü 
     ''Mustafa Sarıgül olarak, ulusal birlikten, çağdaş demokrasiden ayrılmayacak, örfümüze, törelerimize, geleneklerimize bağlı olacak, büyüklerimize saygıyı, küçüklerimize sevgiyi hiçbir zaman ihmal etmeden cumhuriyet, demokrasi, hak yolundaki mücadeleme devam edeceğim.'' 
     
     ''30 YILDIR TÜRK SİYASİ HAYATININ HUZURUNDAYIM'' 
     Sarıgül, 5 ay önce CHP Genel Başkanı Deniz Baykal tarafından Şişli'ye aday gösterildiğini de belirterek, ''o zaman hiçbir problem olmadığını'' bildirdi. 
     Şişli Belediye Başkanı Sarıgül, şunları söyledi 
     ''Ne zaman ben Türkiye'yi dolaşmaya başladım... Kamuoyumuzun huzurunda açıklamak istiyorum. Bu bina 4 ay da mı yapıldı Tavuk su içer, Allah'a bakar. Yani hata varsa, haksızlık varsa, bu haksızlıklara ben başkaldırmak için yollara düşmüşüm. Ben kimseye haksızlık yapmam. Ben hiç kimsenin en ufak bir şekilde negatif olayına boyun eğmem. 30 yıldır Türk siyasi hayatının huzurundayım. Ben 30 yıldır bu çalışmaları yapıyorum ve yaptığım çalışmalarda hak, hukuk, adalet duygusundan hiçbir zaman ayrılmıyorum. İşte aylarca bu konu kamuoyu gündeminde. Genel Başkan Deniz Baykal, beni çağırıp da 'Sarıgül bunları bana izah et' deseydi, ben Sayın Genel Başkanımıza doğru bilgiler verirdim.'' Baykal'ın yaptığı konuşmalarda kendisini ''Türkiye'nin en başarılı belediye başkanı olarak lanse ettiğini'' kaydeden Sarıgül, ''Sarıgül'ü diğer belediye başkanlarına örnek gösterirken, ne oldu da şimdi Sarıgül ile ilgili, yanlış, kamuoyunu eksik bilgilendiren ölçüler içerisinde konuşulmaya başlandı'' dedi. 
     ''İş Bankası gibi Atatürk'ün kurduğu, yöneticilerinin 4 tanesi CHP'li üyeler tarafından belirlendiği saygın bir kuruluşun asla kanunsuz bir iş yapmayacağını'' ifade eden Sarıgül, ''Üzüntüm şudur devleti yönetmeye talip olan bir siyasi partiyiz. Ellerinde bilgi, belge olmadan kamuoyunu yanıltmalarını, kamuoyunun takdirine bırakıyorum'' diye konuştu. 
     Sarıgül, 20 Kasım Cumartesi günü Mersin'de ''Partiçi demokrasi, ülkemizde demokrasi, laik ve çağdaş Türkiye özleminde'' başlıklı mitingi düzenleyeceğini dile getirerek, bu tür konuların yanıtlarını mitingde vereceğini bildirdi. 
     
     ''İSPATLAMAYA DAVET EDİYORUM'' 
     ''CHP yöneticilerinin bu inşaatın yönetim kurulu üyeleri olduğunu'' da söyleyen Sarıgül, ''CHP'nin İş Bankası yönetiminde 4 üyesi vardır. Dün yapılan basın toplantısında sözü edilen kaçağı, kamuoyu önünde ispatlamaya davet ediyorum. Ben gidiyorum Mersin'e, başkaları gidiyor tersine... Değişim mutlaka sağlanacaktır. Değişimi kesmeye kimsenin gücü yetmeyecektir. Benim mücadelem, koltuğa sevdalı olanlar ile laik ve çağdaş Türkiye Cumhuriyeti'ne sevdalı olanların mücadelesidir'' dedi. 
     Mustafa Sarıgül, ''Yolsuzluk iddialarıyla ilgili raporu hazırlayanlar hakkında tazminat davası açacağını'' da belirterek, ''Haktan, hukuktan ayrılmadan yolumuza devam ediyoruz. Hak, doğrunun yanındadır'' diye konuştu. 
     
</TEXT>
</DOC>
