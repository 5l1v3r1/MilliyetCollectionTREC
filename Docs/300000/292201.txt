<DOC>
<DOCNO> 292201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/ekonomi/eko07.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, savunmada siftah yapıyor 
</HEADLINE>
<TEXT>



ABD savunma devlerinden L3'ün şirketi Aydın Yazılım'a ortak olan Zorlu Grubu, ilk savunma sanayi işini aldı. Başbakan Recep Tayyip Erdoğan ve Genelkurmay Başkanı Orgeneral Hilmi Özkök'ün katılacağı törenle bugün imzalanacak, 100 milyon dolarlık Gemi Savaş İdare Sistemi projesinde Zorlu Grubu'nun iki şirketi de iş payı alacak. 
Proje kapsamında Deniz Kuvvetleri Komutanlığı'nın DKK ana muharebe araçlarından G - sınıfı fırkateynlere yönetim sistemleri kurulacak. Bu sistem ileride tüm gemilerde kullanılacak. Türk Silahlı Kuvvetlerini Güçlendirme Vakfı şirketi Havelsan'ın ana yüklenici olarak görevlendirildiği projede, Zorlu Grubu'nun iki şirketi Aydın Yazılım ve Vestel Savunma'nın yanı sıra Yaltes A.Ş. ve Markoni Komünikasyon firmaları donanım ihtiyacının karşılanması, Milsoft'un da yazılım konusunda alt yüklenici olacaklar. 
Zorlu Grubu, geçen yıl, İsrail savunma firmalarının Türkiye'deki temsilciliğini yapan Mehmet Durmaz'la ortak olarak Vestel Savunma'yı kurmuştu. 


</TEXT>
</DOC>
