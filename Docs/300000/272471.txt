<DOC>
<DOCNO> 272471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonyas16.html </URL>
<DATE> 2004/09/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İlçe halkının tanışarak evlendiği panayır... 
</HEADLINE>
<TEXT>

     Kırklareli'nin Pehlivanköy İlçesi'nde çok sayıda vatandaşın tanışarak evlenmelerine olanak buldukları ve bu yıl 63'üncüsü düzenlenen ''Sonbahar Hayvan ve Emtia Panayırı'' bu yıl 17-22 Eylül tarihleri arasında gerçekleştirilecek. 
     Pehlivanköy Belediye Başkanı Hüseyin Açıkel, AA muhabirine yaptığı açıklamada, 1910 yılından günümüze kadar savaş yılları dahil kesintisiz olarak yapılan panayırla ilgili hazırlıkları tamamladıklarını bildirdi. 
     Açıkel, Trakya'nın en büyük panayırı konumunda bulunan Pehlivanköy Sonbahar Hayvan ve Emtia Panayırı'nın amacının bölge halkını yakınlaştırmak, bölge çiftçisinin yetiştirdiği hayvanları pazarlamalarına olanak sağlamak olduğunu belirterek, şöyle konuştu 
     ''Pehlivanköy Sonbahar Hayvan ve Emtia Panayırı, hasat mevsimini bitiren bölge çiftçisinin hasat sonu eğlenmek ve kışlık ihtiyaçlarını temin etme imkanı da sağlamaktadır. Ülkemizin çeşitli yerlerinden gelen ziyaretçi ve satıcılar panayır süresince, eğlenme ve alışveriş yapma imkanı da buluyorlar. Bölge halkı için panayır adeta bir bayram havasında geçmektedir. Kuzu çevirme ve müzik eşliğinde panayırda yenen yemeklerin tadına doyulmaz. Gelir düzeyi ne olursa olsun her kesime hitap eden yerler mevcuttur.'' 
     
     BİR ÇOK KİŞİNİN EVLİLİK YILDÖNÜMÜ... 
     Açıkel, panayırın aynı zamanda bir çok kişinin evlilik yıldönümü olduğunu söyledi. 
     Panayıra gelen gençlerin burada tanışarak evlendiklerini belirten Açıkel, ''Bu kişiler evlendikten sonra da tanıştıkları yere aynı tarihte geliyorlar. Güzel bir nostalji yaşanıyor. Panayırda tanışarak, evlenen ve aile kuran çok sayıda kişiyi bu yıl da panayırımıza bekliyoruz. Gençler, yine kendi kısmetlerini bulmak için panayırımıza geleceklerdir'' diye konuştu. 
     Panayır süresince, folklor gösterileri, hayvancılığı teşvik yarışmaları gibi değişik etkinliklerin yapılacağı bildirildi. 
     
</TEXT>
</DOC>
