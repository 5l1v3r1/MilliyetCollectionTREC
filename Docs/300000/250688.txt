<DOC>
<DOCNO> 250688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonyas05.html </URL>
<DATE> 2004/06/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Olay film "Ararat"ın yönetmeni yeni proje peşinde... 
</HEADLINE>
<TEXT>

     Sözde Ermeni soykırımı iddialarını ''Ararat'' adlı filme aktararak tepki çeken Ermeni asıllı Kanadalı yönetmen Atom Egoyan, ilgisini cinayet filmlerine yöneltti. Egoyan, bir cinayet romanından beyazperdeye aktarılan ''Somebody Loves You'' adlı filmi çekecek. 
     ''Empire'' dergisinin internet sitesindeki habere göre, sözde soykırım iddialarıyla uğraşmaktan vazgeçen Egoyan, Rupert Holmes'un ''Where the Truth Lies'' adlı romanından beyazperdeye aktarılan yeni bir film için kolları sıvadı. 
     Bir otel odasında ölü bulunan ünlü kadın komedyenin ölümündeki sır perdesini aralamaya çalışan genç kadın gazetecinin macerasını anlatan filmde, meraklı kadın gazeteci cinayetle ilgisi bulunmadığı iddia edilen iki komedyenin olayla alakasını kanıtlamaya çalışacak. 
     Filmde komedyen rollerine ünlü aktör Kevin Bacon ile ''Bridget Jones'un Günlüğü'' filminin yıldızı İngiliz aktör Colin Firth'ü düşünen yönetmenin getirdiği teklifi, iki oyuncunun da kabul ettiği belirtildi. 
     Bacon'ın pedofili çocuklara cinsel ilgi duyma hastası bir adamı canlandırdığı ''The Woodsman'' adlı son filmi, insanları rahatsız edici öğelere sahip olması nedeniyle büyük eleştirilere uğruyor. 
     Colin Firth ise ''Bridget Jones'un Günlüğü'' filminin ''Bridget Jones Edge of Reason'' adlı ikincisinde rol alıyor. 
     Filmin Los Angeles, Toronto ve Londra'da gerçekleştirilecek çekimlerine 30 Ağustos'ta başlanacak. 
     
</TEXT>
</DOC>
