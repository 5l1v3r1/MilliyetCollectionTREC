<DOC>
<DOCNO> 296788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun12.html </URL>
<DATE> 2004/12/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak'ta saldırılar... 
</HEADLINE>
<TEXT>

     Irak'ın başkenti Bağdat'ın kuzeyindeki Bakuba kentinde, bir ulusal muhafızın cesedinin bulunduğu bildirildi. 
     Ulusal muhafızlardan Ahmed İdan, ''Silahlı kişilerce kaçırılan Muhammed Tahir Mesud'un cesedinin, Bakuba'nın 10 kilometre kuzeybatısında bulunduğunu'' belirtti. İdan, ''Mesud'un Bakuba'nın 20 kilometre batısında bulunan Galibiye bölgesinde görev yaptığını'' söyledi. 
     Öte yandan, Musul kentinde, Amerikan askeri konvoyu geçtiği sırada bomba yüklü bir aracın infilak etmesi sonucu 2 Iraklının yaralandığı bildirildi. 
     Bir görgü tanığı, ''Kent merkezindeki Faysaliye mahallesinde park halindeki bir aracın Amerikan askeri konvoyu geçtiği sırada infilak ettiğini'' belirtti. 
     Musul hastanesinden Dr. Farez Kemal de hastaneye 2 sivilin getirildiğini kaydetti. 
     Bağdat'ın Gazaliye semtinde ise bu sabah Eğitim Bakanlığı çalışanlarını taşıyan otobüse ateş açıldığı bildirildi. 
     Bir sağlık görevlisi, isyancıların açtığı ateşte 5 kişinin yaralandığını söyledi. 
     Yaralıların Yarmuk Hastanesi'ne kaldırıldığı kaydedildi. 
     Yine başkentte bir Şii din adamının öldürüldüğü belirtildi. 
     Polis sözcüsü, Selim El Yakubi'nin, başkentin kuzeyindeki Şula semtinde bulunan evinin yakınında silahlı kişilerce öldürüldüğünü açıkladı. 
     
</TEXT>
</DOC>
