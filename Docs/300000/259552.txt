<DOC>
<DOCNO> 259552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/soneko12.html </URL>
<DATE> 2004/07/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Gül İşadamlarının önünü görebilmesi, kazandığımız en büyük şeydir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''İki sene içinde tekrar üretim gelmesi, işadamlarının önünü görebilmesi, plan program yapılabilmesi kazandığımız en büyük şeydir'' dedi. 
     Bir dizi temel atma törenine katılmak üzere Kayseri'ye gelen Başbakan Recep Tayyip Erdoğan ve beraberindeki Dışişleri Bakanı Abdullah Gül, Ulaştırma Bakanı Binali Yıldırım, Sanayi ve Ticaret Bakanı Ali Coşkun, Maliye Bakanı Kemal Unakıtan, Devlet Bakanı Beşir Atalay, Enerji ve Tabii Kaynaklar Bakanı Hilmi Güler ile Türkiye Odalar ve Borsalar Birliği Başkanı Rifat Hisarcıklıoğlu, Kayseri Organize Sanayi Bölgesi'nde Boytaş fabrikasında işçilerle öğle yemeği yediler. 
     Bakan Gül burada yaptığı konuşmada, Kayseri Organize Sanayi Bölgesi'nde çok sayıda fabrikanın temelini atacak olmanın heyecan verici olduğunu belirterek, ''Bugün gerçekten mutluyuz, çünkü hep beraber burada güzel şeyler konuşuyor, güzel şeylere şahit oluyoruz, güzel şeyleri umuyoruz, tabi böyle şeyler olurken de övünmek hakkımız'' dedi. 
     ''Nereden nereye geldik'' diyen Bakan Gül, Türkiye'de, Kayseri'de ve Kayseri Organize Sanayi Bölgesi'nde zengin, fakir, işçi, fabrika sahibi herkesin sıkıntılı günler geçirdiğini söyledi. 
     Gül, bu açıdan bakıldığında şimdi gelinen noktanın değerini geçmişin biraz hatırlanarak daha iyi anlaşılacağını ifade etti. 
     Türkiye'nin yaşadığı ekonomik kriz günlerine de değinen Gül, 10-20 sene önce değil, iki sene önce Boydak Grubu'nu ve diğer müteşebbisleri ziyaret ettiğinde gece gündüz çalışan fabrikaların nasıl durduğunu büyük üzüntü içinde durduğunu gördüğünü anlattı. 
     
     ''BUGÜNLERİN KIYMETİNİ BİLMELİYİZ'' 

     ''İki sene içinde üretim gelmesi, işadamlarının önünü görebilmesi, plan program yapılabilmesi kazandığımız en büyük şeydir'' diyen Gül, ''Bugünlerin kıymetini bilmeliyiz, muhakkak yapılacak çok şey vardır, bunlar inşallah bu süre içinde yapılacak'' diye konuştu. 
     Gül, Boydak Holding Yönetim Kurulu Başkan Yardımcısı Mustafa Boydak'ın konuşmasında belirttiği işadamlarının talepleri ve sıkıntılarına ilişkin, ''Biz gece gündüz problemleri çözmek için uğraşıyoruz her şey bir anda olmuyor ama gelecek her gün, gelecek her ay ve gelecek her sene daha iyi olacak'' dedi. 
     Boydak Holding Yönetim Kurulu Başkan Yardımcısı Mustafa Boydak da hükümetin istikrarlı politikaları sayesinde sanayicilerin atılım içine girdiğini belirterek, vergi oranlarının aşağıya çekilmesi ve tabana yayılması çalışmalarına hız verilmesi gerektiğini kaydetti. 
     Boydak, istihdamdaki vergi oranlarının iyileştirilmesi, artan istihdama göre azalan vergi oranları konusunda çalışmalar yapılması talebinde bulundu. 
     
</TEXT>
</DOC>
