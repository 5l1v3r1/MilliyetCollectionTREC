<DOC>
<DOCNO> 267607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo20.html </URL>
<DATE> 2004/08/30/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Yanal Her şampiyonaya katılmak için mücadele edeceğiz... 
</HEADLINE>
<TEXT>

     Milli Takımlar Teknik Direktörü Ersun Yanal, milli takım için yeni bir sürecin başladığını ve 2006 Dünya Kupası'na katılmayı hedeflediklerini söyledi. 
     Polat Renaissance Otel'de düzenlenen basın toplantısında, Türkiye'nin 2002 Dünya Kupası'na katıldıktan sonra 2004 Avrupa Şampiyonası'na gidemediğini kaydeden Ersun Yanal, ''Amacımız Türkiye'nin bundan sonra her şampiyonada yer alması ve sürekli olmasıdır. Bunun altyapısını oluşturmak için çalışacağız'' dedi. 
     Yanal, güçlü bir grupta yer aldıklarını vurgulayarak, şöyle konuştu 
     ''Grubumuzda Avrupa Şampiyonu olmuş Danimarka ve son Avrupa Şampiyonası'nda hepimizin hayretler içinde nasıl şampiyon olduğunu anlayamadığımız Yunanistan var. Diğer takımlar da düşünülmesi gereken ekipler. 
     Gürcistan ve Yunanistan maçlarına bu grubun her sonuca gebe olduğunu bilerek çıkacağız ve gruptan çıkmak için mücadele edeceğiz. Oyuncularımız kendilerine olan inançlarıyla bunu başaracaktır.'' 

     
</TEXT>
</DOC>
