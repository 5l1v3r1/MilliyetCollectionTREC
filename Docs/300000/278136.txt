<DOC>
<DOCNO> 278136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur08.html </URL>
<DATE> 2004/10/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Cep telefonu hayat kurtardı 
</HEADLINE>
<TEXT>

     Erdoğan CANKUŞ FETHİYE Muğla DHA 
İNGİLTERE'de arkeoloji eğitimi gören 23 yaşındaki Necla İclal Küneralp tatil için geldiği Fethiye Kayaköy'de yürüyüşe çıktığı tarihi Likya yolunda kayboldu. Genç kızı cep telefonu ile yardım istediği jandarma 4 saatte buldu. 
     Necla İclal Küneralp önceki gün saat 17.00 sıralarında Fethiye'de Rumlar tarafından terk edilen Kayaköy'ü gezdikten sonra tarihi Likya yürüyüş yolunu takip ederek tek başına Ölüdeniz'e gitmek istedi. Ormanlık alanda, yoldaki işaretleri takip etmeyen genç kız, yolunu şaşırdı. Küneralp, Ölüdeniz diye ters yöndeki Soğuksu mevkiine doğru yürümeye başladı. Hava kararınca sarp kayalık bölgede geriye dönemeyen Necla İclal Küneralp ne yapacağını şaşırdı. Bu sırada yağmur yağıp şimşekler de çakmaya başlayınca genç kız jandarmayı arayarak 'Kayboldum beni kurtarın' dedi. 
     
     4 SAAT SONRA BULUNDU 
     Ölüdeniz Jandarma İç Takım Komutanı Üsteğmen Serdar Çölgeçen başkanlığındaki 8 kişilik Jandarma Timi, saat 20.00 sıralarında yaya olarak Küneralp'i aramaya başladı. Jandarma, yağmur altında Kayaköy Gemile Koyu ve Ölüdeniz arasındaki ormanlık ve sarp dağlık bölgeyi karış karış aradı. Bölgede araç yolu olmadığı için yaya olarak yapılan arama çalışmaları 4 saat sürdü. Bir kayanın altında ne yapacağını bilemez halde bulunan Necla İclal Küneralp, karşısında Jandarmayı görünce sevince boğuldu. Jandarma Küneralp'i saat 24.00 sıralarında patika yollardan Kayaköy Aşağı Kilise önüne indirdi. 
     BEN APTAL BİR TURİSTİM Küneralp, "Ben aptal bir turistim, yolumu kaybettim. Bana 2 saatte Ölüdeniz'e varırsın dediler. Saat 17.00'de Kayaköy'den yola çıktım. Yolda düştüm. Bu yüzden bir süre oyalandım. Karanlık çökünce de yolumu kaybettim. Sağolsun Jandarma bu ıssız yerde bana ulaştı ve kurtardı'' dedi. 
     6 yıldır İngiltere'de yaşadığını, Türkiye'ye tatile geldiğini anlatan Küneralp şunları anlattı 
     "Likya Yolu'ndan Ölüdeniz'i merak ettiğim için tek başıma yürüyüşe çıktım. Şimşekler çakmaya başlayınca çok korktum, karşıma kayalar çıktı. Jandarma gelmeseydi, geceyi kayalıklarda nasıl geçirirdim bilmiyorum. Bir ara susuz kaldım, susuzluğumu yağan yağmurun damlalarına ağzıma açarak gidermeye çalıştım. İnsanlara böyle yürüyüşler için mutlaka yanlarına rehber almalarını öneriyorum.'' Kayaköy'de çay ikramı yapılan Necla İclal Küneralp, bir süre dinlendirildikten sonra jandarma tarafıdan Ölüdeniz'deki konakladığı otele götürüldü. 
     
</TEXT>
</DOC>
