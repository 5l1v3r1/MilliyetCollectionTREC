<DOC>
<DOCNO> 299492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko36.html </URL>
<DATE> 2004/12/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Başesgioğlu İşsizlik fonundan yararlanma şartları çok ağır 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, şu anda İşsizlik Fonu'ndan yararlanma şartlarının çok ağır olduğunu, dolayısıyla fondan yararlanma şartlarını esnetmeyi ve hafifletmeyi düşündüklerini söyledi. 
     Başesgioğlu, Türk Sanayicileri ve İşadamları Derneği TÜSİAD tarafından hazırlanan ''Türkiye'de İşgücü Piyasasının Kurumsal Yapısı ve İşsizlik'' konulu raporun kamuoyuna açıklandığı toplantıya katıldı. 
     Türkiye'de işsizlik sorununun toplumun önünde duran en önemli sorunların başında geldiğini ifade eden Başesgioğlu, bunun AB ülkelerine göre daha yapısal ve sosyal bir sorun haline geldiğini belirtti. 
     Sorunun çözümü için büyümede istihdam boyutunun öne çıkması gerektiğine dikkat çeken Başesgioğlu, büyüme performansının istihdama yansımasının arzulanan seviyede olmadığını söyledi. 
     Başesgioğlu, işgücü piyasalarında gerçekleştirilen değişiklik ve düzenlemelere de değinerek, ''Katı kurallarla donatılmış işgücü piyasasında işsizliği önlemek ve işletmelere rekabet imkanı sağlamak mümkün değil. 4857 sayılı yeni İş Yasası ile geçirmiş olduğumuz esnek ve yeni çalışma biçimleriyle katı kuralları olabildiğince gevşetmiş olduk'' diye konuştu. 
     
     ''İŞ KURUMU DEĞİŞİK FONKSİYONLARI DA YÜKLENMEK ZORUNDA'' 
     Bakanlığının bugüne kadarki konseptinden farklı olarak ''İstihdam Bakanlığı'' olma yolunda önemli adımlar atıldığını ve bunun kararlılıkla devam ettirileceğini dile getiren Başesgioğlu, şöyle devam etti 
     ''Bu kapsamda Türkiye İş Kurumu'na çok önemli görevler düşmektedir. İş Kurumu artık geleneksel anlamda iş hizmetlerine aracılık etmenin yanı sıra daha değişik fonksiyonları da yüklenmek zorundadır. İşsizlik Sigortası Fonu'nda 13 katrilyon liraya yaklaşan fon varlığı söz konusudur. Bu varlığın yüzde 50'si nemalandırma suretiyle, geriye kalanı ise işçi ve işveren ile devlet katkısıyla oluşmuştur. Arzumuz tabii ki fonun daha işlevsel olmasıdır. Fonun daha verimli hizmetler sunmasını amaçlıyoruz. Bu yönde Hazine ile görüşmelerimiz devam ediyor. Bir yasa taslağı hazırladık. Bunu bakanlıklar arasında görüşe sunduk.'' Artık SSK priminin asgari ücretteki artış oranında artırıldığını anımsatan Başesgioğlu, ''Biz iktidara geldiğimizde SSK'daki prim artış oranı yüzde 40'lardaydı. Şimdi yüzde 10'lar seviyesinde. İşletmelerin sırtından yaklaşık 3.6 katrilyon liralık bir mali yük alınmış ve biraz olsun rahatlatılmışlardır'' dedi. 
     
     ''FON SADECE KENDİ MAKSADINA UYGUN KULLANILACAK'' 
     Başesgioğlu, toplantı sonrasında gazetecilerin sorularını yanıtlarken de, İşsizlik Sigortası Fonu'nun yönetiminde geçmişte yaşanan olumsuzlukların hiçbirinin yaşanmayacağını, bunun çeşitli güvencelerle donatılmış, sadece ve sadece kendi maksadına uygun bir şekilde kullanılacak bir fon olacağını söyledi. 
     İşsizlik Fonu'ndan yararlanma şartlarının ne şekilde genişletileceğine ilişkin bir soru üzerine Başesgioğlu, hem işsizlerin iş arama kanallarına daha kolay ulaşabilmesi, hem de işgücünün nitelikli hale gelmesinin öne çıkan 2 konu olacağını belirterek, geriye dönük çalışma süresi açısından diğer bakanlıklarla henüz net bir uzlaşmaya varılamadığını söyledi. 
     ''İşsizlere verilen miktarda bir artış olacak mı '' sorusuna da Başesgioğlu, ''Henüz netleşmiş bir şey yok. Biz artırma da dahil bütün seçenekler üzerinde çalışıyoruz'' dedi. 
     İşsizlik Fonu'nun yapabileceği yardımlar konusunda bir açılım düşündüklerini ifade eden Başesgioğlu, ''Bugün itibariyle İşsizlik Fonu'ndan yararlanma şartları çok ağır. Öncelikle fondan yararlanma şartlarını esnetmeyi, hafifletmeyi düşünüyoruz'' dedi. 
     
     ASGARİ ÜCRET GÖRÜŞMELERİ 
     Başesgioğlu, asgari ücret görüşmelerine ilişkin sorular üzerine de, bu konuyla ilgili bir toplantı daha yapılabileceğini ifade ederek, ''Asgari Ücret Komisyonu, makro ekonomik dengeleri ve çalışanlarımızın satın alma güçlerini de dikkate alarak, olabildiğince makul bir ücret tespit etmeyi kendisine hedef seçiyor. Yılbaşından evvel mutlaka 2005 yılında uygulanacak asgari ücretin belirlenmesi ve açıklanması gerekiyor. Zannediyorum ki bir sonraki toplantıda 2005'te uygulanacak asgari ücret belirlenmiş olacaktır'' diye konuştu, Kayıtdışı ekonomiye ilişkin de Başesgioğlu, 21-22 milyon civarındaki çalışan sayısının yüzde 50'lik bölümünün kayıtdışı istihdamda olduğunu, bu kayıtdışı nüfusun tamamının sosyal güvenlik şemsiyesi altına girme zorunluluğu bulunmadığını söyledi. 
     Başesgioğlu, bu rakamın içinde 2 milyon 700 bin kişinin SSK potansiyelini oluşturduğunun tahmin edildiğini kaydetti. 
     TÜSİAD raporunda sendikalaşma konusuna yer verildiğinin hatırlatılması üzerine Başesgioğlu, Türkiye'de sendikacılığın gelişmesinin hem demokrasi, hem endüstriyel ilişkiler açısından çok büyük fayda sağlayacağını vurgulayarak, şöyle devam etti 
     ''Ama şunun da bilinmesi lazım, gerek işçi, gerek işveren sendikaları dünyadaki değişime karşı yeni pozisyon almak durumundadırlar. Eski, geleneksel kurallarıyla küreselleşmenin yarattığı yeni dalgayı aşmaları mümkün değil. Daha açılımlı, daha katılımcı bir anlayış içine girmelerinde fayda var. Artık işletmeyi ön plana alarak, işletmenin yaşaması halinde işçi haklarından, iş hukukundan bahsetmenin gereğine hep beraber inanmamız lazım.'' 
     
     BASINDA SENDİKASIZLAŞMA... 
     Çalışma ve Sosyal Güvenlik Bakanı Murat Başesgioğlu, ''Sendikasızlaşma ilk önce basında başladı. Basında tekrar sendikalaşmayı getirecek misiniz '' sorusuna da , ''Biz her yerdeki sendikalaşmaya, sendikal örgütlenmenin önündeki engelleri kaldırmaya yardımcı olacağız. Önümüzdeki günlerde 2821 ve 2822 sayılı yasalar da gündemde olacak. O zaman bunları ayrıntılarıyla tartışacağız'' yanıtını verdi. 
     Bakan Başesgioğlu, SSK primlerinden indirim yapıldığı takdirde prim kaybının Hazine tarafından karşılanması gerektiğine işaret ederek, ''Bu primlerdeki kayıp çok olduğunda toplumda sosyal güvenlik açığı, kara delik dediğimiz konu çok tartışılır. Bu açık, bu tür desteklerle büyür. SSK primlerindeki bir puanlık düşüşün kurumumuzda yaratacağı gelir kaybı 400 trilyon civarında. 1 puanlık düşüş de işletmelerimize hiçbir şey ifade etmez. Sadece SSK primi değil, işgücünü etkileyen bütün maliyet unsurları masaya yatırılmalıdır'' dedi. 
     
</TEXT>
</DOC>
