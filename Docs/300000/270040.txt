<DOC>
<DOCNO> 270040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko10.html </URL>
<DATE> 2004/09/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
YTL, muhasebe işlemlerini kolaylaştırdı... 
</HEADLINE>
<TEXT>

     Yeni Türk Lirası YTL uygulamasında pilot bölge seçilen Aksaray Defterdarlığı Muhasebe Müdürlüğü, sıfırlı rakam stresinden kurtuldu. 
     Aksaray Defterdarlığı Muhasebe Müdürlüğü, 1 Eylül'den bu yana bir müteahhide ödediği 10 milyar lirayı, 10 bin YTL olarak kayıt ediyor. 
     Aksaray Defterdarı Rıfat Özyünlü, AA muhabirine yaptığı açıklamada, 1 Ocak 2004'ten itibaren kullanılmaya başlanacak YTL'ye Aksaray Defterdarlığı olarak 1 Eylül'den itibaren geçtiklerini bildirdi. 
     Uygulama öncesi bir sorun yaşanmaması için, muhasebe müdürü ve ilgili personelin yoğun bir çalışma içine girdiğini vurgulayan Özyünlü, 1 Eylül'den itibaren 2003 yılının 8 aylık kayıtlarının TL'nin yanı sıra YTL cinsinden de tutulmaya başlandığını anlattı. 
     Yaklaşık bir haftalık süre içinde YTL konusunda bir sorunla karşılaşmadıklarını, aksine 6 sıfırdan kurtulduktan sonra işlerinin daha da kolaylaştığını ifade eden Özyünlü, şunları söyledi 
     ''İki farklı evrak tutuyoruz. Biri TL, diğeri ise YTL cinsinden yapılıyor. Örneğin bir müteahhide alacağı olan 10 milyar lirayı ödeyip, 10 bin YTL olarak kayıtlara geçiyoruz. Personel bu durumdan çok memnun. Çünkü bilgisayar ekranları bol sıfırlı rakamlardan kurtuldu. Binli rakamlar ve kuruşlarla işlem yapmak çok daha rahat. Kişi, psikolojik açıdan bile kendini rahat hissediyor. Personel bol sıfır olmadığı için yanlış yapma endişesi de taşımıyor.'' Özyünlü, YTL uygulamasının 2 ay süreceğini, çalışmaların diğer kurumlara örnek teşkil edeceğini kaydetti. 

     
</TEXT>
</DOC>
