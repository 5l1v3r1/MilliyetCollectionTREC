<DOC>
<DOCNO> 270988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur06.html </URL>
<DATE> 2004/09/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Öğretmenlerin kimi duvarcı, kimi boyacı oldu... 
</HEADLINE>
<TEXT>

     Kayseri'deki bir ilköğretim okulunda görev yapan öğretmenler, okulun duvarını ördü ve tabelasını boyadı. 
     Mustafa Kemal İlköğretim Okulu Müdürü Saim Barboros, AA muhabirine, okulu çevreleyen duvarın bir bölümünün, yanından geçen yolun seviyesinin yükseltilmesi nedeniyle toprak altında kaldığını söyledi. 
     Okulun ihtiyaçlarının giderilmesi için öğretmenlerin büyük fedakarlık yaparak işçi gibi çalıştıklarını belirten Barbaros, şunları söyledi 
     ''Okul yaptırıldığında bahçe düzenlemesi tamamlanmamıştı ve çevresinde yol yoktu. Ancak, daha sonra açılan yol ve yapılan bahçe düzenlemesi, okulu çevreleyen duvarın yüksekliğini 10 santimetreye kadar düşürdü. Bu arada okulun boya ve badana ihtiyacı da ortaya çıktı. İl Milli Eğitim Müdürlüğümüz çimento ve boyayı, velilerimiz de diğer ihtiyaçlarımızı karşıladı. Öğretmenlerimizde büyük fedakarlık göstererek yaklaşık 1 haftada 1 metre yüksekliğinde 100 metre uzunluğunda duvar örerek sıva yaptılar. Resim öğretmenimiz Rasim Yücel de okulun tabelasını boyadı ve yeniden yazdı. Bugün ve yarın da sınıfların ve koridorların boya ve badana işleri yapılacak. Velilerimizle el birliği içinde okulumuzu güzelleştirmeye çalışıyoruz.'' Barbaros, 1 haftadır işçi gibi çalışarak duvar ören ve sıva yapan 15 öğretmenin bu davranışının velilerin de takdirini kazandığını ve okulun 13 Eylül sabahı öğrencilerin hizmetine hazır hale gerileceğini belirtti. 
     
</TEXT>
</DOC>
