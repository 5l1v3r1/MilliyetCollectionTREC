<DOC>
<DOCNO> 250199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun32.html </URL>
<DATE> 2004/06/23/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İngiltere'yi fırtına vurdu 
</HEADLINE>
<TEXT>

     Başkent Londra'yı da içine alan güneydoğu İngiltere'de dünden bu yana etkili olan şiddetli fırtına, toprak kaymalarına, ağaçların devrilmesine ve su taşkınlarına yol açtı. 
     Can kaybının meydana gelmediği fırtınanın aralıklı olarak önümüzdeki günlerde de etkili olacağına işaret eden meteoroloji uzmanları, kötü hava şartlarının yarından itibaren kuzey kesimini etkisi altına alacağını bildirdi. 
     Su taşkınlarının özellikle Dorset ve Cornwall'da etkili olduğunu belirten uzmanlar, Yorkshire ve Lincolnshire'da yağışlı havanın sel tehdidi oluşturduğu uyarısında bulundu. 
     Bu arada, Kuzey Cornwall'da toprak kaymaları oluşması yüzünden bazı evlerin boşaltılmak zorunda kalındığı açıklandı. Bir evin bahçesinin tümüyle toprak altında kaldığını belirten yetkililer, bölgede durumun dikkatle izlendiğini ifade etti. 
     Fırtına yüzünden devrilen ağaçların A39 karayolunun kapanmasına yol açtığına dikkati çeken yetkililer, sürücüleri dikkatli olmaları yolunda uyardı. M5 karayolunda yine fırtınanın yol açtığı zincirleme trafik kazaları yaşandığı ve karayolunun bir süre kapatıldığı bildiriliyor. 
     Fırtınadan Wimbledon'daki tenis turnuvası kötü etkilendi. Turnuva çerçevesinde bazı kortlarda oynanan önemli maçların ertelenebileceği açıklandı. 
     
</TEXT>
</DOC>
