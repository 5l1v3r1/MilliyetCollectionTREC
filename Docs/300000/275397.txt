<DOC>
<DOCNO> 275397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur25.html </URL>
<DATE> 2004/09/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Memurlardan "parodili" eylem... 
</HEADLINE>
<TEXT>

     Türkiye Kamu-Sen üyesi memurlar, hükümetin kendilerine önerdiği zam oranını protesto etmek amacıyla ''Psikolojimizi Bozdunuz'' adlı parodi sundu. 
     Türkiye Kamu-Sen İzmir Temsilcisi Ahmet Doğruyol, Gündoğdu Meydanı'ndaki ''Toplusözleşme Çadırı'' önünde yaptığı basın açıklamasında, iktidarın 2 yıllık döneminde memurlar adına hiç olumlu adım atmadığını öne sürdü. 
     Devlet Bakanı ve Başbakan Yardımcısı Mehmet Ali Şahin'in ''Memur maaşlarına yüzde 163 zam istiyorlar'' açıklamasının amacının toplumun sosyal kesimlerini karşı karşıya getirerek ortamı germek ve bu durumdan siyasi rant elde etmek olduğunu ileri süren Doğruyol, ''Biz hiçbir zaman yüzde 163 zam istemedik. 481 milyon lira olan en düşük memur maaşının 840 milyon lira olmasını istedik. Bunun da oranı yüzde 75'tir'' dedi. 
     Açıklamanın ardından, Türk Sağlık-Sen İzmir 2 No'lu Şube Başkanı Dr. Cengiz Sert ile Türk Enerji-Sen İzmir Şube Başkanı Halit Toprak, ''Psikolojimizi Bozdunuz'' adlı parodi sundu. 
     Parodide, ''psikolojisi bozulan memurun akıl hastanesine yatırılması'' teması işlendi. 
     
</TEXT>
</DOC>
