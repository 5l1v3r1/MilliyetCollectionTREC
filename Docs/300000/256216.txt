<DOC>
<DOCNO> 256216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/guncel/gun06.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayatımız kurtulur' 
</HEADLINE>
<TEXT>


TOLGA ŞARDAN Ankara 

Alaattin Çakıcı'nın Avusturya'da yakalanmasının ardından polis, adamlarına verdiği "Bu işimizi bitirirsek rahat bir nefes alırız, hayatımızı kurtarırız" mesajının peşine düştü. 
Cezaevinden tahliye olduktan sonra Çakıcı'yı yakın takibe alarak "bilgi havuzu" oluşturan Kaçakçılık ve Organize Suçlarla Mücadele Daire Başkanlığı KOM , yakınındaki adamlarına söylediği sözle "hangi iş"i kastettiğini araştırmaya başladı. Çakıcı'nın, "bitirdiği işler" karşılığı borçlandırdığı bazı işadamlarından alacaklarının tahsilini kastettiği yolunda duyumlar olduğu belirtildi. 

Son 7 ay mercek altında 
Denizli'de 8 milyon dolarlık bir tekstil fabrikasına el konulmasıyla ilgili bir olayın da bu çerçevede polis tarafından değerlendirildiği öğrenildi. Bir emniyet yetkilisi, "Bazı işadamlarıyla bağlantıları olduğunu biliyoruz. Bu yönde çalışmalar yürütülüyor" dedi. Çakıcı'nın ele geçirildiği Gökyüzü Operasyonu'nun da Avusturya'daki yakalamayla sınırlı olmadığı, son 7 ayın mercek altına alındığı planlı bir operasyon olduğu vurgulandı. Bu arada polis, Çakıcı'nın mal varlığı üzerinde de yeni bir çalışma başlattı. Emniyet Genel Müdürlüğü, kendisine ait menkul ve gayrımenkullerin bir bölümü başkalarının üzerinde olduğunu belirlenen Çakıcı'nın gerçek servetinin saptanmaya çalışıldığını kaydetti. 
Çakıcı'nın İsviçre-Avusturya-Fransa üçgeninde bulunması da Türk polisinin işini kolaylaştırdı. Türkiye, Fransa ve İsviçre yerine "Ankara'nın duyarlılıklarına daha yakın ilgi gösteren" Avusturya ile ortak operasyon için birebir çalışma yürüttü. 

İltica etmek istiyordu 

Çakıcı'yı Viyana'da misafir eden Karadenizli işadamı dostlarına yakın bir kaynak, Çakıcı'nın Avusturya'ya iltica etmeye hazırlandığını, avukatı Walter Rosenkranz'a "iltica işlemlerini başlatması için talimat verdiğini" öne sürdü. Çakıcı'nın dostlarıyla yaptığı görüşmelerde, Türkiye'de kendisini bekleyen kabarık bir suç dosyası bulunduğunu anımsatarak iltica konusunu görüştüğü de iddia edildi. Uzmanlar, iltica talebinin teknik olarak kabulünün mümkün olmadığını söyledi. Bakanlık yetkilileri, Cenevre Mülteciler Sözleşmesi'ne göre bir suçtan ceza almamak için yapılan iltica taleplerinin kabul edilemeyeceğini ifade etti. Adli suçlar nedeniyle aranan birinin iltica talebinde bulunabileceği, ancak Çakıcı'nın kabarık suç dosyası nedeniyle talebin kabulünün imkansız olduğu belirtildi. 

Otelde kalmamış 

Üst düzey bir güvenlik görevlisi, "Çakıcı'nın Viyana'da otelde değil, Karadenizli dostlarının evinde misafir edildiğini" söyledi. Aynı güvenlik görevlisi, "Bu yüzden de Avusturya Federal Kriminal Dairesi timlerinin operasyonu, planlandığı gibi otelde değil güney otoyolu üzerinde yapıldı" dedi. 

Özel time tatil 

Emniyet Genel Müdürlüğü, Çakıcı'nın yakalanması için Türk polisi kadar uğraş veren Avusturya'nın WEGA timinde görev alan ve firariyi bizzat yakalayan iki görevliyi tatil için Türkiye'ye getirtti. Dün gelen iki özel tim görevlisinin tüm masrafları Emniyet Genel Müdürlüğü tarafından karşılanacak. İki özel timci, Antalya'da beş yıldızlı bir tesiste bir hafta tatil yapacak. 


</TEXT>
</DOC>
