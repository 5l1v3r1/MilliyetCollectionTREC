<DOC>
<DOCNO> 280164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas11.html </URL>
<DATE> 2004/10/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Eski banknottan mobilya olur mu 
</HEADLINE>
<TEXT>

     Yeni Türk Lirası'nın YTL kullanılmaya başlanmasının ardından aşamalı olarak tedavülden kalkacak yaklaşık bin 600 ton eski banknotun geri kazanımı, kapsamlı bir araştırmayla ortaya çıkarılacak. TÜBİTAK, Merkez Bankası'nın talebi doğrultusunda, imha edilecek eski banknotların izolasyon malzemesi, asfalt ile karıştırılarak yol yapımında kullanımı, parke ve mobilya ya da katı yakıt olarak kullanılabilirliğini araştıracak. 
     AA muhabirinin aldığı bilgiye göre, Merkez Bankası ''Eski Banknotların Bertaraf Yönteminin Belirlenmesi Projesi'' çerçevesinde, TÜBİTAK ile protokol imzaladı. 
     Proje kapsamında, YTL'ye geçişin ardından tedavülden kalkan banknotların imhasıyla ortaya çıkacak kırpıntıları geri kazanma veya en uygun bertaraf yöntemi belirlenecek. 
     Proje, Merkez Bankası şubelerince tahsil edilen ve tekrar dolaşıma çıkarılmayacak derecede eskiyen veya yıpranan banknotların, banknot işleme sistemlerinde işlenip kırpıntı haline getirildikten sonra ülke ekonomisine kazandırılmak üzere değerlendirilmesi ve ülke şartlarına uygun bertaraf yönteminin belirlenmesini kapsıyor. 
     
     ESKİ BANKNOTLAR MOBİLYA OLABİLİR Mİ 
     TÜBİTAK Marmara Araştırma Merkezi bünyesindeki Kimya ve Çevre Enstitüsü uzmanlarınca yürütülecek projede, konunun uzmanları, aşamalı olarak tedavülden çekilecek yaklaşık bin 600 ton banknotun geri kazanılıp değerlendirilebilirliğini araştıracak. 
     TÜBİTAK uzmanları, kırpıntı haline getirilen banknotların katı yakıt olarak kullanılabilirliği, katı atık düzenli depolama alanlarında depolanabilirliği, tarımsal ve evsel atıklar ile birlikte kompost tesisinde uzaklaştırılması imkanlarının değerlendirilmesinin yanı sıra, izolasyon malzemesi olarak kullanımı, yol yapımında asfalt ile karıştırılarak kullanımı, parke ve mobilya olarak kullanımını araştıracak. Eski banknotların kağıt olarak geri kazanılıp değerlendirilmesi ile katı yakıt olarak kullanılabilirliği Hava Kirliliği Kontrol Yönetmeliği çerçevesinde emisyon ve ısıl değeri açısından da incelenecek. 
     Eski banknotların üzerindeki mürekkeplerin imha sonrasında kullanımı da uzmanlarca değerlendirilecek. Bu konuda ilave masraflar çıkmazsa eski banknotların mürekkebinden de yararlanılıp yararlanılamayacağı belirlenecek. 
     
</TEXT>
</DOC>
