<DOC>
<DOCNO> 253992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun05.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusça bölüm ile yeni iş fırsatları 
</HEADLINE>
<TEXT>


Okan Üniversitesi, Rusça Mütercim-Tercümanlık Bölümü'nde eğitime başlıyor. Rektör Prof. Dr. Kırbaş, öğrencilerinin farklı alanlarda iş bulabilme şansına sahip olacağını söylüyor 

İSTANBUL Milliyet 

Üniversite eğitiminde birinci yılını geride bırakan Okan Üniversitesi, 2004 - 2005 öğretim yılında Rusça Mütercim - Tercümanlık Bölümü açıyor. Bölümde akademik program, klasik filoloji eğitiminden farklı olarak genel kültür, Slav kültürü, tarih, coğrafya, karşılaştırmalı ülke ve dilbilgisinin yanı sıra, edebiyat konularınında da dil eğitimiyle beraber yürütülecek. 
Rektör Prof. Dr. Sadık Kırbaş, Rusya Federasyonu ve Bağımsız Devletler Topluluğu ülkeleriyle ticaret hacmimizin son yıllarda resmi rakamlara göre 6.5 milyar doların üstüne çıktığını hatırlattı. Kırbaş şunları söyledi "Üniversitemiz, konusunda uzman, güvenilir iletişim elemanı açığını kapatmayı hedefliyor. Rusça Mütercim - Tercümanlık Bölümü'nden mezun olanlar, uluslararası ilişkiler, dış ticaret, inşaat, turizm, jeoloji, sanat, tarih, tekstil, telekomünikasyon, ulaşım, basın - yayın alanlarında çalışabilecek. Ülkemizin pazar potansiyelinin zenginleştirilmesinde önemli rol oynayacaklar." 
Rusya Federasyonu'nun turizm alanında da önemli bir rol oynadığına dikkat çeken Kırbaş, "Geçtiğimiz yıl İngilizce Mütercim-Tercümanlık Bölümü'nde okudukları halde, ikinci dil olarak Rusça'yı tercih eden öğrencilerin bir kısmı Antalya'da Rus turistleri ağırlayan otellerde stajlarına başlamışlar bile" dedi. 
Bu bölümü tercih edecek öğrencilerin eğitimlerinin bir kısmını Moskova Üniversitesi veya Puşkin Dil Enstitüsü'nde sürdürmeleri için öngörüşmeler tamamlandı. Bölüm öğrencileri 'karşılıklı öğrenci değişim programları sayesinde Rusya'nın çeşitli üniversitelerinde bilgilerini pekiştirme olanağı da bulacaklar. 


</TEXT>
</DOC>
