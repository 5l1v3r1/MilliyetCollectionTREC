<DOC>
<DOCNO> 264444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy11.html </URL>
<DATE> 2004/08/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdoğan Hedef 2005 sonu itibariyle Karadeniz Sahil Yolu'nu bitirmek 
</HEADLINE>
<TEXT>

     Başbakan Recep Tayyip Erdoğan, hedefin, 2005 yılı sonu itibariyle Karadeniz Sahil Yolu'nu bitirmek olduğunu bildirdi. 
     Tatilini Rize'nin Güneysu Beldesi'nde geçiren Erdoğan, Rize Valiliği'nde ilin sorunları ve Karadeniz Sahil Yolu Projesi hakkında brifing aldı. 
     Bayındırlık ve İskan Bakanı Zeki Ergezen, Rize Valisi Enver Salihoğlu ve projenin müteahhitleri ve Karayolları Genel Müdürü Hicabi Ece'den, Karadeniz Sahil Yolu Projesi ve bölge sorunları hakkında bilgi alan Erdoğan, brifingin ardından basın mensuplarına açıklamalarda bulundu. 
     Karadeniz bölünmüş çift gidiş-gelişli yolun bütün ciddiyeti ve hızıyla devam ettiğini belirten Erdoğan, şöyle konuştu 
     ''Bizim 2005 yılı sonu itibariyle bu yolun bitirilmesi için halkımıza sözümüz var. Ödemeler noktasında bir sıkıntı yok. Bu uluslararası kredi ile yapılan bir yoldur. Bayındırlık ve İskan Bakanlığımız da söz konusu kredilerin serbest bırakılması için işlemleri yerine getirmiştir. Böylece çıkarılmış olan kredinin önü açılmış olacak. Bir sıkıntı söz konusu değil. Hedefimiz 2005 yılı sonu itibariyle Karadeniz sahil yolunu bitirmek.'' 
     
     ''RİZE'NİN ŞİRİNLİĞİ...'' 
     Toplantıda, Rize'nin sel afetleriyle ilgili sıkıntılarının, Hopa-Sarp arasındaki heyelan sorununun, afet konutlarının, yeni okul ve yeni sağlık ocağı yapılması gibi konularında ele alındığını kaydeden Erdoğan, ''geneli itibariyle Rize'yi doğal güzelliğine, şirinliğine nasıl kavuşturacağız, onu konuştuk'' dedi. 
     Erdoğan, Karadeniz Sahil Yolu Projesi'ne gösterilen tepkilerle ilgili olarak da projenin hükümetleri zamanında hazırlanmadığını kaydederek, şunları kaydetti 
     ''Biz bu projeyi kucağımızda bulduk. Bu projeyle alınmış olan bir mesafe var. Bu projenin tekrar değişiminin ülkeme, milletime getireceği maliyetler var. Bu maliyetler katlanacak durumda değiliz. Bazı yerlerde rehabilite etmeye çalışıyoruz. ama geneli itibariyle müdahale etmenin faturalarda daha fazla yük getireceği ortada. Bu faturalara katlanacak durumda da şu anda değiliz.'' Erdoğan, bir soru üzerine Dışişleri Bakanı ve Başbakan Yardımcısı Abdullah Gül'ün, KKTC Başbakanı Mehmet Ali Talat ve KKTC Başbakan Yardımcısı Serdar Denktaş ile yapacağı görüşmenin ardından gerekli açıklamaları yapacağını söyledi. 
     Başbakan Erdoğan, Yargıtay Başkanı Eraslan Özkaya ve MİT arasında yaşanan ve kamuoyunda tartışılan gelişmelerle ilgili soruya yanıt vermedi. 
     Öte yandan, Başbakan Erdoğan, valiliğe gelişinde resmi törenle karşılandı. 
     Valilik önünde bulunan dağcılık, rafting ve kayak kulübü üyeleri ile fotoğraf çektiren ve sohbet eden Başbakan Erdoğan, dağcıların ''gelin konuğumuz olun bir gece birlikte kamp yapalım'' teklifine, ''gece kalmam mümkün değil. Ama hafta sonu yapılacak şenliklere katılacağım'' yanıtını verdi. 
     Başbakan Erdoğan, helikopter ile Karadeniz Sahip Yolu'ndaki çalışmaları görecek ve incelemelerde bulunacak. 
     
</TEXT>
</DOC>
