<DOC>
<DOCNO> 288133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur19.html </URL>
<DATE> 2004/11/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bir Türkiye manzarası Köy muhtarı öğretmen oldu 
</HEADLINE>
<TEXT>

     Mehmet AYDIN MUŞ, DHA 

MUŞ'un Varto İlçesi Hüseyinoğlu Köyü İlköğretim Okulu öğretmeni rapor alınca, yerine atanan vekil öğretmen de iki gün derslere girip bir daha köye gelmedi. Öğretmensiz kalan okulda öğrencileri okutma görevini Köy Muhtarı Bedrettin Yalçın üstlendi. 
     Varto İlçesi'ne 16 kilometre uzaklıktaki Hüseyinoğlu İlköğretim Okulu'na öğretmen olarak Nail Ekiz tayin edildi. Beş sınıfın bir arada eğitim gördüğü 52 öğrencili okulda sadece 1 gün ders yapan öğretmen Nail Ekiz, Sağlık Kurulu'ndan rapor alarak köyden ayrıldı. Hasta olduğu belirtilen öğretmen Ekiz'in yerine vekil öğretmen olarak Faruk Aktaş gönderildi. Ancak Aktaş da sadece 2 gün derslere girdi. "İlçeye gidiyorum, akşama döneceğim'' diyen Aktaş bir daha Hüseyinoğlu Köyü'ne dönmedi. 
     Öğrencilerin her gün öğretmen yolu gözlemesinden ve velilerin sorularından bıkan lise mezunu muhtar Bedrettin Yalçın, öğretmenlik görevini de üstlendi. 
     1984 yılında açılan okulun terör nedeniyle 5 yıl kapalı kaldığını, daha sonraki yıllarda ise gelen öğretmenlerin ilk fırsatta köyden ayrıldıklarını anlatan Muhtar Yalçın, "Bu yüzden beşinci sınıfa gelmiş öğrencilerden bazılarının hala heceleyerek okuyor'' dedi. 
     40 haneli ve yaklaşık 400 nüfuslu köydeki 180 kadın ve kızdan hiçbirinin okuma- yazma bilmediğini söyleyen Yalçın, erişkin erkeklerin ise sadece 11'inin okur- yazar olduğunu anlattı. Buna karşın çocukların okumaya çok hevesli olduğunu söyleyen Bedrettin Yalçın, "Ben de onlara yardımcı olmak için bu işi üstlendim. Öğretmen gelene kadar onlara dersleri ben vereceğim'' dedi. 
     Varto İlçe Milli Eğitim Müdürü Yakup Yavaş, kırsal alanda eğitim- öğretim koşullarının daha zor olduğuna işaret etti. Yavaş, "Okula öğretmen tayin ettik hasta olduğu için rapor aldı. Bunun üzerine vekil öğretmen gönderdik. Biz muhtarlıktan bir şikayet gelmediği için vekil öğretmenin köyde olduğunu sanıyoruz. Muhtarın vekil öğretmenin 2 gün sonra ayrıldığını bize hemen haber vermesi gerekiyor. Oysa o haber vermediği gibi, bir de açığı kapatmak için derslere girmeye başlamış. Konudan şimdi haberdar oldum. Gereken yapılacak ve öğretmen sorunu hemen giderilecek'' diye konuştu. 
     
</TEXT>
</DOC>
