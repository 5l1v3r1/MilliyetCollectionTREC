<DOC>
<DOCNO> 279827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur35.html </URL>
<DATE> 2004/10/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bursa, İstanbul'un "kapı komşusu" oluyor... 
</HEADLINE>
<TEXT>

     Bursa Büyükşehir Belediye Başkanı Hikmet Şahin, Mudanya İlçesi'ne bağlı Güzelyalı Beldesi ile İstanbul Yenikapı arasında yapılması planlanan arabalı hızlı feribot seferi başladığında, Bursa'daki evinden çıkan kişinin, 2 saat sonra İstanbul'da olabileceğini bildirdi. 
     Şahin, gazetecilere yaptığı açıklamada, İstanbul Büyükşehir Belediye Başkanı Kadir Topbaş ile Güzelyalı-Yenikapı hızlı feribot seferleriyle ilgili dün İstanbul'da görüştüğünü belirterek, görüşmede, Güzelyalı'ya inşa edilecek iskelenin maliyetini Bursa Büyükşehir Belediyesi'nin karşılaması ve karşılıklı sefer yapacak iki hızlı feribotu ise İDO'nun almasını kararlaştırdıklarını kaydetti. 
     Şahin, gelecek hafta projeyle ilgili ön protokolün imzalanacağını dile getirerek, avam projesinin sonlandırılmasının ardından Kadir Topbaş ile birlikte basın toplantısı düzenleyip, Güzelyalı-Yenikapı hızlı feribot seferleri hakkında kamuoyuna ayrıntılı bilgi vereceklerini kaydetti. 
     Projenin gerçekleştirilmesi için her iki tarafın da istekli olduğunu ifade eden Şahin, 10 gün içinde belli olacak Güzelyalı iskele yapım bedelini 2005 yılı bütçesine koyarak, projeyi aynı yıl içinde hayata geçirmeyi planladıklarını vurguladı. 
     Şahin, hızlı feribotla Güzelyalı-Yenikapı seferinin 75 dakika süreceğini kaydederek, ''Arabalı hızlı feribot seferi başladığında, Bursa'daki evinden çıkan kişi, 2 saat sonra İstanbul'da olabilecek'' dedi. 
     
</TEXT>
</DOC>
