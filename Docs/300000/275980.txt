<DOC>
<DOCNO> 275980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo29.html </URL>
<DATE> 2004/09/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Daum ile en farklı hüsran... 
</HEADLINE>
<TEXT>

     Fenerbahçe, teknik direktör Christoph Daum yönetiminde en farklı yenilgisini dün akşam Avrupa Şampiyonlar Ligi D Grubu'ndaki ikinci maçında Manchester United karşısında aldı. 
     Alman teknik adam yönetiminde dün akşamki maça kadar sadece 5 kez yenilen sarı-lacivertliler, ''devler ligi''ndeki güçlü rakibi karşısında deplasmanda aradığı sonuca ulaşamadı ve bu sezon ilk mağlubiyetini yaşadı. 
     Geçen sezon Christoph Daum yönetiminde Birinci Süper Lig'de şampiyon olan sarı-lacivertliler, Daum ile Avrupa Kupaları'ndaki en ciddi sınavındaki performansıyla hayal kırıklığı yarattı. 
     Grupta 3. maçında 19 Ekim Salı günü İstanbul'da Fransa'nın Olimpique Lyon takımı ile karşılaşacak sarı-lacivertli ekip, kendi saha ve seyircisi önünde oynamanın avantajını kullanarak 3 puan almaya çalışacak. Bu maçtan alınacak bir galibiyet Fenerbahçe'nin gruptan çıkma şansını sürdürecek. 
     
     DAUM İLE 6 YENİLGİ 
     Fenerbahçe, Christoph Daum yönetiminde çıktığı resmi maçlarda toplam 6 yenilgi aldı. 
     Geçen sezon ligde İstanbulspor ve Samsunspor'a 3-0, Çaykur Rizespor'a 1-0, Malatyaspor'a 4-2 ve Türkiye Kupası'nda Gençlerbirliği'ne 4-2 yenilen sarı-lacivertliler, Alman teknik adamın yönetiminde Manchester United'a 6-2 yenilerek en farklı yenilgisini yaşadı. 
     
     BİR MAÇTA 6 GOL 
     Sarı-lacivertliler, Manchester United maçında 7 haftaya bedel gol yedi. 
     Bu sezon ligin geride kalan 7 haftasında kalesinde 6 gol gören sarı-lacivertliler, güçlü rakibinin bir maçta aynı gol sayısını filelerine bırakmasını önleyemedi. 
     
</TEXT>
</DOC>
