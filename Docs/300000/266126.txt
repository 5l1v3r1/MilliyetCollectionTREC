<DOC>
<DOCNO> 266126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/ekonomi/eko01.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel sektöre kamu mevzuatı 
</HEADLINE>
<TEXT>


Yeni ihale kanunu enerji, su, ulaştırma, telekomünikasyon ve posta gibi kamu hizmeti sayılan konularda özel sektörü de kapsayacak 

SEÇKİN ÜREY Ankara 

Kamu İhale Kurumu tarafından hazırlanan enerji, ulaştırma, telekomünikasyon ve su sektörleri için hazırlanan yeni ihale kanunu taslağının özel sektörü de kapsadığı belirtildi. Taslağın özellikle enerji sektöründe özelleştirmelerin yaklaştığı bir dönemde hazırlanması dikkat çekti. 
Maliye Bakanlığı'nın incelemeye aldığı taslağın, bakanlık görüşünün ardından görüş için Enerji ve Ulaştırma bakanlıklarına da gönderileceği ifade edildi. Kamu İhale Kanunu'nda geçen yıl yapılan değişiklikler sırasında AB mevzuatına uyumun tam olarak gerçekleşmediği eleştirileri üzerine bu taslağın hazırlandığı bildirildi. Taslağın esas amacının kaynağını, Türkiye'de halen yüzde 90'ını devletin sunduğu kamu hizmetlerinin birkaç örnek dışında AB'de özel sektör tarafından sunuluyor olması oluşturuyor. Bu nedenle AB'de özel sektör tarafından sunulsa da enerji, su, ulaştırma, telekomünikasyon ve posta hizmetleri "kamu hizmeti" kabul edildiği için ayrı bir ihale mevzuatı bulunuyor. 

Farklı değil 
Taslağın içerdiği ihale düzenlemeleri ile Kamu İhale Kanunu'nda yer alan uygulamalar arasında çok fark olmadığını belirten yetkililer, "Altında yatan temel ihtiyaç bu sektörlerin özel sektör veya özelleştiriyor olması" yorumunda bulundu. Yetkililer, "Özel sektör hizmetini versin ama verdiği sonuçta kamu hizmetidir" dedi. 


</TEXT>
</DOC>
