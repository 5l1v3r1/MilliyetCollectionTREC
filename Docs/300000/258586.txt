<DOC>
<DOCNO> 258586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur26.html </URL>
<DATE> 2004/07/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Devre tatilciler kapıda kaldı... 
</HEADLINE>
<TEXT>

     Antalya'nın Manavgat İlçesi'nde bulunan Club Voyage'ye gelen bir grup devre tatilci, yer olmadığı gerekçesiyle kapıda kaldı. 
     Manavgat'a bağlı Sorgun'da bulunan Club Voyage'de devre tatil hakkı bulunduğunu belirten tatilciler, otel yöneticilerinin kendilerini kabul etmemesi üzerine kapıda kaldıklarını söylediler. 
     Gazetecilere açıklamalarda bulunan tatilciler, eski adı Turtel Sorgun olan Club Voyage'de 63 devre tatil odasının bulunduğunu, buna karşın tesisi yeni devralan şirketin, kendilerine bu hakkı kullandırmadığını ileri sürerek, tesis hakkında dava açacaklarını söylediler. 
     Tatilcilerden Alpay Veziroğlu, 1994 yılından beri aynı tesiste devre tatil haklarını kullandıklarını belirterek, devre tatil hakkı olan herkesin kapıdan çevrildiğini öne sürdü ve şunları söyledi 
     ''Bu hafta sonu buraya geldiğimizde bizi içeri almadılar. Club Voyage'nin bu hakkı kullandırmayacağını beyan ettiler. Kapının önünde bekliyoruz. Kanuni yollardan bütün hakkımızı arayacağız.'' Devre tatil haklarını kullanamayan grubun avukatı Dilek Aksoy da Club Voyage'nin bu hakkı kullandırmamak gibi bir yetkisi bulunmadığını ifade ederek, mağdurlar için hem tazminat talebi hem de mülkiyet hakkının kötüye kullanıldığı ve engellendiği gerekçeleriyle hukuki yollara başvurulduğunu söyledi. Aksoy, ''Bu uygulamanın hiç bir hak ve hukuk gerekçesi yoktur'' diye konuştu. 
     Club Voyage Genel Müdürü Geylan Dursunoğlu da kapıda bekleyen devre tatilcilerin yanına gelerek, kendilerini içeriye alamayacaklarını açıkladı. 
     Konunun kendisiyle ilgisi olmadığını savunan Dursunoğlu, konunun Turtel Sorgun'un eski sahibi Tutes ve Türk Petrol ile ilgili olduğunu söyledi. 
     
</TEXT>
</DOC>
