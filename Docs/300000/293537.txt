<DOC>
<DOCNO> 293537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur16.html </URL>
<DATE> 2004/11/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Evlilik oyunu cezaevinde bitti 
</HEADLINE>
<TEXT>

     İsmail AKDUMAN DHA 

SAMSUN'da, tanıştığı 71 yaşındaki Yusuf Yılmaz'ı 'evlilik' vaadiyle kandırarak zorla parasını aldığı ve senet imzalattığı iddisıyla, gasp ve dolandırıcılık suçundan 30 yıla kadar ağır hapis cezası istemiyle yargılanan 27 yaşındaki Nigar Ünlü, son kez hakim karşısına çıktı. Dolandırıcılık suçundan 3 ay 10 gün hapis cezası verilen ve cezaevinde kaldığı süre dikkate alınarak tahliye edilen Ünlü, gasp suçundan yargılanması devam ettiği için yeniden cezaevine gönderildi. 
     Olay, 5 ay önce Karşıyaka Mahallesi'nde meydana geldi. İddiaya göre, 36 yaşındaki Ünsal Adanır parkta tanıştığı 71 yaşındaki dul Yusuf Yılmaz'a "Seni genç bir kızla evlendireyim'' diyerek birlikte yaşadığı sevgilisi Nigar Ünlü'nün evine götürdü. Evde yaşlı adamı silahla tehdit ederek 500 milyon lirasını alan Adanır, daha sonra 33 milyar lira tutarında iki senet imzalatarak, "5 milyar lira verirsen hem senetleri alırsın. Hemde kızla evlenirsin'' diyerek serbest bıraktı. Ancak kandırıldığını anlayan Yılmaz, polise giderek şikayetçi oldu. Buluşma noktasına polisle birlikte giden Yılmaz, senetleri getiren Nigar Ünlü'yü yakalatırken Ünsal Adanır kayıplara karıştı. Gözaltına alınan Ünlü, çıkarıldığı mahkemede tutuklanarak cezaevine gönderildi. 
     Samsun 1'inci Ağır Ceza Mahkemesi'nde, zorla senet imzalatma, gasp ve dolandırıcılık' suçlarından 30 yıla kadar ağır hapis cezası istemiyle son yargılanan Nigar Ünlü, dün son kez hakim karşısına çıktı. Suçlamaları kabul etmeyen Ünlü, savunmasında "Ünsal ile 2 yıldır birlikte yaşıyoruz. Evli değiliz. Bir gün eve yaşlı bir adam getirdi. Seni bu adamla evlendireceğim' dedi. Karşı çıktım. Ama beni ölümle tehdit ederek korkuttu. Alış veriş yapmak için dışarıya çıktım. Adamdan ne kadar para aldığını ve senetleri nasıl imzalattığını bilmiyorum. Sadece 15 gün sonra telefonla beni arayarak, parka git. Senetleri ver 5 milyarı al' dedi. Parka gidincede beni polisler yakaladı'' diye konuştu. 
     Mahkeme heyeti, firari sanık Ünsal Adanır'ın yakalanamaması üzerine gasp ve zorla senet imzalatma davalarının ana dosyadan ayrılmasına karar vererek, Nigar Ünlü'yü dolandırıcılık' suçundan 3 ay 10 gün hapis cezasına çarptırdı. Ünlü, cezaevinde kaldığı süre dikkate alınarak bu suçtan tahliye edildi. Ancak, gasp' suçundan yargılanması devam ettiği için yeniden cezaevine gönderildi. 

     
</TEXT>
</DOC>
