<DOC>
<DOCNO> 257911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur28.html </URL>
<DATE> 2004/07/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Makinistlerin avukatı ''Olay yerinde delil kararması sözkonusudur'' 
</HEADLINE>
<TEXT>

     Sakarya'daki raydan çıkan hızlandırılmış treninin tutuklanan makinistleri ile şefinin avukatı İsmail Gürses, kaza yerindeki çalışmalar nedeniyle ''delil kararması olduğunu'' öne sürdü. 
     İsmail Gürses, bugün İstanbul Barosu'ndan Pamukova'ya gelen bilirkişi heyetinin incelemesi sonrasında yaptığı açıklamada, ''Delillerin ne kadar sağlıklı toplandığı tartışma konusudur'' dedi. 
     Kaza sonrasında başlatılan çalışmaların aralıksız devam ettiğine işaret eden Gürses, ''İstanbul Barosu'nun, delillerin korunması için Pamukova Sulh Hukuk Mahkemesi'ne yaptığı başvuruya rağmen çalışmalar sürdü, dolayısıyla delil kararması söz konusudur'' dedi. 
     Kazanın ''kesinlikle'' aşırı hızdan kaynaklanmadığını savunan Gürses, şunları kaydetti 
     ''Tren, kazanın olduğu yere önceden belirlenen hız sınırına uygun olarak girdi, 19.42'de Mekece'ye geldi, Devlet Demiryolları Genel Müdürlüğü'nün talimatına göre, trenin 183. kilometrede 130 kilometre gitmesi gerekiyordu, ancak Ulaştırma Bakanı'nın açıklamasında bu hızın 118 kilometre olduğu belirtildi. Trenin hızı, kaza yerinden 4 kilometre sonra 80 kilometreye düşmesi gerekiyordu. Dolayısıyla personelin kafasına göre hız yapması söz konusu değildir. 
     Kazanın nedeni eskiyen altyapı, rayların genleşmesi ya da bizim bilmediğimiz başka teknik bir konu olabilir ama kesinlikle aşırı hız değildir.'' Gürses, nöbetçi mahkeme tarafından tutuklanan makinistler Fikret Karabulut, Recep Sönmez ve şef Köksal Coşkun'un tahliyesi için pazartesi günü üst mahkemeye başvuracağını sözlerine ekledi. 

     
</TEXT>
</DOC>
