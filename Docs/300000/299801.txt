<DOC>
<DOCNO> 299801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun32.html </URL>
<DATE> 2004/12/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yunanistan meclisi Kıbrıs için birbirine girdi 
</HEADLINE>
<TEXT>

     Yunanistan parlamentosunda bütçe görüşmeleri sırasında gündeme Kıbrıs konusunun gelmesi, iktidar ile muhalefet arasında gerginliğe yol açtı. 
     Yunan basın-yayın organlarında yer alan haberlere göre, Yunanistan hükümet sözcüsü ve Devlet Bakanı Teodoros Rusopulos'un, ''Yorgo Papandreu'nun Kıbrıs politikası uygulansaydı AB zirvesine Tasos Papadopulos değil, Rauf Denktaş katılacaktı'' demesi üzerine PASOK milletvekilleri ayağa kalktı. 
     Muhalefetin, özür dilenmemesi halinde parlamentoyu terk etme tehdidi, görüşmelere ara verilmesi ve taraflar arasındaki temaslar sonucu geri çekildi. 
     Gerginliğin ardından, iktidar partisi Yeni Demokrasi'nin sözcüleri, Rusopulos'un, Annan planının uygulanması halinde Denktaş'ın eşbaşkanlık görevini üstleneceğine dikkat çekmek amacını taşıdığını açıkladılar. 
     
</TEXT>
</DOC>
