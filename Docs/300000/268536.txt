<DOC>
<DOCNO> 268536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur27.html </URL>
<DATE> 2004/09/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eskişehir'de öğrencinin ölümü... Seri cinayet mi var 
</HEADLINE>
<TEXT>

     Kaybolduktan 9 ay sonra Eskişehir'de bir ağaca asılı olarak cesedi bulunan Anadolu Üniversitesi öğrencisi İsmail Sel'in 24 cenazesi, Karaman'ın Ayrancı İlçesi'nde toprağa verildi. 
     Osmangazi Üniversitesi Tıp Fakültesi Hastanesi morgundan dün alınan İsmail Sel'in cenazesi, gece saatlerinde Karaman'ın Ayrancı İlçesi'ne getirilerek, İlçe Sağlık Ocağı morguna kaldırıldı. 
     Bugün Merkez Camii'nde kılınan cenaze namazından sonra omuzlarda taşınan Sel'in cenazesi, İlçe Mezarlığı'nda toprağa verildi. Çok sayıda vatandaşın katıldığı cenaze töreninden sonra A.A muhabirine konuşan İsmail Sel'in dayısı Adil Yavuzbayat, yeğeninin geçen Ramazan Bayramı arifesinde kendilerini telefonla arayarak, ''Otobüsle Ayrancı'ya geliyorum. Dönüşte bilet bulamayız. Dönüş biletimi de alın'' dediğini söyledi. 
     İsmail'in, beklemelerine rağmen Ayrancı'ya gelmemesi üzerine Karaman Emniyet Müdürlüğü ile İl Jandarma Komutanlığı ve Eskişehir Emniyet Müdürlüğü'ne kayıp başvurusunda bulunduklarını belirten Yavuzbayat, şöyle konuştu 
     ''Bizim ve güvenlik güçlerinin tüm aramasına rağmen İsmail bulunamadı. Vesikalık fotoğraflarını dağıttık. En sonunda İsmail'in, Eskişehir'in Mihallıççık İlçesi'ne bağlı Sorkun Köyü yakınlarında çok sarp bir arazide bir çam ağacına boynundan asılı olarak bulunduğu haberi geldi. Hemen Eskişehir'e gittim. Çürümüş cesedi köylüler bulmuş. Yapılan incelemede, boynunun kırıldığı, büyük bir ağaçta, 6 metre yükseklikte asılı olduğu söylendi. Jandarma bize, İsmail'in son 1 yıl içinde bölgede benzer şekilde öldürülerek cesetleri ağaçta asılı bulunan dördüncü öğrenci olduğunu söyledi.'' 
     
     ''ÇOK BAŞARILI BİR ÖĞRENCİYDİ'' 
     Çiftçilikle uğraşan baba Kadir Sel 52 , oğlunun, Anadolu Üniversitesi İletişim Bilimleri Fakültesi 4. sınıf öğrencisi olduğunu belirterek, ''Aynı zamanda Kamu Yönetimi Bölümü'nün 3. sınıfında okuyordu. Her iki bölümde de son derece başarılıydı. Onunla gurur duyuyorduk'' dedi. 
     Oğlunun bir terör örgütü tarafından katledilmiş olabileceğini düşündüklerini bildiren baba Sel, ''O, kendini okuluna, derslerine adamış bir çocuktu. Yazları da Eskişehir'de kalarak Üniversitede reklam işlerinde çalışıyordu. Çok başarılı bir öğrenciydi, katillerinin bulunmasını istiyorum. 9 ay sonra aldığımız haberle içimiz yandı'' diye konuştu. 
     Güvenlik güçlerinin, oğlunun arkadaşlarına ve ilişkide bulunduğu kişilere ulaşarak olayı çözebileceğini belirten Sel, ''Bizim evladımız öldürüldü. Başkalarının da çocukları da öldürülmesin'' dedi. 
     Okuma-yazma bilmeyen Anne Meryem Sel 52 de ''Ben okuyamadım, o okuyordu. Derslerinde başarılıydı. Okuyup iyi yerlere gelmesini istiyordum. Ne istediler çocuğumdan'' diyerek gözyaşı döktü. 
     
</TEXT>
</DOC>
