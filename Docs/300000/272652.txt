<DOC>
<DOCNO> 272652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko26.html </URL>
<DATE> 2004/09/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TÜSİAD Başkanı Sabancı Endişelere rağmen ekonomi olumlu 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''Yurtiçi talepteki hızlı canlanma ve dış açığın hızla genişlemesi konularında duyulan endişelere rağmen Türkiye ekonomisindeki olumlu gidişat devam ediyor'' dedi. 
     Ömer Sabancı, Antalya'da toplanan TÜSİAD Yüksek İstişare Konseyi toplantısının açılışında yaptığı konuşmada, yurtiçi talepteki hızlı canlanma ve dış açığın hızla genişlemesi konularında duyulan endişelere rağmen Türkiye ekonomisindeki olumlu gidişatın, düşük enflasyon-yüksek büyüme şeklinde kendini göstererek devam ettiğini söyledi. 
     Sabancı, Türkiye'nin, ilk çeyrekteki yüzde 12.4'lük büyümenin ardından, ikinci çeyrekte de yüzde 14.4'lük rekor bir büyüme rakamına ulaştığına dikkati çekti. Üretimdeki bu hızlı artış sonucunda ithalat yükselirken, artan cari açığın finanse edilebildiğini kaydeden Sabancı, diğer yandan, dış açık ve yüksek petrol fiyatlarına rağmen, dalgalı kur rejimiyle birlikte, enflasyon hedefini tutturma yolunda kararlılıkla ilerlendiğine değindi. Enflasyondaki düşüş ve sıkı maliye politikalarının da faiz oranlarını aşağı çektiğini anlatan Sabancı, şunları söyledi 
     ''Kuşkusuz bu olumlu tablo, risklerden arınmış bir yapı arz etmiyor. Petrol fiyatlarındaki her 10 dolarlık artış, Türkiye'ye aylık 150 milyon dolarlık ek maliyet getiriyor. Dolayısıyla petrolde yüksek fiyatların süreklilik kazanması, önümüzdeki dönem açısından önemli bir risk unsuru olarak karşımızda duruyor. 2004 yılı için enflasyon hedeflerinin tutturulmasında bir risk görmüyoruz ama ekonominin gitgide hassaslaşan dış dengesi ile birlikte, maliyetlerdeki dalgalanmaların oluşturduğu riskler, uzun dönemde makroekonomik istikrarın güçlendirilme sürecini zora sokabilir. Canlı iç talebin de, yüksek dış açığın da, 2004 için risk oluşturmadığını düşünüyoruz. Ancak bu tespit, 2005 için bu gelişmelerin bugünden çok dikkatle izlenmesi gereğini değiştirmiyor. Yılın ilk 7 ayında 10 milyar doları aşmış olan cari işlemler açığının, 2004 sonu itibariyle 12-13 milyar dolara kadar yükselebileceği öngörülmektedir. Mevcut cari açık, verimlilik artışlarından beslenen düşük enflasyon-yüksek büyüme sürecinin bir sonucu olarak ortaya çıkmaktadır ve 2004 yılında finanse edilmesinde bir sorun gözükmemektedir.'' Sabancı, 2005 yılında da bu eğilimin sürmesi durumunda, büyümekte olan cari açığın, portföy yatırımları ve reel sektörün dışarıdan sağladığı uzun vadeli kredilerle yeterli ölçüde finanse edilmesi zorlaşabileceği uyarısında da bulundu. 
     
     ''İÇ TALEBİ ENDİŞE KAYNAĞI GÖRMÜYORUZ'' 

     ''Ancak, bugünkü işsizlik seviyesi ile Türkiye'nin, büyümenin hız kazanmasını ve sürdürülebilir bir seviyede istikrara kavuşmasını desteklemekten başka çaresi yoktur'' diyen Sabancı, şöyle devam etti 
     ''Türkiye ne zaman hızlı büyüme sürecine girse, cari açık da büyür ve bu açıkların finansmanı sorun yaratır. Bu eğilim, sorunun yapısal olduğunu bize göstermektedir. Kısa dönemde dalgalı kur politikası bir fren etkisi yapabilir ama asıl olarak, büyümeye iradi bir fren koymak yerine, orta vadede açığı sağlıklı biçimde finanse etmenin yollarını aramak gerekmektedir. 
     Son altı ayda cari açığı artıran faktörlerin yatırım ve ara malı ithalatı olduğu dikkate alınırsa, tüketimi kısmaya yönelik zorlayıcı önlemlerin bir yarar getirmeyeceği görülecektir. Bu boyutta cari açıklar ancak doğrudan yabancı sermaye girişi ile finanse edilebilir. Bunu sağlamak için de yatırım ortamının iyileştirilmesi birinci öncelik haline getirilmelidir. 
     Canlı yurtiçi talebi bir endişe kaynağı olarak görmüyoruz. Talep artışında tüketici kredilerinin ve kredi kartı harcamalarının rolü olduğu doğrudur. Talep artışının sürmesi beklenmekteyse de, ekonomide halen, potansiyel çıktı seviyesini zorlayacak bir talep söz konusu değildir. Yatırım harcamalarında gözlenen artış, verimlilik artışlarıyla birlikte, potansiyel üretim seviyesini yükseltmiştir. Bu koşullar altında, karşı karşıya bulunulan riskleri önlemek için gündeme getirilen tüketim malı talebinin kontrolüne yönelik önlemler, kalıcı ekonomik dengeler açısından değerlendirilmelidir.'' 
     
     ''TÜRKİYE'Yİ HEDEFLERİNE YAKLAŞTIRACAK HER YENİLİĞİN 

     ARKASINDA YER ALACAĞIZ'' Piyasa mekanizmalarına doğrudan müdahale yerine modern risk odaklı denetim ilkelerinin hayata geçirilmesi ve yapısal reformlara devam ederek sistemin güçlendirilmesinin daha sağlıklı sonuçlar vereceğini anlatan Sabancı, sözlerini şöyle tamamladı 
     ''Mevcut risklerle mücadele edebilmenin bir yolu da talebi kısıtlayıcı politikalara alternatif olarak arz artışının ve özellikle ihracattaki büyümenin sağlanmasıdır. Bunun için, faiz oranlarının düşmeye devam etmesi, vergi yüklerinin azaltılması ve yatırım ortamının iyileştirilme çalışmalarının hızla tamamlanması gerekmektedir. 
     Uygulanacak politikalar, ekonominin direncini artırmaya ve mevcut kazanımları korumaya yönelik olmalıdır. 
     Bu çerçevede, 2005 yılı için kontrol altına alınması gereken risk faktörlerine baktığımızda, piyasa mekanizmasının işleyişine suni müdahaleler yapılmaması, güven ortamının ve mali disiplinin korunması, bu çerçevede IMF ile imzalanacak anlaşmanın bir an önce tamamlanması, yapısal reformlara devam edilmesi ve yatırım ortamının iyileştirilerek arz cephesine güçlü bir destek verilmesi, kalın çizgileriyle, uygulanması gereken politikalar olarak tanımlanabilir. Kuşkusuz bütün bunların siyasi istikrar ile desteklenmesi ve temel hedeflerimizi belirleyen bir zemin olarak AB ile müzakerelerin başlaması, ülkemiz açısından çok önemli konular olarak önümüzde duruyor.'' TÜSİAD'ın, tarımda vizyon ve strateji geliştirmek üzere, Ekim ayı içinde konunun tüm taraflarını biraraya getirerek bir arama konferansı gerçekleştireceğini de vurgulayan Sabancı, gelecek yılın ilk yarısında da, ''Tarım, Hayvancılık ve Balıkçılık'' çalışma grubunun, Türkiye Tarım Stratejisi raporunu kamuoyuna duyurabileceğini bildirdi. 
     Sabancı sözlerini, ''İş dünyası olarak, bugüne kadar olduğu gibi, bundan sonra da, eksik ve yanlışları açıkça ortaya koymaktan çekinmeden, atılacak tüm cesur ve radikal adımları destekleyeceğimiz, Türkiye'yi hedeflerine yaklaştıracak her yeniliğin arkasında yer alacağımız bilinmelidir. Şimdi büyük hedefler koymanın ve bu hedeflere doğru cesaret ve kararlılıkla yürümenin tam zamanıdır'' diye tamamladı. 

     
</TEXT>
</DOC>
