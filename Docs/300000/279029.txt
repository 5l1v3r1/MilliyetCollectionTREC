<DOC>
<DOCNO> 279029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/yazar/congar.html </URL>
<DATE> 2004/10/11/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
AB ufkuna ABD bakışı 
</HEADLINE>
<TEXT>

Amerika ve Avrupa eksenlerini, Türkiye için birbirinin alternatifi gibi görenler, Türkiye - ABD ittifakı ile Türkiye - AB bağının bir tür ikilem oluşturduğunu savunanlar, bir eksendeki yakınlaşmayı diğer eksende uzaklaşma anlamına yoranlar, Ankara'da olduğu gibi Washington'da da var. 
Ancak her iki başkentte, Türkiye'nin Batı ile bütünleşmesinin tarihini, işlevini ve vizyonunu daha geniş bir perspektife oturtanlar da az değil. 
Onlar, konuya transatlantik boyutunda yaklaşıyorlar bu eksenlere bakış açılarını da, alternatif değil sentez, nüfuz rekabetinden ziyade çıkar ortaklaşması ve ikilem yerine sinerji düşüncesi belirliyor. 

Rapora olumlu tepki 
İşte bu geniş bakış ABD yönetimine egemen olduğu içindir ki, Washington, Türkiye'nin AB'ye katılımını teşvik çabasını son yıllarda Clinton'dan sonra Bush döneminde de hemen hiç aksatmadı ve AB Komisyonu'nun bu yönde öneri yapan İlerleme Raporu'nu samimi bir memnuniyetle karşıladı. 
ABD başkentinde, Türkiye ile ilgili hangi yetkiliyle konuşsanız, rapordan "dönüm noktası" ya da "kritik eşiğin geçilmesi" diye söz ediyor ama, içlerinden birisinin bu adımın tarihi önemini vurgulayan cümleleri özellikle dikkat çekici 
"Türkiye bu yola çıktığında, Ike Beyaz Saray'daydı. Şimdi AB Komisyonu'nun, bu yolu onaylamakla kalmayıp, hem Türkiye'nin hedefe varabileceğini teyid ettiği, hem de artık beklemekten değil, hedefe birlikte yürümekten söz ettiği bir aşamadayız." 
Gerçekten de, 1959'da "Ike" lakaplı General Dwight Eisenhower ABD başkanıyken , Türkiye'nin, o zamanki adıyla Avrupa Ekonomik Topluluğu'na yaptığı üyelik başvurusu, 'stratejik' bir tercihe karşılık geliyordu. 
Tabii, 45 yıl sonra Türkiye'ye üyelik müzakereleri için yeşil ışık yakma aşamasına gelen Avrupa, Konrad Adenauer ve Charles de Gaulle'ün bölünmüş Avrupasından ne kadar farklı ise, Türkiye de Adnan Menderes'in Türkiyesinden bir o kadar farklı dünya büsbütün farklı. 
Yine de, 1989'da Türkiye'ye "Üyelik ehliyetin var, ama bekle" diyen AB, şimdi 2004'te, müzakereleri başlatmayı öneren İlerleme Raporu ile, Ankara'nın 45 yıl önceki adımına 'stratejik' bir karşılık vermiş oluyor. 
ABD'li bir yetkilinin, bu karşılığı, 'hedefe varılabileceğini teyid eden, beklemekten değil, hedefe birlikte yürümekten söz eden bir karar' diye okuması önemli. 
Açıkçası Washington, İlerleme Raporu konusunda, Türkiye'de kimilerine egemen olan kuşkucu tavrı paylaşmıyor metinde, Ankara'nın 'ideal' saymadığı bazı unsurlar olsa bile, bunlara takılıp tavsiye kararının esasını, vizyonunu ve tarihselliğini gözden kaçırmamak gerektiğini savunuyor. 

Erken tarih beklentisi 
Washington'ın şimdiki umudu ve AB başkentleri nezdinde sürdüreceği telkin, AB Konseyi'nin 17 Aralık'ta, bu tavsiyeye uyan net bir karar alarak üyelik müzakereleri için "erken bir tarih" vermesi yönünde. 
ABD'li yetkililer "erken tarih" derken, müzakerelerin 2005'te ve tercihan yılın ikinci yarısına kalmadan açılmasını kastediyorlar. Bunun, Türkiye'nin yakaladığı reform dinamizminin sekteye uğramaması, kamuoyundaki Avrupa heyecanının korunması ve piyasaların morali açısından önemli olduğuna inanıyorlar. 
Washington'da, AKP hükümetinin Kopenhag Kriterleri'ni karşılama yönündeki kararlılığının 'büyük övgü' topladığı da malum. Ankara, bir dizi alanda, ABD'li uzmanların en iyimser tahminlerini bile aşan bir performans gösterdi. Washington'daki birçok yetkili ve analist, Türkiye'nin AB Komisyonu'na siyasi kriterlerin "yeterince" karşılandığını teyid ettirecek noktaya gelebileceğinden, kısa süre öncesine dek emin olmadıklarını itiraf ediyorlar. 
ABD'li yetkililer, Başbakan Recep Tayyip Erdoğan'ın bu konudaki liderliğini alkışlarken, CHP'nin ve Genelkurmay Başkanlığı'nın AB hedefine sahip çıkmasının önemini de vurgulamaktan geri durmuyorlar. Son olarak Erdoğan'ın Deniz Baykal'a yaptığı AB Konseyi'ne birlikte gitme çağrısı ve CHP liderinin verdiği çok olumlu karşılık Washington'da övgü topladı. 
ABD'yi memnun eden bir başka gelişme, Türkiye'nin '2015'ten önce üyelik imk nsız' mesajını kolay sindirmesi. Nitekim, İlerleme Raporu'nun açıklanmasından önceki birkaç ayda, AB başkentleri ile Washington arasındaki diyalogda bu konu ön plandaydı. AB temsilcileri, Ankara'da 'Müzakereler açıldıktan 3 - 5 yıl sonra üye oluruz' şeklinde bir bakışın oluşmasından, hükümetin buna siyasi yatırım yapmasından kaygı duyuyor ve ABD'ye açık açık, "Lütfen bize yardımcı olun üyeliğin hemen olmayacağını, sadece Türkiye'nin değil, AB'nin ve Avrupa kamuoyunun da buna hazırlanması için en az 8 - 10 yıl gerekeceğini anlatın" diyorlardı. Bu gereksinimin AB'nin bütçe planları kapsamında kayda geçmesi karşısındaki Türk olgunluğu, bir ABD'li yetkiliye göre "Hoş bir sürpriz" oldu. 
Öte yandan ABD'liler, İlerleme Raporu'nda müzakerelerin "açık uçlu" bir süreç olduğunun ve sonucunun "garanti edilemeyeceğinin" vurgulanmasını da yadırgamıyor, hatta bunu Türkiye'nin reform sürecinin bir tür 'stand - by'a bağlanmasına benzetip olumlu karşılıyorlar. 

Vizyon ve çıkarlar 
Başa dönelim. Washington'ın Türkiye'nin AB üyeliğine verdiği tereddütsüz desteğin doğrudan bir çıkar muhasebesine ve Türkiye ile sınırlı olmayan bir vizyona dayandığından emin olabilirsiniz. 
Özetle söylersek, ABD'nin yeğlediği Avrupa resmi de, Türkiye resmi de, Ortadoğu resmi de, Türkiye'nin AB üyesi olması halinde daha kolay çizilebilecek resimler. 
Washington, Türkiye'deki reformların kalıcı olması, yakın geçmişin siyasi ve iktisadi krizlerini bir daha yaşamamamız ve Batı entegrasyonu içindeki yerimizin sağlamlaşması için AB'ye katılmamızı istiyor. Ayrıca AB yolundaki bir Türkiye'nin, bölgesinde istikrar unsuru olacağı, Irak'ta ya da Kıbrıs'ta AB'nin ve ABD'nin istemediği türden adımları atmayacağı görüşü de ön planda. 
Öte yandan AB'nin, "eski Avrupa" dengelerine hapsolmadan, Akdeniz'i, Baltık'ı, Balkanlar'ı ve müslüman Türkiye'yi de kucaklayarak hem daha geniş bir coğrafi, kültürel ve dolayısıyla stratejik perspektife, hem de belki kendi içinde daha gevşek, daha çoksesli bir yapıya kavuşması ABD'nin tercihi. 
Dahası, 11 Eylül sonrasında Ortadoğu'ya yeni bir perspektiften bakmaya başlayan Washington için, bölgede reform, Müslüman ülkeler ile Batı arasındaki işbirliğinin ortak değerler üzerinde yeniden tanımlanabilmesi ve son tahlilde terörle mücadelenin başarısı da, AB yolundaki Türkiye'nin oluşturduğu emsalden yarar sağlayacak. 
Kısacası ABD, Türkiyeli bir Avrupa'nın da, Avrupalı bir Türkiye'nin de kendisine daha yakın ortak olacağına inanıyor ve bu şekilde yakınlaşacak ortaklıklarının, Ortadoğu ve İslam dünyasına yönelik hedeflerini kolaylaştıracağını umuyor. 



</TEXT>
</DOC>
