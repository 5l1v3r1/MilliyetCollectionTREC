<DOC>
<DOCNO> 263212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur25.html </URL>
<DATE> 2004/08/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
9 yaşındaki torununa traktör kullandırırken yakalandı .. 
</HEADLINE>
<TEXT>

     Balıkesir'in Burhaniye İlçesi'nde bir kişi, 9 yaşındaki torununa traktör kullandırırken yakalandı. 
     AA muhabirinin aldığı bilgiye göre, ilçeye bağlı Börezli Köyü'nde oturan 73 yaşındaki Hüseyin G, 9 yaşındaki torununa 10 RL 166 plakalı traktörünü kullandırırken, Burhaniye İlçe Jandarma Komutanlığı Trafik ekiplerine yakalandı. 
     Gözaltına alınan yaşlı adam, daha sonra mahkemeye sevk edildi. Hakim tarafından serbest bırakılan Hüseyin G, mahkeme çıkışında kendisini görüntülemeye çalışan gazetecilere tepki gösterdi. 
     Torununa traktörü yine kullandıracağını söyleyen Hüseyin G, ''Bu çocuk bunu kullanmak zorunda. Başka türlü traktör kullanmayı nasıl öğrenir. Beni niye mahkemeye çıkarıp zamanımı alıyorsunuz. Tarlada su boşa akıyor'' dedi. 
     Dedesi tarafından sürücü koltuğuna oturtulan 9 yaşındaki çocuk ise mahkemede bir daha traktör kullanmayacağına dair söz verdi. 
     
</TEXT>
</DOC>
