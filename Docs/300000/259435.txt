<DOC>
<DOCNO> 259435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonyas08.html </URL>
<DATE> 2004/07/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hollywood'da iki yeni çift .. 
</HEADLINE>
<TEXT>

     Sinema dünyasında romantik çiftlerine yenileri eklendi. Kevin Costner ile Meg Ryan, Rebecca Romijn-Stamos ile Ben Affleck, ilk kez filmde biraraya gelecek. 
     Internetteki ''filmstew'' sitesinin haberine göre, Scott Steindorff'un sahibi olduğu Stone Village'ın yapımcılığını üstleneceği ''Tortilla Curtain'', sezonun romantik sürprizi olacak. 
     T.C. Boyle'un aynı adlı yapımından beyazperdeye uyarlanacak filmin yapımcıları arasında başrol oyuncusu Costner da bulunuyor. Senaryosunu Dayan Ballweg'in kaleme alacağı film, Güney California'da yaşayan iki ailenin çevresinde gelişecek. 
     Filmde, biri zengin ama bunalımlı, diğeri ise Meksika'dan kaçakçılık yapan iki ailenin yolu bir kazayla kesişecek ve romantik ikili biraraya gelecek. 
     Bu yapımla uzun süredir başka türlerdeki filmlerde boy gösteren Costner ve Ryan, romantik yapımlara geri dönüş yapacak. 
     ''X-Men'' serisinin güzel yıldızı Rebecca Romijn-Stamos ile ünlü aktör Ben Affleck de ''Man About Town'' adlı yapımda buluşacak. 
     Hollywood için oyuncu arayan bir yetenek avcısını canlandıracak olan Ben Affleck'e filmde eşi rolünde Stamos eşlik edecek. 
     Senaryo yazarlığını ve yönetmenliğini Mike Binder'ın üstlendiği film, güzel bir eşi, başarılı bir iş yaşamı ve bol parası olan yetenek avcısının karısının kendisini aldattığını ve ajandasının bir gazeteci tarafından şantaj amacıyla çalındığını öğrenmesiyle karışan hayatını anlatıyor. 

     
</TEXT>
</DOC>
