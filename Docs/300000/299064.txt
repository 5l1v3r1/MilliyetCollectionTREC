<DOC>
<DOCNO> 299064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/yazar/temelkuran.html </URL>
<DATE> 2004/12/20/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Baban Demirel, annen Semra 
</HEADLINE>
<TEXT>
Avrupa Bakaloryası 
17 Aralık gecesi sonrasında sayılarla sabitti ki, halkımızın gündemi AB değil, Çılgın Semra'nın Günlüğü idi 

Padişahımız Viyana zaferinden döndü. İstanbul ve Ankara'da muzaffer komutan olarak karşılanan, halkının sonsuz sevgisine mahzar olan padişah, Allah'ın izniyle bu işi de "halletti". Memleketimiz o gün çocuklar gibi şen, borsamız trambolinciler gibi hoplamacı, zıplamacı idi. Tüm Türkiye'nin, basın mensuplarının seferberliğe katılması sebebiyle her anın fotoğrafları boy boy gazetelerde, gece gündüz televizyonlarda yayımlanmış idi. Sanırsın ki herkes tek bir yürek olmuş, zafer tribünleri tek bir sesle bağırıyordu. Fakat ertesi gün gazetelerdeki haberlere göre aslında kimse, sıkı manav pazarlığı tadında geçen Avrupa Birliği görüşmelerini izlememiş, onun yerine Semra Hanım adlı bir gül cemali tercih etmişti. 'Rating' tanrısı Viyana surlarını yıkan muzaffer padişahımızı değil, cırtlak ruhlu Semra Hanım'ı takdis etmişti. Sayılarla sabitti ki halkımızın gündemi Avrupa Birliği değil, Çılgın Semra'nın Günlüğü idi 

Çocuk toplum 
Önceki gün Başbakan Erdoğan'ı karşılayan sevinçli kalabalıkları ve o kalabalıktaki yüzlerin "golleri geçirmiş" ifadeleri bir kez daha gözünüzün önüne getirin. Çocuklar gibi şen o kalabalığın hakikaten de çocuksu bir yanı yok muydu Öyle bir oğlan çocuğu toplum ki bu, sevişmeyi de, diplomasiyi de futbol maçı zannediyor. Gol atınca seviniyor, yiyince üzülüyor. Birçok yazar neredeyse öğürerek söz ediyor Semra Hanım'dan. Onun bu kadar izlenmesine inanamıyor, öfkeleniyor. Oysa dün ki "zafer kalabalığına" bakınca Semra Hanım'ın ve benzer "bel nahiyesinde" cereyan eden programların izlenmesinin naif, dürüst, haklı sebeplerini gördüm sanki. Çocuk bırakılmış bir toplum elbette annesine bakar. Sokaktan , büyümekten, düşünmekten korkmuş insanlar, memeden kesilmemiş çocuklar gibi zavallıdır. 

Program lokumları 
"Baba"sı Demirel olan bir toplum elbette annesini Semra Hanım zannedecektir Sevişmekten diplomasiye her şeyi gol atmak - yemek çerçevesinde anlayacak ve köylerde yapıldığı gibi tülbende sarılıp ağzına verilen program lokumlarıyla uykuya dalacaktır. 
"Ehe ehe Avrupa duy şeyimizi " diyerek sevinen çocukların bakaloryası Brüksel'de değil, öldürdükleri ve söndürdükleri çocukların yargılayabilecekleri mahkemelerde verilecektir. Bu ülke gol yememeyi ancak hayatını futbol sahasından, kafasını annesinin memelerinden, insanlığını "babasının" hapishanelerinden çıkarmayı başardığında becerecektir 



</TEXT>
</DOC>
