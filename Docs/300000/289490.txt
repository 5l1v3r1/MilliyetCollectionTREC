<DOC>
<DOCNO> 289490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun39.html </URL>
<DATE> 2004/11/17/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Arafat'ın resimleri İsrail Meclisi'nde... 
</HEADLINE>
<TEXT>

     Fransa'nın başkenti Paris'te geçen Perşembe günü ölen Filistin lideri Yaser Arafat'ın resimleri İsrail Parlamentosu'nu Knesset karıştırdı. 
     Arafat'ın yakın arkadaşlarından ve aynı zamanda danışmanı olan Knesset'in Arap milletvekillerinden Ahmed Tibi, Filistin liderinin resimlerini parlamentodaki odasına asınca, bazı milletvekillerinin itirazlarıyla karşılaştı. 
     İktidardaki Likud Partisi milletvekillerinden Yeçiel Çazan, Tibi'yi Meclis Başkanı Reuven Rivlin'e şikayet ederek, resimlerin kaldırılması için Tibi'yi uyarmasını istedi. Çazan, ''bu resimlerin bir kışkırtma anlamına geldiğini, terörizmi güçlendireceğini'' savundu. 
     İsrail Meclis Başkanı Rivlin ise bu yoruma katılmadı. Rivlin, Çazan'a verdiği cevapta, milletvekillerinin tercihlerine karışmayacağını, asılan resimlerin Knesset'in kurallarını ''ihlal etmediğini'' kaydetti. 
     Çazan, milletvekillerinin odalarının kendi özel mülkleri olmadığını ve nasıl kullanacaklarının kuralları olduğunu söylerken, Ahmed Tibi ise odasının kendisine ait olduğunu, bu yüzden vicdanına karşı kimseden emir almayacağını belirtti. 
     Tibi'nin odasını süsleyen Arafat'ın resimlerinden birinin üzerinde ''Ulus'un Babası'', diğerinin üzerinde ise ''Kefiye düşmeyecek'' yazılarının bulunduğu, bir üçüncü resmin yanında ise yas ifade eden siyah bir bayrak bulunduğu belirtildi. 
     Aynı zamanda doktor olan milletvekili Tibi, Arafat'ın hastalığı süresince de yanında olmuş, Filistin liderini muayene etmiş, ölümünün açıklanmasıyla birlikte Ramallah'a gelmişti. 
     
     FİLİSTİN DEVLET DAİRELERİNDE PORTRE ZORUNLULUĞU 

     Filistin'deki bütün devlet dairelerinde Yaser Arafat'ın portresini asma zorunluluğu getirildi. 
     Arafat'ın ölümü üzerine muvakkaten özerk yönetimin başına getirilen Ruhi Fettuh imzasıyla bugün yayınlanan kararnamede, ''şehit başkan Arafat'ın fotoğrafının, özerk yönetimin tek resmi fotoğrafı olarak kabul edildiği'' belirtildi. 
     Kararnamede, ''Arafat'ın fotoğrafının yasama, yürütme ve yargı erklerine bağlı bütün kurumlarda kullanılması gerektiği'' kaydedildi. 
     Filistin'de başkanlık seçimi 9 Ocak'ta yapılacak. 
     
     FİLİSTİN HEYETİ FRANSA'YA GİDECEK 

     Öte yandan Filistinli yetkililer, Filistin lideri Yaser Arafat'ın ölüm nedenini araştırmak için Fransa'ya bir heyet göndereceklerini açıkladılar. 
     Filistin geçici devlet başkanı Ruhi Fettuh, Filistinli yetkililerin, bugün Ramallah'ta yapılan güvenlik toplantısında, Fransa'ya gidecek ve Arafat'ın tıbbi kayıtlarını isteyecek bir komite oluşturulmasına karar verdiklerini söyledi. 
     Fettuh, gazetecilere yaptığı açıklamada, ''Fransa hükümetine zaten bir başvuruda bulunmuştuk. Ancak bu heyet Arafat'ın ölümüyle ilgili tüm meseleleri araştırmak için Fransa'ya gidecek'' dedi. 
     Fettuh, heyetin ne zaman Fransa'ya gideceği konusunda ise bilgi vermedi. 
     
</TEXT>
</DOC>
