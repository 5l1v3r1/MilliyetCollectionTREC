<DOC>
<DOCNO> 265840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/guncel/axgun01.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya Hiçbir gayri hukuki durumum yok 
</HEADLINE>
<TEXT>


Yargıtay Başkanı Eraslan Özkaya, Alaattin Çakıcı skandalı kapsamında kesinlikle istifa etmeyeceğini belirterek, "Bütün Yargıtay ve üyeler dimdik ayaktayız" dedi 

ANKARA Milliyet 

TBMM Başkanı Bülent Arınç'ın avukatı Yakup Erikel'in kardeşi Milli Demokrat Halkın Partisi MDHP Genel Başkanı Yusuf Erikel, Alaattin Çakıcı skandalına adı karışan Yargıtay Başkanı Eraslan Özkaya'nın dış güçlerin oyununa getirildiğini ileri sürdü. Erikel, "hiçbir gayri hukuki durumu bulunmadığını" belirten Özkaya'nın kendisine "dimdik ayakta olduğunu ve kesinlikle istifa etmeyeceğini" ifade ettiğini söyledi. 
Çakıcı skandalı nedeniyle zor günler yaşayan Özkaya, dün ilk kez Yargıtay'daki makamında siyasi destek amacı taşıyan bir ziyareti kabul etti. MDHP Genel Başkanı Erikel, görüşme sonrasında, ziyaretin amacını, "hukuka ve cumhuriyetin kurumlarına sahip çıkmak ve Türkiye'de dış güçlerce oynanmak istenilen programa isyan etmek" olarak açıkladı. 
Erikel, Özkaya hakkındaki iddiaların, "Türkiye'de en güvenilir kurum olan yargının yıpratılarak, milletle, devletin arasına perde germek" isteyen dış güçlerin bir oyunu olduğunu ileri sürerek, Özkaya'nın da bu görüşe aynen katıldığını belirtti. Erikel, Özkaya ile ilgili telefon dinleme olayının zıvanadan çıktığını savundu. 

'Zengin başkanlar var' 
Erikel şöyle konuştu "Bir ülkede Yargıtay Başkanı 75 metrekare yer alıyor ve konu oluyor. Bu memlekette 1- 2 yıl belediye başkanlığı yapanların nelere malik olduğunu gördük. Eğer sorgulanacak birileri varsa, tüm kurumların başındakilerin neler aldığı, sattığı sorgulanmalıdır." 
"Trenler çarpışıp insan ölürken istifa çağrısı yapılmadığı halde Özkaya'ya 'istifa et' deniyor" diye konuşan Erikel, şöyle devam etti 
"Ben Özkaya'ya, 'Dimdik durun, istifa etmeyin, istifa ederek, oynanan oyunun parçası olmayın' dedim. O da buna katıldı, 'İstifa etmeyeceğim, benim hiç yasadışı, gayri hukuki durumum yoktur. Bütün Yargıtay ve üyeler dimdik ayaktayız' dediler." 

Yargıtay binası basına kapatıldı 

Yargıtay Başkanı Eraslan Özkaya'ya siyasi destek ziyareti, dün başkent kulislerinde tartışma yarattı. MDHP'den bildirilen duyuruda görüşmenin basına kapalı yapılacağı belirtilmezken, Yargıtay'ın ana giriş kapısında binaya hiçbir gazetecinin alınmayacağı bildirildi. Yargıtay personelinin giriş - çıkış yaptığı kapı dahil, dün Yargıtay binasına hiçbir gazeteci alınmadı. Özkaya'nın Erikel'in talebini de 'usuldendir' diyerek kabul ettiği kaydedildi. 


</TEXT>
</DOC>
