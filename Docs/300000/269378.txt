<DOC>
<DOCNO> 269378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun14.html </URL>
<DATE> 2004/09/06/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Irak'ta yaklanan kişinin İzzet İbrahim olup olmadığı bilmecesi... 
</HEADLINE>
<TEXT>

     Irak Sağlık Bakanlığı, dün yakalanan kişinin, Irak'ın devrik lideri Saddam Hüseyin'in sağ kolu olarak bilinen İzzet İbrahim El Duri olup olmadığının saptanması için DNA testi yapıldığından haberdar olmadığını açıkladı. 
     Bakanlıktan bir yetkili, ''DNA testinden haberdar değiliz, eğer yapıldıysa bize bilgi verilirdi, çünkü DNA testi yapmak bizim yetkimizde'' dedi. 
     Aynı yetkili, El Duri'nin yakalandığı ileri sürülen Selahaddin bölgesinde cumartesi ya da pazar günü hiçbir ölü rapor edilmediğini de söyledi. 
     Irak Başbakanı İyad Allavi'nin bürosu, dün yakalanan kişinin El Duri olup olmadığını belirlemek için DNA testi sonuçlarının beklendiğini duyurmuş, Irak güvenlik güçlerinin, El Duri olduğu sanılan birini yakaladığını, ancak şu anda yakalananın El Duri olduğu konusunda kesin bilgi olmadığını, DNA sonuçlarının beklendiğini belirtmişti. 
     Irak'taki ABD ordusu, elinde İzzet İbrahim El Duri adlı bir tutuklu olmadığını açıklamış, Irak Ulusal Muhafızları da El Duri'yi yakalamaya yönelik bir operasyona katılmadıklarını bildirmişlerdi. 
     Irak Eyalet İşleri Bakanı Vail Abdüllatif ise Amerikan askerleriyle Irak ulusal muhafızlarının düzenlediği operasyon sırasında El Duri'nin yakalandığını ve 70 yandaşının da öldürüldüğünü söylemişti. 
     Irak Savunma Bakanı Hazem Şaalan de El Duri'nin yakalandığı yolunda kendi bakanlığının yetkililerinin yaptığı açıklamaları yalanlamıştı. 
     
</TEXT>
</DOC>
