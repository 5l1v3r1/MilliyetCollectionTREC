<DOC>
<DOCNO> 297817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun21.html </URL>
<DATE> 2004/12/15/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Belçika basınında gündem Türkiye... İşte yorumlar... 
</HEADLINE>
<TEXT>

     AB zirvesi öncesinde Türkiye konulu haber, fotoğraf ve yorumlara geniş yer vermeyi sürdüren Belçika basını, Türkiye'nin AB ile ilişkilerinin zirveden çıkacak karara göre netleşeceğini belirtiyor. 
     ''La Derniere Heure'' gazetesi, ''Türkiye beklemede'' başlıklı yazısında, ''Her ne kadar AB devlet ve hükümet başkanlarının çoğunluğu tam üyelik müzakerelerinin başlatılmasından yana olsa da Türkiye bu savaşı kazanmaktan henüz çok uzak. Türkiye'nin AB'ye tam üye olması için yerine getirmesi gereken koşullar ve aşması gereken engeller çok fazla'' yorumunda bulundu. 
     ''Muhafazakarların Türkiye ile imtiyazlı işbirliği formülünü tercih ettiklerini'' yazan gazete, ''tam üyelik müzakerelerinin, eğer durdurulmazsa en az 10 yıl süreceğini'' yazdı. 
     ''AB üyesi ülkeler 40 yıldır verilen sözlerin ardından Türkiye'ye karşı güçlü bir jest yapma zamanının geldiğini kabul ediyorlar ama başka adaylardan asla istenmemiş bazı kriterleri Türkiye'nin önüne getirebilirler'' ifadesini kullanan gazete, Başbakan Recep Tayyip Erdoğan'ın, AB'nin tavırlarını eleştiren mesajlarına da yer verdi. 
     ''La Derniere Heure'', ''Türkiye'den isteklerini giderek artıran AB'nin, Kıbrıs Rum yönetiminin tanınmasını veya en azından, müzakereler başlamadan önce bu alanda Ankara'nın bir jest yapmasını beklediğini, Türkiye'nin bunu kesinlikle reddettiğini'' belirterek, ''Ancak AB diplomatları, Erdoğan'ın, hafta sonundan önce tavır değiştirebileceğini söylüyor'' diye yazdı. 
     Gazete, yazısını, ''Bilek güreşi son bulmaktan çok uzak'' yorumuyla bitirdi. 
     Muhafazakar ''La Libre Belgique'' gazetesi, Avrupa Parlamentosu'nun Türkiye raporu konusuna ağırlık vererek, ''bu raporun onaylanmasının, Avrupa Parlamentosu tarafından yeşil ışık anlamına geleceğini'' belirtti. 
     ''Parlamentodaki muhafazakarların, Türkiye'ye evet denmesi halinde AB'nin doğasının değişeceği görüşünü'' yansıtan gazete, ''tam üyelik müzakerelerinin başlatılmasından yana olan parlamenterlerin Türk mucizesi nden söz ettiklerini, bu ülkeye gereken önemin verilmesini savunduklarını'' kaydetti. 
     Gazete, yorumunda, AB'nin genişlemesi konusuna yer verirken, ''AB vatandaşlarının önemli bir bölümünün bu genişlemeyi AB'nin ölümü olarak gördüklerini, Belçikalı politikacıların, Türkiye konusunda tercihleri ne olursa olsun, bunu açıkça izah etmeleri gerektiğini, oysa bunun yapılmadığını, büyük soruların yanıtsız kaldığını'' yazdı. 
     AB'nin, olgunlaşmaya ve bu amaçla derin reformlar yapmaya ihtiyacı olan Romanya ile bir yandan müzakereleri tamamlamasını, bir yandan da gereğinde tam üyeliği erteleyebileceği mesajı vermesini eleştiren gazete, ''bu tehlikeli ve aşağılayıcı tavrın, adaylarla ciddi müzakereler yapması ve Türkiye gibi büyük bir adayın tam üyelik müzakereleri konusunda güvence vermesi beklenen AB'nin kötü bir sinyali olduğunu'' belirtti. 
     ''La Libre Belgique'', ''Romanya'ya karşı izlenen bu tavırdan sonra Türkiye'ye karşı tavizsiz bir tavır izleneceğinin Türklere nasıl yutturulacağını'' sordu ve ''AB'nin daha önceki genişleme deneyimlerinden ders almadığını'' savundu. 
     ''Le Soir'' gazetesi, tam sayfa ayırdığı yazısında, Türkiye'nin ve Türklerin çok yönlü özellikleri üzerinde durdu ve Türkiye'deki insanlarla yapılmış kısa söyleşilere yer verdi. 
     Gazete, yazısını, Türkiye'nin çok kültürlü, modern ve demokratik bir ülke olduğuna yönelik bir görüşü yansıtarak bitirdi. 
     
</TEXT>
</DOC>
