<DOC>
<DOCNO> 262509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur19.html </URL>
<DATE> 2004/08/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Turistin boynundaki kolyesini çaldı 
</HEADLINE>
<TEXT>

     Ayşegül KÜTÜK - EDİRNE DHA 
EDİRNE'de akli dengesi bozuk kapkaççı, Yunanlı turist kadının boynundan kolyesini koparıp kaçtı. Polislere yakalanacağını anlayınca bir parktaki süs havuzuna giren kapkaççı, uzun süre uğraştan sonra yakalanıp gözaltına alındı. 
     Yunanlı turist Maria Piloudi, iki arkadaşı ile birlikte alışveriş için Edirne'ye geldi. Piloudi, arkadaşları ile birlikte Atatürk Meydanı'nda gezdiği sırada yanlarına yaklaşan akli dengesi bozuk Aydın Öksüz, boynundaki kolyeyi çekip kopardı. 
     Atatürk Meydanı'ndan Eski Camii istikametine kaçmaya başlayan Öksüz, polisleri görence yön değiştirdi. Yakalanacağını anlayan Öksüz, bu kez parktaki içi su dolu süs havuzuna girdi. 
     Dengesiz tavırlarda bulunan 42 yaşındaki Aydın Öksüz, havuzun içerisinde şarkı söylemeye başladı. Bu sırada etrafını saran polisler ise Öksüz'ü havuzdan çıkması için ikna etmeye çalıştı. 
     Polisler önce Aydın Öksüz'e havuz kenarında bıraktığı terliğini vermeye çalıştı. Terliğini almayan Öksüz, diğer terliğini de havuzun dışına fırlattı. Parkta havuz kenarında oturan vatandaşlar ise polis ile kapkaççı arasındaki diyalogları gülerek izledi. Polisin bütün çabasına rağmen havuzdan çıkmaya ikna edilemeyen Öksüz, fıskiye altında bir süre daha oynamaya devam etti. 
     Bunun üzerine belediye ekiplerinin getirdiği hortumla yakalanan Öksüz, karga tulumba havuzdan çıkarıldı. Öksüz, ifadesi alınmak üzere karakola götürülürken, havuzun içinde abdest aldığını söyledi. Öksüz'ün kolyesini aldığı Maria Piloudi de arkadaşları ile ifadesi alınmak üzere karakola gitti. 
     
</TEXT>
</DOC>
