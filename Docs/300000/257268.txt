<DOC>
<DOCNO> 257268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/yasam/axyas02.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurusıkı'da dünya lideriyiz 
</HEADLINE>
<TEXT>


Tiyatrocu İsmail Hakkı Sunat'ın ölümüne sebep olan 'kurusıkı' tabanca üretiminde Türkiye, yılda 400 bin adetle dünya birincisi 

Mehmet Gündem 

İkisi de okumuş, iyi yetişmiş insanlardı. Birisi sanatçı İsmail Hakkı Sunat, diğeri tanınan bir profesörün yüksek tahsiline devam eden oğlu İhsan Fuat Özgen'di. Silahlar ortaya çıktı. Sunat kurusıkı, Özgen gerçeğini çekti. Ve genç tiyatrocu can verdi. 
Bu dramdan sonra kurusıkı tabanca yeniden tartışılmaya başlandı. 'Yasaklansın' dendi. 
Kurusıkı tabanca öldürme riski olmayan, dar alanlardaki savunma silahı olarak tanımlanıyor. Dünya kurusıkı pazarını kısa süre öncesine kadar Almanya, İtalya ve İspanya paylaşıyordu. Türkiye'de yerli üretim ilk defa 1996'da, Sarsılmaz Silah Sanayi'nde başladı. 

En iyisi 70 milyon TL 
O tarihe kadar Türkiye, yılda 200 bin tabanca ithal ediyordu. Yerli markaların üretime başlamasıyla ithalat rakamları hızla düştü. Bugün Bulgaristan ve komşu ülkelerde pazarın yüzde 90'ı Türk firmalarının. Son üç yıldır Türkiye bu yarışta başa koşuyor. Yılda 400 binle üretim sayısında birinci, kalitede Almanya ile atbaşı gidiyor. Dünya pazar payında Almanya ve İtalya'dan sonra üçüncü. 
Birçok sektörde olduğu gibi bu sektörde de kaçak var. Türkiye'nin komşu ülkelerine bavul ticaretiyle yapılan silah satışı yıllık 50 binin üzerinde. Sektörün önemli firmalarından Üçyıldız Silah Sanayi de, kurusıkı ve havalı olmak üzere iki çeşit tabanca üretiyor. Bunların da beş modeli var. Fiyatlar 20 milyon liradan 70 milyon liraya kadar değişiyor. 

Gerçek silah yapılabiliyor 

Üçyıldız Silah Sanayi ortaklarından Zafer Yiğit, sorularımızı yanıtladı 

Kurusıkı gerçek mermi alır mı 

Standartlara uygunsa gerçek mermi konamaz. Ancak uzman bir müdahale ve iyi bir tesisle bu yapılabilir, ama silahın dağılma riski her zaman vardır. 

Gerçeğe dönüştürülebilir mi 

Dünya standartlarında bir tabanca parçalanmadan dönüştürülmez. Parçalamak da ekonomik değil. Piyasada el altından üretilen ara modellerde ise dönüştürme mümkün. 

Kurusıkı insan öldürür mü 

- Hayır. İddia edildiği gibi, bir intihar silahı değil. 

Yasak olduğu yerler var mı 

- Bazı ülkelerde yasak. Amerika, Fransa, Almanya, İtalya gibi ülkelerde serbest. Türkiye'de de 2001'in başında 6 ay yasaklandı. Üretilen tabancaların seri numaralarının, alıcının kimlik ve ikametg h bilgilerinin tabancanın seri numarasıyla emniyete bildirilmesi, 18 yaşından küçüklere satılmaması kaydıyla serbest bırakıldı. 


</TEXT>
</DOC>
