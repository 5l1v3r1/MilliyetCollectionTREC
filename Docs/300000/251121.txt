<DOC>
<DOCNO> 251121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur19.html </URL>
<DATE> 2004/06/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İstanbul'da şüpheli paket kontrolleri... 
</HEADLINE>
<TEXT>

     Taksim ve Bakırköy'de fünye ile kontrollü olarak patlatılan paketlerde, herhangi bir patlayıcı maddeye rastlanmadı. 
     Taksim'deki durakta bekleyen bir İETT otobüsünün arka koltuğunda, yolcular indikten sonra şoför tarafından bir paket görüldü. 
     Durumun bildirilmesi üzerine olay yerine gelen polisler, çevredeki vatandaşları uzaklaştırdı. Bomba uzmanı bir polis de, özel kıyafetini giyerek, ip bağladığı paketi uzaktan çekip otobüsün dışına çıkarttı. 
     Daha sonra uzaktan kumandalı robot kullanılarak, pakete fünye yerleştirildi. Robotun da paketin yanından uzaklaştırılmasının ardından kontrollü patlama gerçekleştirildi. 
     Bunun sonucunda pakette herhangi bir patlayıcı madde olmadığı belirlendi. 
     Bu arada, Sahil Kennedy Caddesi Bakırköy mevkiinde yol kenarındaki bir poşette inceleme yapan bomba uzmanı polis ekipleri, fünye kullanarak kontrollü patlama yaptı. 
     İncelemeler sonucu, poşetin içinde çöp bulunduğu anlaşıldı. 
     
</TEXT>
</DOC>
