<DOC>
<DOCNO> 270700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy11.html </URL>
<DATE> 2004/09/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan "Üniversite öğrencilerinin tamamına yakını burs alacak" 
</HEADLINE>
<TEXT>

     Başbakan Recep Tayyip Erdoğan, gecekondularda yaşayan vatandaşların insanca, çağdaş ve modern şartlarda yaşamasını istediğini belirterek, ''Bundan sizleri kurtarmayı istemek eğer bir yanlışsa, ben bu yanlışı kabul ediyorum'' dedi. 
     Erdoğan, Gebze Belediye Başkanı İbrahim Pehlivan'ı makamında ziyaret ederek, ilçenin sorunları hakkında brifing aldı. 
     Daha sonra belediye önünde toplanan vatandaşlara seslenen Erdoğan, ülkeyi aydınlık yarınlara taşımanın heyecanı içerisinde olduklarını söyledi. 
     DİE'nin açıkladığı rakamların, her geçen gün ülkenin daha iyiye gittiğine işaret ettiğini dile getiren Erdoğan, büyüme hızı artan bir Türkiye bulunduğunu söyledi. 
     Erdoğan, şu anda Türkiye'nin yurtiçi gayri safi milli hasılasında çok farklı bir noktaya gelindiğini ifade ederek, büyüme hızının ilk 6 ayda yüzde 11.9 olarak gerçekleştiğini bildirdi. 
     Kendilerinin 2004 yılı için büyüme hızında yüzde 5'lik bir hedef tayin ettiklerini, şu an bu rakamın çok çok üzerinde bulunulduğunu vurgulayan Erdoğan, ''enflasyon canavarının da dizginlendiğini'' kaydetti. 
     Erdoğan, görevi devraldıklarında devletin borçlanma faizinin yüzde 69 olduğunu, şimdiyse bu rakamın yüzde 23-24'lere indiğini bildirdi. 
     
     SPEKÜLASYONLARA CEVAP 
     Erdoğan, konuşmasında, Gebze ile ilgili bazı spekülasyonların kulağına geldiğini dile getirerek, bazı kişilerin ''Gebze'yi Kocaeli'ne bağlamak suretiyle burayı daralttınız, gelişmesini engellediniz'' dediğini söyledi. 
     Bu tür sözlerin çok basit olduğunu ve bu işi anlamayan bir mantığın uzantısı olduğunu ifade eden Erdoğan, Anadolu'da birçok yerin il haline getirildiğini, şimdi ise sefaleti yaşadığını kaydetti. 
     Kendisinin, gecekonduların hakim olmadığı, altyapısı tamamlanmış bir Gebze istediğini belirten Erdoğan, ''Bir yangında itfaiye aracının giremediği, kanalizasyonların her gün çatladığı, patladığı, gecekondular bölgesinden oluşan bir Gebze istemiyorum'' diye konuştu. 
     Vatandaşlarla el ele vererek Gebze'yi çağdaş hale getireceklerini anlatan Erdoğan, TOKİ'nin de bu bölgede seferberlik ilan edeceğini, ilçeye modern yapılar yapacağını ifade etti. 
     Erdoğan, ''Gecekonduda yaşayan vatandaşlarımızın insanca, çağdaş ve modern şartlar içinde yaşamasını istiyorum. Bundan sizleri kurtarmayı istemek eğer bir yanlışsa, ben bu yanlışı kabul ediyorum. Sizin bu halde yaşamanıza benim gönlüm razı değil'' şeklinde konuştu. 
     
     BİR VATANDAŞIN HUZUR DİLEĞİ 
     Kalabalığın arasından bir kişinin, ''Huzur istiyoruz, adalet istiyoruz, adalet olmayınca apartmanda yaşasak ne olacak Başbakanım'' demesi üzerine gazeteciler bu kişiyi görüntülemek istedi. Bunun üzerine Başbakan Erdoğan, ''Medya koş, koş... Bak orada ganimet var. Hep beraber yürüyün oraya, ayrılmayın ve beraber orada durun. İşte maalesef malzemeniz bu'' dedi. 
     Daha sonra vatandaşa cevap veren Erdoğan, şunları kaydetti 
     ''Sel bastığı zaman ağlayan var mı Var. Deprem olduğu zaman yıkılan evler var mı Var. O zaman ağlamanın bir anlamı var mı İşte bu kentler böyle yapılırsa, orada kalkıp da adalet arayamazsın. Adalet dürüstlüktedir. Belediye, o binaları oraya yapma dediği zaman ona uyacaksın. Ondan sonra adalet isteyeceksin. Sen kalk kaçak yapı yap, ondan sonra adalet iste. Kaçaklıkta adalet olmaz, dürüstlükte adalet olur. Bunu isteyeceğiz. Bu konuda sizlerin hizmetkarı olan bir başbakanınız, bakanlarınız, belediye başkanlarınız var.'' Başbakan Erdoğan, geçen yıl olduğu gibi bu yıl da ilköğretim öğrencilerine okul kitaplarının ücretsiz dağıtılacağını dile getirerek, ''Üniversite öğrencilerinin tamamına yakını da devletten, miktarı artırılmak suretiyle burs alacaktır'' dedi. 
     Bu yıl Türkiye genelinde fakir-fukaraya 1 milyon 200 bin ton kömürün dağıtımına da başlandığını vurgulayan Erdoğan, bütün bunların kaynağının, hortumculara gidenlerin kesilmesiyle sağlandığını sözlerine ekledi. 
     Bu arada, kalabalığın arasından sitemde bulunan vatandaş, güvenlik görevlilerince buradan uzaklaştırıldı. 
     
</TEXT>
</DOC>
