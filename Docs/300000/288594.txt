<DOC>
<DOCNO> 288594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonspo10.html </URL>
<DATE> 2004/11/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Erdoğan İnşallah Ukrayna galibiyeti ile grupta lider noktasına çıkacağız 
</HEADLINE>
<TEXT>

     Başbakan Recep Tayyip Erdoğan, başta profesyonel ve amatör spor kulüplerinin yöneticileri olmak üzere, kimsenin federasyonların yönetimlerinden farklı muamele beklememesi gerektiğini belirterek, ''Dere yatağında akar'' dedi. 
     Erdoğan, UEFA'nın ''Mini Pitches'' projesi kapsamında Futbol Federasyonu tarafından Zeytinburnu Saniye Sezgin Elmas İlköğretim Okulu'nda yaptırılan mini futbol sahasını açtı. 
     Açılış töreninde konuşan Erdoğan, fair play anlayışının en güzel örneğini oluşturmak ve sporun 15-17 yaşlardan değil, ilkokul 1. sınıftan itibaren yapılabileceğini göstermek amacıyla bu törene katıldığını söyledi. 
     Yeni bir adım atıldığını, UEFA'nın bu projeye ayırdığı bütçenin önemli olduğunu vurgulayan Erdoğan, UEFA'nın katkılarıyla gerçekleştirilen bu tesislerin Türkiye'de yapılmasında çaba gösteren UEFA Asbaşkanı Şenes Erzik ve Futbol Federasyonu Başkanı Levent Bıçakcı'ya teşekkür etti. 
     Bugün yapılanın, yeni bir anlayışın ülkeye transferi olduğunu kaydeden Erdoğan, sporun sadece gelişmiş illerde değil, 81 ilde yaygınlaştırılması gerektiğine dikkat çekti. Okul bahçelerinde 300 metrekarelik bir yer ayırmanın önemli olmadığını, ancak çok amaçlı spora dönük etkinliklerin yapılmasının çocukların kötü alışkanlıklara yönelmesini engellemesi bakımından önemli olduğunu vurgulayan Başbakan Erdoğan, şöyle konuştu 
     ''Son zamanlardaki uyuşturucuya yönelik olumsuz gelişmeler karşısında en önemli tedbirimiz spordur. Başta futbol olmak üzere sporun her branşında ciddi yatırımlar yapmamız gerekiyor. Bu da tesisten geçiyor. Tesis, tesis, tesis...'' Başbakan Erdoğan, kendi dönemlerinde okul bahçelerinde sporu bugünkü imkanlar içinde yapamadıklarını, ancak şimdi imkanların arttığını ifade ederek, spor tesislerini ülke çapında yaygınlaştırdıklarını söyledi. 
     
     ''TRİBÜNLERDEKİ GELİŞMELER HOŞ DEĞİL'' 
     İlkokul 1. sınıftan itibaren çocuklarda spor alışkanlığının kazanılmasını sağlayacaklarını dile getiren Erdoğan, şöyle devam etti 
     ''Sadece saha içinde değil, tribünlerde de fair play diyoruz. Tribünleri olgunlaştırmamız gerekiyor. Tribünlerdeki gelişmeler hoş değil. Hala olumsuz istikamette devam ediyor. Hepimiz bu ülke için varız. Her şey Türkiye için. Onun için sporun ahlakı geliştirdiğini bilmemiz gerekiyor. Atatürk'ün dediği gibi sporcunun ahlaklı olanını severim anlayışı, sporu teşvik eden tribünlerin de buna katkısını gerektiriyor. Bunu hep birlikte, milletçe başarmalıyız. Yönetimlere de bu konuda büyük işler düşüyor. Başta profesyonel ve amatör kulüplerin yönetimleri olmak üzere, kimse federasyonların yönetiminden farklı muamele beklememelidir. Buraları, bu noktada farklı bir anlayışa kanalize etmek için zorlamamalıdır. Dere yatağında akar. Bunu böyle bilmeliyiz. Bu konuda pozitif yaklaşım ve objektif bakış sergilemeliyiz ki Türkiye'nin geleceği aydınlık olsun. Ben bunu umutla görüyorum ve bu yolda yürüyoruz.'' 
     
     MİLLİ MAÇ YORUMU 
     Başbakan Recep Tayyip Erdoğan, 17 Kasım Çarşamba akşamı oynanacak Türkiye-Ukrayna A milli maçına da değinerek, ''İnşallah Ukrayna galibiyeti ile grupta lider noktasına çıkacağız. Ondan sonra yarışı bu heyecanla, aşkla sonuna kadar devam ettirip Almanya yolunda önemli bir engeli aşmış olacağız'' diye konuştu. 
     Erdoğan daha sonra, Devlet Bakanı ve Başbakan Yardımcısı Mehmet Ali Şahin, Erzik ve Bıçakcı ile mini futbol sahasının açılışını gerçekleştirdi. Erdoğan, iki farklı kaleye yaptığı penaltı atışlarını da gole çevirdi. 
     Öte yandan, tören alanına gelişi sırasında vatandaşlar tarafından sevgi gösterileriyle karşılanan Başbakan Erdoğan, açılış öncesi, Devlet Bakanı ve Başbakan Yardımcısı Şahin ile bir süre minik sporcuların açılışı yapılacak sahadaki gösteri maçını izledi. 
     Erdoğan daha sonra, açılışta yer alan A Milli Futbol Takımı teknik heyet ve futbolcularıyla tek tek tokalaşarak, protokol tribünündeki yerine geçti. Erdoğan'a konuşmasının ardından, Futbol Federasyonu Başkanı Bıçakcı tarafından plaket verildi. 
     Başbakan Erdoğan, daha sonra Zeytinburnu Belediyesi'ni ziyaret etti. 
     
</TEXT>
</DOC>
