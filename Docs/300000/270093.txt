<DOC>
<DOCNO> 270093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy16.html </URL>
<DATE> 2004/09/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Dışişleri'nden Patrikhane açıklaması... 
</HEADLINE>
<TEXT>

     Dışişleri Bakanlığı, bir Türk kurumu olan Fener Rum Patrikhanesi'nin Türk yasaları ve hukuk sisteminin güvencesi altında olduğunu bildirdi. 
     Dışişleri Bakanlığı Sözcüsü Namık Tan, haftalık basın toplantısında bir soru üzerine, son günlerde patrikhane önünde yapılan gösterinin ''amaç ve çerçevesi dışında yansıtılma gayretleri olduğunu gördüklerini'' belirtti. 
     ''Bu vesileyle bir Türk kurumu olan patrikhanenin yasalarımız ve hukuk sistemimizin güvencesi altında olduğunu vurgulamak isterim'' diyen Tan, gösteri sırasında Türk güvenlik güçlerinin gerekli tüm önlemleri aldığını kaydetti. 
     Sözcü Tan, ''Yasaların öngördüğü çerçeve ile bağdaşmayan veya yasal konuları aşan eylem ve davranışları hiçbir biçimde tasvip etmek mümkün değildir'' diye konuştu. 
     İstanbul Ülkü Ocakları'na bağlı bir grup, Fener Rum Patrikhanesi'nde 183 yıldır kapalı tutulan ''Kin Kapısı''nın açılması için eylem yapmıştı. Patrikhaneye yürümek isteyen grup, polisin cop ve biber gazlı müdahalesi sonucu engellenmişti. 
     Bu eylem üzerine Türkiye'nin Atina Büyükelçiliği Maslahatgüzarı, Yunanistan Dışişleri Bakanlığı'na çağrılarak, eyleme ilişkin bilgi istenmişti. 
     
</TEXT>
</DOC>
