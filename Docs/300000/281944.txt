<DOC>
<DOCNO> 281944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur22.html </URL>
<DATE> 2004/10/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
''Arap Bacı'' Tevfik Gelenbe vefat etti... 
</HEADLINE>
<TEXT>

     Acıbadem Hastanesi'nde tedavi gören usta tiyatro sanatçısı Tevfik Gelenbe 73 , vefat etti. 
     Uzun süredir kanser tedavisi gören ve önceki gece sağlık durumunun ağırlaşması üzerine Acıbadem Hastanesi'nde Yoğun Bakım Servisi'nde tedavi altına alınan sanatçı Gelenbe, saat 11.20'de hayatını kaybetti. 
     Türk Tiyatrosu'nun ''Arap Bacı''sı Bacı Kalfa olan usta sanatçı Tevfik Gelenbe, İstanbul'da 1931 yılında doğdu. 
     1960 yılında İstanbul Şehir Tiyatroları'nda sanat yaşamına başlayan Gelenbe, 1969'da ''Tevfik Gelenbe Tiyatrosu''nu kurdu. 
     Tiyatroya 44 yılını veren Gelenbe, yaklaşık 22 yıldan bu yana tiyatrosunda genç oyunculara ücretsiz eğitim veriyordu. 
     Gelenbe, tiyatro oyunlarının yanı sıra radyoda yayınlanan ve yıllar sonra televizyon dizisi olarak da çekilen ''Uğurlugil Ailesi'' adlı eserde canlandırdığı ''Bacı Kalfa'' tiplemesiyle sanatseverlerin gönlüne taht kurdu. 
     Sevim Gelenbe ile evli olan usta sanatçının, Ecem adlı kızı ile Arkın adında oğlu bulunuyor. 
     
     SANATÇI DOSTLARI NELER SÖYLEDİ 

     Usta sanatçı Tevfik Gelenbe'nin vefatından büyük üzüntü duyan sanatçı dostları, ''Gelenbe'nin, mesleğine saygılı, tiyatroda örnek bir kişi olduğunu'' vurguladılar. 
     AA muhabirinin görüştüğü sanatçılardan Yıldız Kenter, Gelenbe'nin, kamuoyunda tanındığı ''Uğurlugiller'' oyununda ''Arap Bacı'' rolünü harikulade oynadığını ifade ederek, ''Çalışkan, mesleğine bağlı bir insandı. Kendine has bir tiyatro anlayışı vardı'' dedi. 
     Acılarının büyük olduğunu ifade eden Kenter, ''İnsanlar böyle teker teker gidiyor. Maalesef çoğumuz hiç ölmeyecek gibi yaşıyor. Beni üzen, ölürken bu kadar çaba sarf etmek. İnsan bir şeyi başarmak için çaba sarf eder. Ama sancılar çekiyor, ağlıyor, üzülüyor. İnsan bunu kaybederken yapıyor'' diye konuştu. 
     Nejat Uygur da, 4 oyunda Gelenbe ile oynadıklarını anımsatarak, ''Kendine has bir tarzı vardı. Türkçe'yi iyi konuşurdu. Tiyatro için bir kayıp. Üzüntümüz büyük. Yaprak dökümü başladı'' dedi. 
     Uygur, sanatçının son yıllarında maddi zorluklar yaşadığını ifade ederek, ''Sanatçının alınyazısı bu. Nur içinde yatsın. Bana çok gülerdi, ben de ona çok gülerdim'' diye konuştu. 
     Gelenbe ile 9 yıl birlikte oynayan Gazanfer Özcan da, sanatçının çok sevdiği bir dostu olduğunu vurgulayarak, ''İşini büyük saygı, sevgiyle yapan beyefendi bir insandı. 40 küsur senelik sanat yaşamında çok direnç gösterdi. Hastalığında da direnç gösterdi. Çok kişilik sahibi bir insandı'' dedi. 
     Gönül Ülkü ise Gelenbe ailesiyle çok eski bir dostluğa sahip olduklarını hatırlatarak, ''Şehir Tiyatroları'ndan beraber ayrıldık ve tiyatrolarımızı kurduk. Kahroluyoruz'' diye konuştu. 
     Levent Kırca da, Gelenbe'nin çok üzücü bir kayıp olduğunu belirterek, ''Gerçekten çok üzüldüm. Tiyatroda çok örnek bir kişiliği vardı. Oyuncularına huzur veren ortam yaratırdı. Bir ağabeydi. Bütün tiyatro camiasının başı sağolsun'' dedi. 
     Haldun Dormen ise Türk Tiyatrosu'nun önemli bir komedyenini kaybettiğine dikkat çekerek, ''Kendisi tiyatro için çok mücadele etti. Bu mücadelesini takdirle karşılıyorum. Hayatının sonuna kadar tiyatroda oynamaya çalıştı'' diye konuştu. 
     Müjdat Gezen de, Gelenbe ile 1960 yılında tanıştıklarını kaydederek, ''Türk tiyatrosu için önemli bir kayıp. Bir tiyatrocu, bir Kadıköylü ve bir dost olarak çok iyi bir insandı'' dedi. 
     
     GELENBE'NİN CENAZESİ YARIN TOPRAĞA VERİLECEK 

     Bu arada Tevfik Gelenbe'nin oğlu Arkın Gelenbe, babasının cenazesinin, yarın saat 10.30'da Kadıköy Haldun Taner Sahnesi'nde düzenlenecek törenin ardından Söğütlüçeşme Camii'nde öğleyin kılınacak namazdan sonra Merdivenköy Mezarlığı'nda toprağa verileceğini bildirdi. 
     
</TEXT>
</DOC>
