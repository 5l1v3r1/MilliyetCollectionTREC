<DOC>
<DOCNO> 270757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur23.html </URL>
<DATE> 2004/09/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Tedavi olduğu kaplıcayı satın aldı 
</HEADLINE>
<TEXT>

     Belinde meydana gelen ağrılara ilaçlı yöntemlerle çözüm bulamayan eczacı Gülten Demirhan, arkadaşının tavsiyesi üzerine geldiği Kuşadası Davutlar'da iyileşmesine neden olan kaplıcayı satın alarak, işletmeci oldu. 
     AA muhabirinin görüştüğü Demirhan, uykusuz kalmasına neden olan şiddetli bel ağrılarına uzun süre ilaçlı yöntemlerle çözüm aradığını, ancak başarılı olamadığını belirtti. 1989 yılında belinde disk kayması meydana geldiğini, bu nedenle uzun yıllar büyük sıkıntı çektiğini dile getiren Demirhan, şunları söyledi 
     ''Disk kayması teşhisi konulduktan sonra bir süre ilaçlı tedaviyi denedim ama sonuç vermedi. Sonunda ameliyat olmam gerektiği söylendi. Ameliyatın kesin çözüm olmadığını biliyordum, bu nedenle sıcak bakmadım. Ameliyat olmamak için belimi çektirdim ama daha kötü oldum. Sonunda 1998 yılındaki bayram tatilinde bir arkadaşım beni şu an işletmecisi olduğum Kuşadası Davutlar'daki kaplıcaya getirdi. 9 gün boyunca kaplıca suyuna girdim ve ağrılarım mucizevi olarak geçti. Eve dönünce de ağrılardan eser kalmayınca, burayı satın almaya karar verdim.'' Ailesinin bütün malvarlığını sattırdığını ve paralarını birleştirerek kaplıcayı satın aldıklarını dile getiren Demirhan, satın aldıklarında bakımsız ve kötü durumda olan tesisi iyi hale getirmek için çok çalıştıklarını söyledi. Tesiste büyük değişiklikler yapacak ekonomik güçleri olmadığını, bu nedenle zaman içinde küçük rötuşlar yaptıklarını ve temizliğe büyük özen gösterdiklerini kaydeden Demirhan, şöyle devam etti 
     ''Tesisi temiz, doğal ve salaş hale getirdik. Çok yavaş ve sakin çalıştık. Aile çalışması yaptık. 9 yıl çektiğim bel ağrıları beni buraya yönlendirdi ve mesleğim olan eczacılığı değiştirtti. Ben, eşim, kardeşim ve yeğenlerim, aile ekibi olarak işletiyoruz.'' Kaplıcaların, kimyasal özellikleri bakımından kükürtlü, termomineralli, gazlı ve radyoaktif olmak üzere 4 bölüme ayrıldığını belirten Demirhan, şu bilgileri verdi 
     ''Radon Termal, bu 4 unsuru bünyesinde barındıran su özelliğine sahip. Sağlık Bakanlığı verilerine göre, 1 litre suda 6 gram mineral ve 2 bekerel Radon içeriğiyle termomineral, kükürtlü, gazlı ve radyoaktif özellikleri bir arada bulunduruyor. Kaplıcada Radon düşük değerde seyrediyor. Bu nedenle hücre yenilenmesine olumlu katkılar sağlıyor. Suda bulunan mineraller nedeniyle kaplıca suyu otonom sinir sitemini düzenliyor, mide, barsak, safra kesesi hastalıklarına iyi geliyor. Bunun yanı sıra romatizmal hastalıklar, böbrek taşları, osteoporozun kemik erimesinin doğal tedavisinde kullanılıyor.'' 
     
</TEXT>
</DOC>
