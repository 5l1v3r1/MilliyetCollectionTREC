<DOC>
<DOCNO> 264950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun09.html </URL>
<DATE> 2004/08/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
WP ABD Türkiye'ye AB desteğini sessizce vermeli 
</HEADLINE>
<TEXT>

     Türkiye'nin AB ile müzakerelere başlama tarihinin verilip verilmeyeceğinin belli olacağı aralıktaki AB Zirvesi öncesinde, Türkiye'nin AB'ye girmesini isteyen ABD'nin, "sessiz destek" vermesi gerektiği savunuldu. 
     ABD'nin Türkiye eski Büyükelçisi Morton Abramowitz ve Almanya eski Büyükelçisi Richard Burt'un, ABD'de yayınlanan Washington Post gazeteside yer alan yazısında, Aralık'taki AB Zirvesi'ne kadar geçecek sürede ABD'nin tutumunun ne olması gerektiği değerlendirildi. 
     Yazıda, Türkiye'nin AB'ye girmesinde ABD'nin büyük çıkarı olduğu yorumu yapıldı. ABD açısından AB'nin Türkiye ile giriş müzakerelerine başlamasının, "anahtar role sahip bir müttefiki varlıklı ve istikrarlı Avrupa'ya yerleştirme amacına olduğu kadar, Büyük Orta Doğu'yu yeniden düzenlemeye de katkıda bulunacağı" belirtildi. 
     Habere göre, Türkiye'ye "hayır" denmesi, Türk ekonomisini baskı altına alacak ve şaşırtıcı siyasi istikrarı bozarak İslam dünyasında yankı yaratacak. 
     Washington'un 1991 yılından bu yana Türkiye'nin ateşli bir savunucusu olduğu iddia edilen yazıda, Türkiye'nin üyeliğinden yana olan Avrupalılar'ın bile, ABD'nin, Türkiye'ye destek amaçlı baskı ortaya koymasının geri tepebileceğine dikkat çektikleri kaydedildi. 
     ABD'nin, Türkiye'nin AB üyeliğine vereceği desteği, özellikle yeni AB üyesi ülkeler başta olmak üzere, "değişim yaratabileceği" ülkelere yoğunlaştırması gerektiği savunuldu. Almanya ve Fransa gibi, liderliklerinin Türkiye'nin üyeliğine sıcak baktığı ancak muhalefetin sert biçimde karşı koyduğu ülklere için ise, ABD'nin "sessiz cesaret" vermesi gerektiği kaydedildi. 
     Yazının sonunda, ABD'nin, tüm AB üyesi ülkelere, Türkiye'nin üyeliğinin stratejik boyutları hakkında bilgi vermesi gerektiği de vurgulandı. Yazıda, "Irak, Suriye ve İran'a komşu olan güçlü, demokratik ve varlıklı bir Türkiye, Amerikan ve Avrupa çıkarlarına aynı şekilde hizmet edecektir" denildi. 

     
</TEXT>
</DOC>
