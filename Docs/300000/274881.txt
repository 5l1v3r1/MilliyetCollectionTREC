<DOC>
<DOCNO> 274881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sontur07.html </URL>
<DATE> 2004/09/25/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bisiklet üzerinde 51 saat 7 dakika durarak dünya rekoru kırdı... 
</HEADLINE>
<TEXT>

     Konyalı bisikletçi Yusuf Ecevit, bisiklet üzerinde 51 saat 7 dakika kalarak dünya rekoru kırdı. 
     Konya Şekerspor Kulübü'nün lisanslı sporcusu Yusuf Ecevit 51 , perşembe günü saat 06.30'da başladığı bisiklet üzerinde en uzun kalma rekor denemesini bu sabah 09.37'ye kadar sürdürdü. 
     Ecevit, noter huzurunda ve doktorların gözetiminde bisiklet üzerinde 51 saat 7 dakika kalarak, 1981 yılında yine kendisine ait olan ancak resmi tespiti yapılmayan 50 saat 30 dakikalık rekorunu kırdı. 
     Ecevit, Kültürpark Alanı'nda bisiklet üzerinde son turunu attıktan sonra açılan Türk bayrağının altından geçerek denemesini bitirdi. 
     Denemenin ardından, kendisini oldukça iyi hissettiğini belirten Ecevit, ''Bıraksalar saatlerce devam edebilirdim. Hatta şimdi bisiklete binip eve gidebilirim'' dedi. 
     Aslında amacının 60 saat bisiklet üzerinde kalmak olduğunu ifade eden Ecevit, ancak Konya Şeker Fabrikası'nın 51. kampanya döneminde, 51 saat bisiklet üzerinde kalarak bir rekora imza atmak istediklerini söyledi. 
     Şekerspor Kulübü Başkanı Mehmet Kalem ise Konya'nın bugün tarihi bir gün yaşadığını belirterek, Konya Şeker Fabrikası Yönetim Kurulu Başkanı Recep Konuk'un talimatıyla fabrikanın 51. kampanya döneminde ve Çumra Şeker Fabrikası'nın açılışı nedeniyle böyle bir rekor denemesine karar verdiklerini kaydetti. 
     Kalem, Ecevit'in daha önceki rekorunu bugün resmileştirdiğini ve Konya'nın haklı gururu olduğunu söyledi. 
     Guinness Rekorlar Kitabı Türkiye Fahri Temsilcisi Orhan Kural da Ecevit'in rekor denemesinin İngiltere'ye bildirildiğini belirterek, son kararın Guinness tarafından verileceğini ifade etti. 
     Başarısından dolayı Ecevit'i kutlayan Kural, ''Türkiye'nin tanıtımında bu rekor büyük önem taşıyor. Ecevit gibi sporcuları daha fazla desteklemek gerekir. Keşke futbola ayrılan zaman, para ve ilginin yüzde 3'ü diğer spor dallarına ayrılabilse'' dedi. 
     Ecevit, daha sonra doktor kontrolünde dinlenmeye alındı. 
     
</TEXT>
</DOC>
