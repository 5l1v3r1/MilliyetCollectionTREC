<DOC>
<DOCNO> 297439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/spor/spo03.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın ağzı yanacak 
</HEADLINE>
<TEXT>


Fenerbahçe derbisinin faturası Galatasaray'a pahalıya patlayacak. Disiplin Kurulu'na sevk edilen Sarı-Kırmızılı kulübe bir maç saha kapatma ya da seyircisiz oynama cezasının kesilmesi bekleniyor 

CEMAL ERSEN 


Ağır bilanço 
EZELİ rekabette 635 gün sonra bir derbi kazanan Galatasaray başına iş açtı. Fenerbahçe maçında yaşanan olaylar nedeniyle Sarı - Kırmızılı kulübe saha kapatma ya da seyircisiz oynama cezası verileceği öğrenildi. Galatasaray dün tribünlerdeki merdiven boşluklarının boşaltılması için maçın 10 dakika geç başlaması, ikinci yarıda atılan su şişesinin yardımcı hakem Baki Tuncay Akkın'a isabet etmesi, kötü ve küfürlü tezahürat nedeniyle PFDK'ya sevk edildi. 

Para cezası yolda 
ALİ Sami Yen Stadı'nın tribünlerine kapasitenin üzerinde seyirci alınması ve biletsiz taraftarların merdiven boşluklarını doldurmasının Disiplin Talimatı'nın "Talimatlara aykırı hareket" başlıklı değişen 23. maddesi kapsamına girdiği ve karşılığında ihlalin ağırlığına göre 500 milyar liraya kadar para cezası verilebileceği bildirildi. Hakeme isabet eden şişe ile ilgili olarak da "Saha olayları" başlıklı 33. maddenin yaptırımının uygulanacağı vurgulandı. 

Karabük'e patlayacak 
SARI - Kırmızılılar, rakip oyuncular ile yöneticiler aleyhine yapılan kötü ve çirkin tezahürat gözlemci ve temsilci raporlarına geçtiği için ayrıca işlem görecek. Disiplin Kurulu tarafından savunması istenen kulübün cezasının önümüzdeki hafta belli olacağı kaydedildi. Olası ceza durumunda Galatasaray, 22 Aralık'ta Ali Sami Yen'de Karabük ile oynayacağı Türkiye Kupası maçını ya seyircisiz, ya da federasyonun belirleyeceği bir sahada yapacak. 

Cim-Bom'a durmak yok 

GALATASARAY, Denizlispor ile yapacağı ilk yarının son maçı için hazırlıklarına ara vermeden başladı. Fenerbahçe karşısında forma giyen futbolcular, yarım saat koşu yaptıktan sonra çalışmayı bıraktı. Diğer futbolcular ise antrenmanı yarım sahada çift kale maç yaparak tamamladı. Fenerbahçe maçında sakatlanan Hasan'ın kolu askıya alınırken, aynı maçta rakibiyle çarpışması nedeniyle travma atlatan ve başının ağrıdığı bildirilen Necati ile Hakar Şükür antrenmana katılmadı. 

Ayhan Başkasına bakın 

'Tuncay'ı fazla tuttum' 
FENERBAHÇE maçı sonrası tartışılan isimlerin başında gelen Ayhan, Luciano'nun atıldığı pozisyon sırasındaki sözlerinin küfür olarak değerlendirilmemesi gerektiğini iddia etti. Tecrübeli oyuncu, "Bunları herkes kullanıyor. Küfür olarak yorumlanmamalı. Maçlarda insanlar neler söylüyor ona baksınlar" dedi. Ayhan, penaltı pozisyonu için de, "Ceza alanı dışında çektim, ama biraz fazla tuttum" yorumunu yaptı. 

Necati Yarış başladı 
GALATASARAY'I galibiyete taşıyan Necati, kızışan şampiyonluk mücadelesi için "Asıl lig şimdi başlıyor" ifadesini kullandı. Attığı golü bile güçlükle hatırlayan Necati, "Kafama darbe alınca her şeyi unuttum. İnanın hayal mayal hatırlıyorum. Keşke ilk darbeden sonra çıksaydım" diye konuştu. Volkan ise, "Eğer Denizlispor maçını kazanamazsak bu galibiyetin hiçbir anlamı kalmaz" diyerek, dikkat çekti. 

Yardımsever Song 

SARI - Kırmızılı oyunculardan Bülent, Petre, Conceiçao, Suat Usta ve Song, Merter'de Çınar Tekstil'e ait olan Hard Soda firmasının yeni sezon kıyafetlerinden satın aldılar. Oldukça neşeli oldukları gözlenen futbolculardan Kamerunlu Song, ülkesinde yaşayan yoksul çocuklar için de alış veriş yaptı. 

'Nasıl şampiyon olacaklar ' 

Gürsoy'dan çıkış 
GALATASARAY'DA derbi galibiyetinin ardından yönetimden hem sevinç, hem de taşlama dolu mesajlar geldi. Fenerbahçe Başkanı Aziz Yıldırım'ın tepkisini değerlendiren İkinci Başkan Ergun Gürsoy, "Onları üzdüysek özür dileriz. Ancak maçtan sonra Fenerbahçe'yi şampiyon yapacağını söylüyor. Acaba nasıl yapacak, çok merak ediyorum" diyerek, göndermede bulundu. 

'Kimseyi bağırtmayız' 
GÜRSOY'UN, Yıldırım'ın sinirini yatıştırmak için "Kızma. Bu münferit olay. Biz kimseyi sizin için bağırtmayız" dediği öğrenildi. Sarı - Kırmızılılar'ın İkinci Başkanı, "Kendisine 'Başkan eğer yenseydiniz, bunları yine konuşur muydun' dedim. O da yanıt vermedi. Ferdi bir küfürü engelleyemezsiniz. Bu onun ayıbı. Buna rağmen özür diliyorum" açıklamasını yaptı. 

II. Tomas'ta top Hagi'de 

ERHAN TELLİ 

GALATASARAY, ara transfer için ismi geçen Tomas Locatelli için nabız yokluyor. Bologna'da forma giyen 27 yaşındaki Tomas ile bağlantıya geçen Sarı - Kırmızılılar, İtalyan oyuncunun yüksek maliyeti nedeniyle transferde temkinli davranıyor. Tomas'ın menajeriyle Fenerbahçe maçı sonrası görüşen yöneticilerin, Hagi'nin vereceği karara göre hareket edeceği bildirildi. 

Siftahı derbide yaptılar 

Gökşen'den itiraf 
FUTBOL Şube Sorumlusu Fatih Gökşen, Aziz Yıldırım'ın suçlamalarına yanıt verirken ilginç açıklamalarda bulundu. Gökşen, iddia edildiği gibi kimseye parasız bilet temin etmediklerini vurguladı ve "Ben göreve geldiğimden beri Galatasaray ilk defa bütün biletlerini ücretli satmıştır. Amigolar da, yöneticiler de parayla girdi. Bir Allah'ın kuluna bedava vermedik" diye konuştu. 

'Leke sürülmesin' 
FENERBAHÇE Başkanı'nın hedef değiştirdiğini savunan Gökşen, "Galibiyetimize kimse leke sürmeye kalkmasın. Hakkımızla kazandık. Kimse alnımızın teri ile aldığımız galibiyete, 'merdiven boşluğu, fazla bilet' diye gölge düşürmesin" yorumunu yaptı. Galatasaray yöneticisi, "Kadıköy'de 6-0 yenildiğimiz maçta bile, rakibimizin olduğu gibi mahkum oynamamıştık" iddiasını da ortaya attı. 


</TEXT>
</DOC>
