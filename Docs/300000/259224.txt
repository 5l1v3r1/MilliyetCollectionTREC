<DOC>
<DOCNO> 259224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun08.html </URL>
<DATE> 2004/07/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Denktaş Akıllarını başlarına alsınlar 
</HEADLINE>
<TEXT>

     KKTC Cumhurbaşkanı Rauf Denktaş, 11 Ağustos'ta Gazimağusa yakınlarındaki Derinya bölgesinden sınır delme eylemine hazırlanan Rumları, ''Akıllarını başlarına alsınlar'' diye uyardı. 
     Denktaş, KKTC Güvenlik Kuvvetleri Komutanı Tuğgeneral Necmettin Baykul ve beraberindeki heyeti kabulü sırasında, Rumların 11 Ağustos'ta Derinya bölgesinde sınır delme eylemine hazırlandığı yönündeki haberlerle ilgili bir soru üzerine, ''Rumların daha önce de aynı bölgede benzer bir hareketi yaptığını ve acısını gördüğünü'' belirterek şunları söyledi 
     ''Biz de acısını yaşadık. İstemediğimiz olaylar oldu. Derinya bölgesini, zannedersem benim bildiğim Türk halkı o gün boş bırakacak değildir. Gerekirse biz de gideriz. Böyle bir şey olmaz. Böyle baskıcı, böyle terbiyesiz, böyle rezillik olmaz. Kıbrıs meselesi, iki taraf anlaşarak eşit şartlarda halledilebilir. Böyle baskıyla, dünyayı kandırarak, Kıbrıs Türklerini küçümseyerek, bizim haklarımızı çiğneyerek hiçbir yere varamazlar. Akıllarını başlarına alsınlar'' Güvenlik Kuvvetleri Komutanlığı'nı kurulmadan önce Türk Mukavemet Teşkilatı'nı TMT bulunduğunu ve TMT'nin EOKA'ya karşı kurulduğunu hatırlatan Denktaş, EOKA'nın amacının adayı Yunanistan'a bağlamak olduğunu kaydetti. O zaman ''Ölürüz de Yunan bayrağı altında yaşamayız'' dediklerini anımsatan Denktaş, şimdi de hiçbir Türkün bunu kabul etmeyeceğini vurguladı. 
     
     REFERANDUM 

     ''Referandum süreciyle yeni bir durumla karşı karşıya olduklarını, referandumda kendisinin istediğinin olduğunu'' söyleyen Denktaş, ''kendisinin Annan planının gündemden düşmesini istediğini'' kaydetti. 
     ''Kıbrıs Türklerinin referandumda evet demesinin esas nedeninin, kırk yıldır haksızlığa uğrayan bir halkın çıkış yolu olarak AB'yi görmesi ve propagandalarla kandırılması olduğunu'' ifade eden Denktaş, esas referandumun ''Yunan bayrağı altında yaşamak istiyor musun, devletinden vazgeçiyor musun'' şeklinde yapılması gerektiğini, o zaman Kıbrıs Türkünün ne istediğinin daha iyi anlaşılacağını söyledi. 
     Denktaş, hiç kimsenin dışarıdan bakıp ''Kıbrıs Türkü egemenlik istemiyor, devlet istemiyor'' diye bir yaklaşıma girmemesi gerektiğini, ''Kıbrıs Türklerine kölelik getirecek yapay bir anlaşma yoluna gidilmesi halinde, yeni gençliğin yeni bir TMT kurma yoluna gidebileceğini'' ifade etti. 
     Denktaş, hiç kimsenin devlet kurmuş bir halka, ''Sen ikinci sınıfsın, Rumun egemenliğinde yaşamalısın'' diyemeyeceğini vurgulayarak, halka ''haklarına dört elle sarılması' çağrısı yaptı. 
     Türkiye'nin Kıbrıs'ta çözüm için elinden geleni yaptığını ifade eden Denktaş, ancak Rumlar adanın tamamını istediği için bir anlaşmaya varılamadığını kaydetti. 
     Rum yönetimi lideri Tasos Papadopulos'un ''referandumda kendi açısından doğru olanı yaptığını ve devlet adamlığı yaptığını'' kaydeden Denktaş, referandumda ''hayır'' diyen tarafın cezalandırılacağının söylendiğini, ama bunun yapılmadığını belirtti. 
     Kıbrıs Türklerine dışarıdan yapılacak yardımlara, devletten ve egemenlikten vazgeçilme şartının koşulduğunu ifade eden Denktaş, buna karşı hep birlikte direnilmesi gerektiğini belirterek, ''Bu halk uysaldır, ama koyun gibi uysal değildir. Bu şartlara boyun eğmeyeceğini göreceklerdir'' diye konuştu. 
     
</TEXT>
</DOC>
