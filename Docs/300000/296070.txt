<DOC>
<DOCNO> 296070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/dunya/axdun01.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üye olmazsak AB yörüngesinde kalmayız' 
</HEADLINE>
<TEXT>


Türkiye'nin AB Büyükelçisi Oğuz Demiralp, AB'yi uyardı Kartlar yeniden dağıtılır 

DIŞ HABERLER SERVİSİ 


Türkiye'nin AB nezdindeki büyükelçisi Oğuz Demiralp, Türkiye'nin üye olmaması halinde Ankara'nın AB'nin yörüngesinde kalmaya devam etmeyeceğini bildirdi. 
Brüksel'de bir konferansta konuşan Demiralp, AB taslak metinlerine zaman zaman Türkiye'yi inciten ifadeler sokanları uyararak, Türkiye'nin AB yörüngesinde kalacağını varsayarak, hata yaptıklarını söyledi. "Bu ifadeler, Türkiye'nin ne olursa olsun AB çizgisinde kalacağı varsayımından kaynaklanıyor. Bu doğru değil" dedi. 
Türkiye'nin tam üye olmaması halinde AB yanlısı politikalarını sürdürmesinin hiçbir mantığı olmadığını vurgulayan Büyükelçi Demiralp, "O zaman kartlar yeniden dağıtılır" diye konuştu. Demiralp, üyelik müzakerelerinin doğal olarak üyeliği hedeflemesi gerektiğinin altını çizerek, "Metinlerde böyle saldırgan bir dilin kullanılmasını ve nihai hedefe yönelik görüşmelere gölge düşürmesini istemiyoruz" dedi. 

'Pervasız ifadeler' 
AB'nin Brüksel zirvesine ilişkin taslak metninin gizli olması gerektiği halde basına sızması üzerine bu duruma esprili bir dille atıfta bulunan Demiralp metnin şimdiden "bestseller" olduğunu söyledi. 
Demiralp, taslaktaki ucu açık görüşme ifadesine de değinerek, "Gayet tabii ki herhangi bir görüşme ucu açık olur. Ancak bu Türkiye söz konusu olduğunda kaba ifadelerle dile getiriliyor. Böyle pervasız olmaya gerek yok" diye konuştu. Büyükelçi, zirveden Türkiye'ye bir tarih verilmesi kararı çıkmasını ve bunun 2005 ilkbaharından sonraya kalmamasını beklediğini sözlerine ekledi. 


</TEXT>
</DOC>
