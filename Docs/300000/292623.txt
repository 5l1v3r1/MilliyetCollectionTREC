<DOC>
<DOCNO> 292623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonsiy05.html </URL>
<DATE> 2004/11/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
"Adli Kolluk" CMUK'a girdi... 
</HEADLINE>
<TEXT>

     Soruşturma işlemleri, cumhuriyet savcısının emir ve talimatları doğrultusunda öncelikle adli kolluğa yaptırılacak. 
     TBMM Adalet Komisyonu, Ceza Muhakemeleri Usulü Kanunu CMUK Tasarısı'nın görüşmelerine devam etti. Komisyon, uzun süren tartışmaların ardından adli kolluğu düzenleyen maddeleri bazı değişikliklerle kabul etti. 
     Kabul edilen maddelere göre, adli kolluk, adli polisin görev ve yetkilerinin düzenlendiği, ''Emniyet Teşkilatı Kanunu, Jandarma Teşkilat ve Yetkileri Kanunu, Gümrük Müsteşarlığı Teşkilat Kanunu ile Sahil Güvenlik Komutanlığı Kanunu'nda belirtilen soruşturma işlemlerini yapan güvenlik görevlileri'' olarak tanımlandı. 
     Soruşturma işlemleri, cumhuriyet savcısının emir ve talimatları doğrultusunda öncelikle adli kolluğa yaptırılacak. Adil kolluk görevlileri, cumhuriyet savcısının adli görevlerine ilişkin emirlerini yerine getirecek. Adli kolluk, adli görevler haricindeki hizmetlerde üstlerinin emrinde olacak. Adalet Bakanlığı, adli kolluğun sicil amiri olmayacak. Cumhuriyet başsavcıları, her yılın sonunda o yerdeki adli kolluğun sorumluları hakkında değerlendirme raporları düzenleyerek mülki idare amirlerine gönderecek. 
     Adli kolluk görevlilerinin nitelikleri ve bunların hizmet öncesi ve hizmet içi eğitimi, diğer hizmet birimleri ile ilişkileri, değerlendirme raporlarının düzenlenmesi, uzmanlık dallarına göre hangi bölümlerde çalıştırılacakları ve diğer hususlar, kanunun yürürlüğe girdiği tarihten itibaren 6 ay içinde Adalet ve İçişleri bakanlıklarınca ortaklaşa hazırlanacak yönetmelikte belirlenecek. 
     Olay yerinde görevine ait işlemlere başlayan adli kolluk görevlisi, bunların yapılmasına engel olan veya yetkisi içinde aldığı tedbirlere aykırı davranan kişileri, işlemleri sonuçlanıncaya kadar ve gerektiğinde zor kullanarak bundan men edecek. 
     
     HER TÜRLÜ BİLGİYİ İSTEYECEK 
     Cumhuriyet savcısı, doğrudan doğruya veya emrindeki adli kolluk görevlileri aracılığıyla her türlü araştırmayı yapabilecek. Cumhuriyet savcısı bütün kamu görevlilerinden her türlü bilgiyi isteyebilecek. Cumhuriyet savcısı, adli görevi gereğince nezdinde görev yaptığı mahkemenin yargı çevresi dışında bir işlem yapmak ihtiyacı ortaya çıkınca, bu hususta o yer cumhuriyet savcısından söz konusu işlemi yapmasını isteyecek. 
     Adli kolluk görevlileri, el koydukları olayları, yakalanan kişiler ile uygulanan önlemleri emrinde çalıştıkları cumhuriyet savcısına derhal bildirmek ve bu cumhuriyet savcısının adliyeye ilişkin bütün emirlerini gecikmeksizin yerine getirmekle yükümlü olacak. 
     Cumhuriyet savcısı, adli kolluk görevlilerine emirleri yazılı, acele hallerde sözlü olarak verecek. 
     Diğer kamu görevlileri de yürütülmekte olan soruşturma kapsamında ihtiyaç duyulan bilgi ve belgeleri, talep eden cumhuriyet savcısına vakit gecikmeksizin temin etmekle yükümlü olacak. -''BAŞKA GALAKSİDE YAŞIYOR FARZEDEREK...''- Adli kolluk ile ilgili düzenlemeler, Komisyon'da uzun süre tartışıldı. 
     Yargıtay Üyesi Kubilay Özkan, adli kolluk ile ilgili bir düzenleme yapılmasının çok sevindirici olduğunu ifade ederken, Emniyet Temsilcisi, kurum olarak düzenlemeye olumlu bakmadıklarını kaydetti. Emniyet Temsilcisi, mevcut uygulamada bu görevin yapıldığını, kolluğu soruşturma öncesi ve sonrasında çalışan insanlar olarak ayırmanın yanlış olacağını kaydetti. 
     AK Parti Ankara Milletvekili Haluk İpek, Emniyet Temsilcisi'nin görüşüne tepki göstererek, ''Emniyet'in resmi görüşü diye bir şey olmaz. Hükümetin içinde İçişleri Bakanı da var. Emniyetin ayrı bir görüşü olamaz'' dedi. 
     Adalet Bakanı Cemil Çiçek, AB ülkelerinde adli kolluk konusunda ''yeknesak'' bir uygulamanın olmadığını, her ülkenin kendi şartlarına göre düzenleme yaptığını belirterek, adli kolluğun ayrı bir kurum ve ayrı bir yasayla kurulması yönündeki isteklere hükümet olarak sıcak bakmadıklarını söyledi. 
     Mevcut uygulamada soruşturmanın cumhuriyet savcısının görevi olduğunu, ancak iş yükü ve başka bazı nedenlerle Jandarma ve emniyetin savcılara yardımcı olduğunu anlatan Çiçek, ''Hepimiz Türkiye Cumhuriyeti'nin kuruluşlarıyız, görevlileriyiz. Kimsenin başka galakside yaşadığını farzederek düzenleme yapamayız. Önemli olan gerçeğin ortaya çıkarılmasıdır'' dedi. 
     İçişleri Bakanlığı ile biraraya gelerek meseleyi konuştuklarını bildiren Çiçek, emniyetin endişelerinin de yersiz olduğunu söyledi. Çiçek, ''Önümüzdeki dönem herkesin birbiriyle işbirliği yapacağı bir dönem olacak'' dedi. 
     
     KAMU DAVASI AÇMA YETKİSİ 
     Kamu davasını açma görevi, cumhuriyet savcısı tarafından yerine getirilecek. 
     Tasarı'da yer alan Adalet Bakanı'nın cumhuriyet savcısından kamu davasını açmasını isteyebileceği ve bu istemin yerine getirileceğine ilişkin fıkra ise maddeden çıkarıldı. 
     AK Parti milletvekilleri tarafından hazırlanan önergeyi Adalet Bakanı Cemil Çiçek de destekledi. 
     CHP Niğde Milletvekili Orhan Eraslan, Adalet Bakanı Çiçek'in yolsuzluklar konusunda ''yetkilim olsaydı ciğerlerini sökerdim'' sözünü itham kabul ettiklerini belirterek, Alt Komisyon görüşmeleri sırasında kendisinin böyle bir öneride bulunduğunu söyledi. ''Ama bunun karşılığı var, siz de Hakim ve Savcılar Yüksek Kurulu'ndan çekilin'' diyen Eraslan, yargı bağımsızlığının bunu gerektirdiğini savundu. 
     Komisyon Başkanı Köksal Toptan, bunun için Anayasa değişikliği gerektiğini hatırlattı. 
     Adalet Bakanı Cemil Çiçek, Anayasa'da yapılması gereken değişikliklerin TBMM Partilerarası Uzlaşma Komisyonu'na verilmesi isteğini defalarca dile getirdiğini belirterek, ''Ben yetkilerimi vermeyen bir adam değilim. Babamın şirketini de yönetmiyorum. Onu da veririm başka yetkimi de veririm. Ama yargının bağımsızlığının önündeki tek engel, Adalet Bakanı ve müsteşarının HSYK'da olması değildir'' diye konuştu. 
     CHP'li Eraslan ise Anayasa değişiklikleri konusunda açık olduklarını belirterek, ''Adalet Bakanı ve müsteşarının HSYK'dan çıkarılması yönündeki değişikliği getirin bakalım, destekliyor muyuz, desteklemiyor muyuz görürsünüz. Bizi odaya çağırıyorsunuz ama kapının arkasında elinizde sopa var, vuracaksınız kafamıza...'' dedi. 
     Komisyon, tasarının görüşmelerine öğleden sonra devam edecek. 
     
</TEXT>
</DOC>
