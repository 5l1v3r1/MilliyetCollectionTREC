<DOC>
<DOCNO> 250303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur05.html </URL>
<DATE> 2004/06/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Acıyı da sabrı da doğa ana öğretti... Acılı baba anlatıyor... 
</HEADLINE>
<TEXT>

     Ömer Çetres 
Ankara'nın Çubuk İlçesi'ne bağlı Sünlü Köyü'nde meydana gelen hortumda, 2 çocuğunu kaybeden baba Ali Cinci, evlat acısına rağmen ayakta kalmasının nedenini, aynı olayda 2 yavrusunu kaybeden leyleğe bağlıyor... 
     Sünlü Köyü'nde cumartesi günü meydana gelen ve 3 kişinin ölümü, 14 kişinin yaralanması, birçok yerleşim biriminin de hasar görmesine neden olan hortum olayı, en fazla Cinci ailesini etkiledi. 
     Olayda, Kürşat 7 ve Bahar 9 adlı 2 çocuğunu kaybeden Ali Cinci, köyde baktığı her yerde çocuklarına ait hatıraların gözünün önüne geldiğini ve şu anda o hatıralarla teselli bulduğunu söyledi. 
     Çocuklarını kaybettiği cumartesi gününü hayatının en kötü ve unutulmaz günü olarak tanımlayan Baba Cinci, pazartesi günü evde oturduğu esnada hava almak için dışarı çıktığını ve köyün çeşmesine gidip yüzünü yıkadığı esnada köylerinde bulunan leyleğin dikkatini çektiğini belirtti. 
     Leyleğin ölen 2 yavrusunun yanına geldiğini ve bir süre onların başında beklediğini anlatan Cinci, aynı leyleğin daha sonra sağ kalan yavrularının yanına gittiğini, ardından hortumda dağılan yuvasını yeniden yapmak için mücadele ettiğini gözlemlediğini anlattı. 
     Baba Cinci, leyleğin bu davranışlarının kendisini çok etkilediğini belirterek, şunları söyledi 
     ''Çocuklarımın ölümünün ardından eve gelen misafirler bana Başın sağolsun , Allah sabır versin diyorlardı. Ama söylenilen bu sözlerin hiçbiri benim çocuklarımın acısını teselli etmeye yetmiyordu. Çünkü hayatta en sevdiğim iki varlığımdı Kürşat ve Bahar... Onları kaybetmiştim... Ve onların acısıyla ayakta durmakta zorlanıyordum. Ne zamanki yavrularını kaybeden leyleğin yuva yapmak için mücadele ettiğini gördüm. İşte o zaman sabretmeyi ve ayakta kalmayı öğrendim. Çünkü leyleğin halinden en iyi ben anlıyordum. Çocuklarımı kaybettim, onlar bir daha geri dönmez, ancak geride kalan eşime sahip çıkıp yeniden yuvamı şenlendirebilirim.'' Baba Cinci, evde sıkıldığı zaman leyleğin bulunduğu Alaattin Şişman'a ait evin karşısına geçtiğini ve anne leyleğin yuvasını kurmak için yaptığı çalışmaları izlediğini sözlerine ekledi. 
     
     ÇOCUĞUNA BALKONLU EV ALMAK İÇİN IRAK'A GİDECEKTİ... 

     Baba Cinci, ölen çocuğu Kürşat'ın kendisinden sürekli balkonlu bir ev istediğini ifade ederek, işsiz olduğunu ve çocuğunun bu isteğini yerine getirebilmek için bir süre önce Irak'a gitmek amacıyla müteahhit bir firmayla anlaştığını bildirdi. 
     Pasaport ve vize işlemlerinin tamamlanmasının ardından, Irak'a gitmek üzere geçen cuma günü Ankara'da bulunduğunu ifade eden Baba Cinci, şunları kaydetti 
     ''Cuma günü evde eşim ve çocuklarımla vedalaştım. Pazartesi günü Irak'a gidecektim. Cuma akşamı çocuklarımla telefonda görüştüm ve beni çok özlediklerini söylediler. Gitmeden bir daha onları görmek amacıyla cumartesi köye geldim. Ancak köyde dolu, ardından hortum oldu. Bu esnada köyün kahvesine sığındım. Daha sonra çocuklarımın vefat ettiğini öğrendim. Olay yaşanmasaydı şu anda Irak'ta olacaktım.'' 
     
     LEYLEKLER YENİ YUVASINA KAVUŞTU... 

     Bu arada, hortum olayında 5 yavrusundan 2'sini kaybeden ve yuvası dağılan köyün tek leyleğine, yeni bir yuva yapıldı. 
     Alaattin Şişman'a ait evin 3. katının terasında 15 yıldır yuvası bulunan ve hortum esnasında yuvası dağılan leylek için evin inşaatında çalışan işçiler Süleyman Kaynar ve Erdoğan Keyvan tarafından eski yuvanın yerine tahtadan yapılmış yeni yuva yerleştirildi. Anne leyleğin burada inşaat işçilerinin çalışmasına aldırmadan, yavrularının başında bulunması dikkati çekti. 
     Yeni yuvalarında annelerinin bakımında olan 3 leylekten kanadı yaralı olanın veteriner hekim tarafından tedavi edildiği öğrenildi. 

     
</TEXT>
</DOC>
