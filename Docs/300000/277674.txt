<DOC>
<DOCNO> 277674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/uras.html </URL>
<DATE> 2004/10/06/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İstanbul'da yapılan çarşılar boş ...ama yenileri yapılıyor 
</HEADLINE>
<TEXT>


Kimse alıştığı çalıştığı işyerinden çıkmak istemiyor. Ama İstanbul'da sokak aralarındaki işyerlerini şehir dışına taşımak için devamlı işyeri yapılıyor. Bu işyerleri boş. İstanbul'un çevresi boş işyerleriyle doldu. Bu işyerlerinde büyük paralar yatıyor. 
İstanbul'da sokak aralarındaki işyerlerini çağdaş bir iş merkezinde toplamak için geliştirilen ilk proje 1961 - 1968 yıllarında inşa edilen Manifaturacılar Çarşısı'ydı. Doğan Tekeli'nin ödüllü çizimiyle tamamlanan çarşıya Sultanhamam'daki manifaturacılar taşınacak, böylece Sultanhamam boşalacaktı. Manifaturacılar Çarşısı yıllarca depo olarak kullanıldı. Şimdilerde plakçılar bu çarşıda faaliyetini sürdürüyor. 
Bedrettin Dalan, Haliç çevresini, Karaköy, Eminönü, Fatih, Beyoğlu ve Şişli'yi temizlemek, bu bölgedeki işyerlerini şehir dışına taşımak arayışında, şehir içinde işyeri bulunanlara arsa tahsis edeceğini açıkladı. Değişik meslek mensupları 33 kooperatif kurdu. Bedrettin Dalan bunlara arsa tahsis etti. 
Bedrettin Dalan'ın önceliği Perşembe Pazarı'ndaki hırdavatçıları Perpa'ya taşımaktı. Perma inşaatı hızla tamamlandı. Perşembe Pazarı'ndaki işyerlerini yerlerinden kımıldatmak mümkün olamadı. Perşembe Pazarı'nı terk edip Perpa'ya taşınanlar "saf" durumuna düştü. Perpa yıllarca boş kaldı. Çok kötü örnek oldu. 
Eminönü ve Unkapanı arasındaki gıdacıları şehir dışına çıkarmak için Mega Center adında dev bir site inşa edildi. Bomboş. Eminönü ve Unkapanı'ndan gitmeyenler karlı, gidenler "saf". 
Perşembe Pazarı'ndaki demir ve sac tüccarları için İkitelli Demirciler Sitesi yapıldı. Mahmutpaşa, Yeşildirek, Mercan, Şişli ve Sultanhamam'daki konfeksiyoncular için Giy - Koop Sitesi yapıldı. Mahmutbey, Sultanhamam, Mahmutpaşa, Tahtakale'deki toptancılar için İstoç sitesi yapıldı. 
Arkadaşımız Bülent Yardımcı'nın araştırmasına göre İstanbul dışında inşa edilen veya inşaatı devam eden sanayi ve ticaret sitelerinin sayısı 37'ye ulaştı. Yapılanlar boş. Ama yenileri yapılıyor. Çünkü işadamları "Ne olur, ne olmaz" diyerek yeni sitede yer alıyor. "Taşınmak zorunda kalmazsam, kiraya veririm, vermesem de gayrimenkul yatırımdır. Para kazanırım" diye düşünüyor. 
İstanbul'da TEM yolu kıyısında bomboş duran kocaman bir site var Tekstilkent. Bugüne kadar 300 milyon dolar para yatırılmış. Henüz tamamlanmamış. Bomboş. Üçer katlı 45 blok ve 44'er katlı iki plazadan oluşuyor. İçinde 4244 işyeri var. İnşaatı yapan Garanti - Koza İnşaat, kooperatiften alacağı karşılığı üzerinde kalan 44'er katlı kuleleri satmaya çalışıyor. Bugüne kadar sadece 730 işyerine taşınan olmuş. Dükkanların çoğu depo olarak kullanılıyor. 
TEM yolu üzerinde sağlı sollu çok sayıda işyeri inşaatı devam ediyor. Bunlardan tamamlanmak üzere olan dev bir iş merkezi "Kuyumcular Çarşısı". 300 bin metrekare kapalı alanda 2000 kuyumcu dükkanıyla dev bir alışveriş merkezi. İstanbul'un sokak aralarındaki kuyumcuların bulundukları yerlerden çıkarak bu modern işyerine gelmeleri bekleniyor. 
Belediyecilik açısından işyerlerini şehrin sokaklarında dışarıya taşımak doğru bir yaklaşım. Hele işyeri sahiplerine imk n ve zaman tanınmışsa... Ama burada sorun kalanın akıllı, gidenin saf duruma düşmesinde. Eğer belediye işyerleri tamamlandıktan sonra sokak arasında faaliyetini sürdürmek isteyene göz yumarsa, giden saf, kalın akıllı olur. 



</TEXT>
</DOC>
