<DOC>
<DOCNO> 272428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur21.html </URL>
<DATE> 2004/09/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tecavüzcü hırsız yakalandı .. 
</HEADLINE>
<TEXT>

     Batıkent'te hırsızlık amacıyla girdiği bir evde mütercimlik yapan bir kadına zorla tecavüz ederek evini soyan hırsız polis tarafından yakalandı. 
     Ankara Asayiş Şube Müdürlüğü Hırsızlık Büro Amirliği ekipleri geçen hafta Batıkent Kardelen Mahalesi'nde meydana gelen tecavüz ve hırsızlık olayının ardından, konuyla ilgili çok yönlü bir çalışma başlattılar. 
     Tecavüze uğrayan F.H. 49 adlı mütercim kadının ifadelerinden ve çizdirdiği robot resimden faydalanan Hırsızlık Büro Amirliği ekipleri, Cevdet G.'yi gözaltına aldı. 
     Bu yılbaşında itibaren 6 ayrı hırsızlık olayından yakalanan ve cezaevinde 3 ay yattıktan sonra tahliye olan Cevdet G., boğazına sivri bir cismi dayayarak tecavüz ettiği belirtilen F.H. tarafından teşhis edildi. 
     Yakalandıktan sonra hırsızlık olayını kabullenen, ancak tecavüzle ilgili, ''bayan kendisi istediği için yaptım'' diyen Cevdet G. daha sonra ifade vermekten kaçınarak ''susma hakkını'' kullandı. Cevdet G.'den meni ve kan örnekleri alınarak incelenmek üzere adli tabipliğe gönderildi. Olay yerinde elde edilen meni kalıntılarıyla, Cevdet G.'den alınan örneklerin karşılaştırılmasının ardından, olayın netlik kazanacağı bildirildi. 
     Bu arada Çankaya'da bir internet cafeden hırsızlık yapan Serdar E. ile 14 yaşındaki M.T., Hırsızlık Büro Amirliği ekipleri tarafından gözaltına alındı. Bu kişilerin çalmış oldukları bilgisayar ve malzemeler, sattıkları iş yerleri belirlenerek zaptedildi. 
     Öte yandan Hırsızlık Büro Amirliği'nin son iki günde yaptığı operasyonlarda 15 hırsızlık zanlısı gözaltına alındı. Bu kişilerin yapılan sorgulaması sonucu 35 ev ve işyeri hırsızlığı olayı aydınlatıldı. Mahkemeye sevk edilen 15 kişiden 6'sı tutuklanarak cevzaevine gönderildi. 
     
</TEXT>
</DOC>
