<DOC>
<DOCNO> 271346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun33.html </URL>
<DATE> 2004/09/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Hollanda'da 4 terör zanlısı tutuklandı 
</HEADLINE>
<TEXT>

     Hollanda'da terör eylemi hazırlığı içinde bulundukları gerekçesiyle geçen yaz aylarında gözaltına alınan ve halen geçici olarak tutuklu bulunan sanık sayısının 4 olduğu öğrenildi. 
     Sanık avukatlarından J. Taekema, konuya ilişkin Hollanda basınına yaptığı açıklamada, sanıkların geçen 30 Haziran'da gözaltına alındıklarını ve savcılığın, sanıklar hakkında bilgi ve belge toplamayı sürdürdüğünü belirtti. 
     Avukata göre savcılık, sanıklar hakkında cinayete teşebbüs hazırlığı yapmak, yangın çıkarmaya yol açacak patlayıcı bulundurmak ve yasadışı silah taşımak suçlarından yargılanmaları için hazırlık çalışmalarını sürdürüyor. 
     Adalet Bakanı Piet Hein Donner, katıldığı bir televizyon programında, terör eylemi hazırlığı içinde bulundukları gerekçesiyle birden fazla sanığın gözaltına alındığını bildirmiş, ancak sayısı ve kimlikleri hakkında bilgi vermemişti. Bakana göre, gözaltına alınan sanıkların tamamını radikal dinci kişiler oluşturuyor. 
     Hollanda'da geçen Haziran ayında Fas kökenli 18 yaşında Samir A. Rotterdam'da gözaltına alınmış, sanığın evinde yapılan aramada, aralarında parlamento binası, Schiphol Havaalanı, Borssele nükleer enerji santrali gibi yerlerin de bulunduğu saldırı planlarına rastlandığı açıklanmıştı. 
     Sanığın gözaltına alınmasının ardından da kamu kurumları ile havaalanı, tünel, köprü, tren istasyonu gibi önemli stratejik noktalara terör eylemi düzenlenebileceği bildirilerek, güvenlik birimleri alarma geçirilmişti. 
     
</TEXT>
</DOC>
