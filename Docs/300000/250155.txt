<DOC>
<DOCNO> 250155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/yasam/yas01.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Komşu' kucakladı 
</HEADLINE>
<TEXT>


HIV taşıyıcısı olduğu için İzmir'deki okulunda 'istenmeyen insan' ilan edilen Y.O.'yu Atinalı çocuklar bağırlarına bastı 

NESRİN COŞKUN İzmir DHA 

İzmir'de bu yılın başında HIV taşıyıcısı olduğu anlaşılınca sınıf arkadaşlarının velileri tarafından 'istenmeyen çocuk' ilan edilen küçük Y.O., muayene için gittiği Yunanistan'da sevgi çemberine alındı. Atina'da Türk küçüğü karşılaşayan Yunanlı çocukların, AIDS hastası olmadıkları halde Y.O.'yu kucaklaması, aradaki 'bilinç' farklılığını da gözler önüne serdi. 
Fildişi Cumhuriyeti'nin Birleşmiş Milletler nezdindeki Büyükelçisi, Afrika'ya Hareket Vakfı Başkanı Melek Keçecioğlu, Y.O.'yu karnesini almasından sonra 17 Haziran'da Atina'ya götürmüştü. 

Test sonuçları yakında 
Y.O.'yu Atina'da AIDS'li çocukların tedavi gördüğü Sofia Hastanesi'nde, Prof. Dr. Maria Theodoridu'ya muayene ettiren Keçecioğlu, şunları kaydetti 
"Y.O. annesiyle 2 gün hastanede özel odada kaldı. Muayene oldu, tetkik için kan alındı. Tetkik sonuçları 15 gün sonra belli olacak. Ya ilaçlarına devam edecek, ya da değiştirilecek. ABD'de çalışıp ayda 1 - 2 günlüğüne hasta bakmak için Atina'ya gelen Prof. Theodoridu, Y.O.'nun sağlığını çok iyi buldu. Bu sonuca sevindik. Kan tetkiklerinin sonuçlarını bekliyoruz." 

'Büyük moral bulduk' 
Keçecioğlu'nun oğlunun sağlığı için büyük çaba sarf ettiğini, maddi manevi destekte bulunduğunu belirten anne Neşe O. da duygularını şöyle dile getirdi 
"Bizim meleğimiz oldu. Oğluma moral olsun diye Atina Havaalanı'nda bir grup Yunanlı çocuk bizi karşıladı. Yunan TV kanallarından röportaj yaptılar. Sadece orada değil hastanede de çok ilgi gördük. Çok mutlu, sevinçli döndük. Yolculuk oğlum için iyi bir karne hediyesi oldu." 



</TEXT>
</DOC>
