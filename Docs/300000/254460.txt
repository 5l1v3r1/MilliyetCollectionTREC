<DOC>
<DOCNO> 254460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur41.html </URL>
<DATE> 2004/07/10/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Vedat Günyol toprağa verildi... 
</HEADLINE>
<TEXT>

     İstanbul'da dün vefat eden yazar Vedat Günyol, toprağa verildi. 
     Günyol için önce Cevizli'deki Vedat Günyol Kitaplığı önünde tören düzenlendi. Törene, Prof. Dr. Erdal İnönü, Türkiye Yazarlar Sendikası TYS Başkanı Cengiz Bektaş, Maltepe Üniversitesi Rektör Yardımcısı Prof. Dr. İsa Eşme, Çağdaş Yaşamı Destekleme Derneği Genel Başkanı Prof. Dr. Türkan Saylan'ın da aralarında bulunduğu Günyol'un dostları katıldı. 
     Yazarın ''oğlum'' dediği Türker Gedik, törende yaptığı konuşmada, ''Edebiyatımızın cumhurbaşkanını yitirdik. Herkesin para için çırpındığı bir dünyada o paylaşmayı öğretti'' dedi. 
     Törende, Vedat Günyol'un vefatından 2 gün önce yazdığı, ''Hepinizi Çağırıyorum'' başlıklı mektup da okundu. 
     Günyol'un, '' Hiçbir mülküm yok zamandan başka diyor, şair Süreyya Berfe'' diye başlayan mektup, şöyle 
     ''Bu dizeler benim yaşamımı özetliyor. Evet, bugüne dek hiçbir mülküm olmadı, beni 94 yaşıma taşıyan zamandan başka. Ben bu zamanla neredeyse özdeşleşmiş durumdayım. Her ne kadar o sözünü ettiğim zaman kimi kez benliğimi elimden alıp beni yüzüstü bırakıyorsa da, bugün 94 yaşımı, tek mülküm olan zamana borçluyum. 
     Sizlere sesleniyorum zaman denen mülkünüzü iyi kullanın, çünkü onun kaypaklığını ancak dirençle önleyebilirsiniz benim gibi. Hepinizi mülkünüz olan zamana sarılmaya çağırıyorum. Çünkü, gün olur, zamanın kendisi gibi hayali de cihan değer. Sevgiler im le. Bana uğurlar ola...'' Vedat Günyol'un dostları da yaptıkları konuşmalarda, ünlü yazarın hayatını çilelerle geçirdiğini, buna karşın paylaşmayı, üretkenliği amaç edindiğini belirttiler. 
     Törenin ardından Günyol'un cenazesi, Erenköy Galippaşa Camii'ne getirildi. Günyol'un cenazesi, burada ikindi vakti kılınan namazın ardından Karacaahmet Mezarlığı'nda toprağa verildi. 
     
</TEXT>
</DOC>
