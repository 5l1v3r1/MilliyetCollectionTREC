<DOC>
<DOCNO> 274245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko02.html </URL>
<DATE> 2004/09/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Denizbank, halka arzdan 130 milyon dolar gelir bekliyor... 
</HEADLINE>
<TEXT>

     Deniz Portföy Yönetimi Genel Müdürü Fatih Arabacıoğlu, Denizbank'ın halka arzından yaklaşık 130 milyon dolar gelir beklediklerini söyledi. 
     Denizbank'ın halka arzı ile ilgili İzmirli yatırımcıları bilgilendirme toplantısı yapıldı. Toplantıda konuşan Arabacıoğlu, 202 trilyon olan ödenmiş sermayenin halka arzla 290 trilyon liraya çıkarılacağını belirtti. 
     Arabacıoğlu, 23-24 Eylül 2004 tarihlerinde yapılacak ve talep toplamayla başlayacak arzda hisselerin toplam yüzde 25'inin halka açılacağını bildirerek, hisselerin birim fiyatının yabancı yatırımcılarla yapılan toplantılar sonrası Cuma günü akşam saatlerinde belli olacağını kaydetti. 
     Yabancı yatırımcılar için yüzde 65, yurtiçi küçük yatırımcılar için yüzde 30, alım gücü yüksek bireysel yatırımcılar için yüzde 3.5 ve Zorlu Grubu çalışanları için de yüzde 1.5 hisse ayrıldığını ifade eden Arabacıoğlu, şunları söyledi 
     ''Halka arzdan yaklaşık 130 milyon dolar gelir bekliyoruz. Halka arzdan elde edilecek gelirin bankanın büyümesinde kullanılacağı açıkça görülüyor. 10 milyar dolar aktif büyüklük hedefliyoruz. Bu açılım bizim için çok büyük moral olacak.'' 
     
</TEXT>
</DOC>
