<DOC>
<DOCNO> 260289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo34.html </URL>
<DATE> 2004/08/03/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şahin Sporda Şiddet Yasası'nı titizlikle uygulayacağız... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Spor Müsabakalarında Şiddet ve Düzensizliğin Önlenmesine Dair Kanun'u titizlikle uygulayacaklarını söyledi. 
     İstanbul Olimpiyat Oyunları Hazırlık ve Düzenleme Kurulu'nun, Ataköy Olimpiyatevi'ndeki toplantısına başkanlık eden Bakan Şahin, toplantı öncesi gazetecilerin sorularını yanıtladı. 
     Şahin, yeni yasayla ilgili bir soru üzerine şunları kaydetti 
     ''Stattan polisin çıkartılması zorunlu değil. Bununla ilgili bir yıllık geçiş süresi var. İstanbul Valiliği kulüplerimizle görüştü. Yasada özel güvenlik firması kurmak mecburi değil. Ancak İstanbul'daki büyük kulüplerimiz bunu öteden beri uyguluyordu. İl Spor Güvenlik Kurulu toplantısında bazı kararlar alındı. Biz bunun uygulanmasını takip edeceğiz.'' 
     
     TSYD KUPASI'NDA YAŞANANLAR- 
     TSYD Ankara Şubesi'nin düzenlediği TSYD Kupası final maçında yaşanan küfürlü tezahüratlara da değinen Bakan Şahin, şöyle konuştu. 
     ''Ankara'da TSYD Kupası final maçını izledim. Hoş olmayan, seyirciler ve yöneticiler arasında bir takım sözlü tartışmalar oldu. Bundan büyük üzüntü duydum. Ankara Emniyet Müdürlüğü gerekli işlemleri yaptı. 8'i bir kulüpten, 9'u da diğer bir kulüpten olmak üzere, bu terbiye dışı söz ve davranışlarda bulunan kişiler tespit edildi ve İl Güvenlik Kurulu'na gönderiliyor. Bu yasanın uygulanması konusunda son derece titiziz. Hatta bir kulübümüzün yöneticisi de sözlü bazı çirkin davranışlarda bulundu. Onun hakkında da işlem yapıldı. Bizzat ben takip ediyorum bu yasanın uygulanmasını.'' 
     
</TEXT>
</DOC>
