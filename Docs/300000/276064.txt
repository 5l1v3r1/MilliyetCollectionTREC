<DOC>
<DOCNO> 276064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/ekonomi/aeko.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Madeni YTL yetmez' 
</HEADLINE>
<TEXT>


Basılacak madeni paraların yarısının sadece Ülker ürünleri cirosu kadar olduğunu belirten Ülker Gıda Grubu Başkanı, para darlığının fiyatları yükseltebileceğini söyledi 

EKONOMİ SERVİSİ 

Ülker, bakkal ve büfe gibi noktalarda satılan ürünlerin aylık cirosunun Yeni Türk Lirası YTL ile 652 milyon adet madeni para tuttuğunu, bunun piyasaya sürülecek 1.2 milyar adetlik madeni paraların yarısını oluşturduğunu bildirdi. Ülker'in araştırmasına göre YTL ile birlikte madeni para olarak en çok 25 kuruş ve 10 kuruşa ihtiyaç duyulacak. 
Ülker Gıda Grubu Başkanı Metin Yurdagül, "Bu yaptığımız çalışmayla para miktarını tayin eden mercileri de ikaz etmek istiyoruz. Bozuk para yetişmediği yerde yuvarlama olacaktır. Bu yuvarlamanın hepsinin geriye doğru olması da beklenemez" dedi. Şener, çocukların en büyük müşterileri olduğunu ve YTL'ye yetişkin insanlar kadar kolay alışamayabileceklerini belirterek, bu konuyla ilgili olarak pazarlama departmanının bir takım çalışmalar yaptığını da söyledi. 
Ülker Tüketici Grubu Başkan Yardımcısı Şener Astan da, fiyatlarda olası aşağı yuvarlamanın cirolarını nasıl etkileyeceği sorusu üzerine şöyle dedi "Enflasyon yüzde 10'un altına düşse de devam ediyor. Enflasyon aslında maliyetleri yukarı doğru çeken bir unsur. Biz zam ihtiyacı olan ürünlerde mümkün olduğunca fiyatı yukarı çekmemeye çalışıyoruz." 

Kuruşlu etiketler 
Astan, küçük para birimlerine karşılık gelen ürünlere fiyat yazarak tüketicinin aldanmasını engellemeye ve YTL'yi algılamasına yardımcı olmaya çalıştıklarını da söyledi. 
Ülker ürünlerinde fiyatları tüketicinin lehine yuvarlamayı tercih edeceklerini belirten Astan, "Bir anda çok büyük satış artışı beklemiyoruz. Bizim asıl endişemiz harçlıkları ile bir şey alan öğrenci ve çocukların, anne ve babalarından aldıkları madeni para seviyesinde düşüş olacak mı " diye konuştu. Grup şirketlerinden Atlas Gıda Genel Müdürü Tevfik Arıkan da, "Madeni para sıkıntısı yaşanacak gibi gözüküyor, muhtemelen Ülker Grubu içerisinde Merkez Bankası ile bu anlamda temaslara geçilecek" dedi. 



</TEXT>
</DOC>
