<DOC>
<DOCNO> 298224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonsiy03.html </URL>
<DATE> 2004/12/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TBMM'da kavga .. CHP'li Küçük ''AKP'li Kaya silahına davrandı'' 
</HEADLINE>
<TEXT>

     TBMM'de, milletvekillerinin 2005 Bütçesi üzerinde konuşmak için başvuru yaptıkları sırada kavga çıktı. 
     TBMM Genel Kurulu'nda 20 Aralık Pazartesi günü başlayacak görüşmelerde konuşma sırası almak için çok sayıda milletvekili bu sabah erken saatlerde CHP Grup Toplantı Salonu'nda sıraya girdi. 
     TBMM bürokratları ile Başkanlık Divanı üyelerinin kayıt yaptıkları sırada tartışma meydana geldi. CHP Çanakkale Milletvekili ve TBMM Katip Üyesi Ahmet Küçük'ün verdiği bilgiye göre, 32'nci sıradan kayıt yaptıran AK Parti Ağrı Milletvekili Cemal Kaya, bir yanlışlık sonucu listeye yazılmayan CHP Manisa Milletvekili Ufuk Özkan'ın 41'inci sıraya kaydının yapılmasına itiraz etti. Katip Üye Küçük, bunun üzerine yaşanan tartışmaya kavgaya dönüştüğünü, Kaya'nın kendisine vurduğunu ve ardından da belindeki silahına davrandığını gördüğünü söyledi. Milletvekillerinin araya girmeleri ile olayın daha da büyümeden önlendiğini belirten Küçük, yaşananlara, AK Parti'li Katip Üyeler Gökhan Sarıçam ile Bayram Özçelik'in de aralarında bulunduğu 40'a yakın milletvekilinin tanık olduğunu belirtti. 
     Küçük, Ufuk Özkan'ın sonradan listeye yazılmasına sırada bekleyen diğer milletvekillerinin hiçbirinin itirazı olmadığını çünkü yanlışlık yapıldığını onların da gördüklerini söyledi. Kaya'nın bir süre önce CHP'den istifa ederek AK Parti'ye katıldığını anımsatan Küçük, ''Bir CHP'liye saldırarak kahraman olmaya çalışıyor olmalı'' dedi. 
     CHP Malatya Milletvekili Mevlüt Aslanoğlu da kavgayı önlemeye çalışan bazı milletvekillerinin darbe aldığını, kendisinin de omzunun incindiğini bildirdi. 
     
     AK PARTİ'Lİ SARIÇAM'IN SÖZLERİ 

     TBMM Katip üyesi ve AK Parti Kırklareli Milletvekili Gökhan Sarıçam, olayı AA muhabirine anlatırken, CHP Manisa Milletvekili Ufuk Özkan'ın Ahmet Küçük'e, ''Beni araya yaz'' dediğini, Küçük'ün de ''Tamam yazayım, seni unuttuk'' demesi üzerine Cemal Kaya'nın buna itiraz ettiğini söyledi. Küçük'ün, ''Kendi inisiyatifimle yazıyorum'' diye karşılık vermesi üzerine Kaya'nın Küçük'ün üzerine yürüdüğünü, bu sırada itişmeler yaşandığını anlatan Sarıçam, ''Ancak kesinlikle silah çekme durumu olmadı. Biz Kaya'yı geri çektik. Ben kendisine merak etme, biz buradayız, gerekeni yaparız dedim'' diye konuştu. 
     Sarıçam, bazı milletvekillerinin Kaya'yı salondan çıkarmaları üzerine tartışmanın sona erdiğini bildirdi. 
     Genel Kurul'da görüşülmesine Pazartesi günü başlanacak olan 2005 mali yılı bütçe kanunu tasarısı üzerinde konuşmak için 62 milletvekilinin başvuruda bulunduğu bildirildi. 
     
     CHP'Lİ ASLANOĞLU OMZUNA DARBE ALDI 

     CHP Malatya Milletvekili Ferit Mevlüt Aslanoğlu, TBMM'de sabah yaşanan kavgada silah çekme ya da küfür etmenin söz konusu olmadığını söyledi. 
     Bütçe üzerinde söz almak için milletvekillerinin sıra kaydı yaptırdığı sırada CHP'li Katip Üye Ahmet Küçük ile AK Parti Ağrı Milletvekili Cemal Kaya arasında çıkan kavgayı ayırırken kendisi de omzuna darbe alan Aslanoğlu, gazetecilere, sabah yaşananları anlattı. 
     ''TBMM çatısı altında böyle bir olay yaşanmasından büyük üzüntü duyuyorum'' diyen Aslanoğlu, CHP Manisa Milletvekili Ufuk Özkan'ın Katip Üye Küçük tarafından 41. sıraya yazılmasına Kaya'nın itiraz ettiğini, tartışmanın buradan başladığını ifade etti. Kaya'nın Küçük'e yumruk savurduğunu ve bir arbede yaşandığını bildiren Aslanoğlu, kavgayı ayırmak için Kaya'nın beline sarıldığını, bu arada sol omzuna bir darbe aldığını söyledi. Olay sırasında silah çekme ya da küfür etme gibi bir şeyin kesinlikle söz konusu olmadığını kaydeden Aslanoğlu, ''sadece ağız dalaşıydı'' dedi. 
     Aslanoğlu, milletvekilleri arasındaki tartışmaların büyüyebileceğine dikkati çekerek, TBMM Başkanlığı'nın silahla Meclis'e gelinmesine kesinlikle engel olması gerektiğini belirtti. 
     

     
</TEXT>
</DOC>
