<DOC>
<DOCNO> 256548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy20.html </URL>
<DATE> 2004/07/19/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
Milletvekilleri için konut... 
</HEADLINE>
<TEXT>

     AK Parti Grup Başkanvekili Salih Kapusuz, Meclis ve TOKİ'nin işbirliği ile milletvekillerine konut edindirilmesi projesiyle ilgili olarak,''milletvekillerinin kendi paralarıyla ayrıcalıksız hatta daha yüksek peşinatlarla konut sahibi olmak istemelerinde bir anormallik yoktur'' dedi. 
     Kapusuz, AA muhabirine yaptığı açıklamada, konuyla ilgili Başbakan Recep Tayyip Erdoğan'in açıklamalarının doğru ve yerinde olduğunu söyledi ve ne hükümetin ne de Meclis'in milletvekilleri için lojman yaptırma gibi bir teşebbüsü olduğunu ifade etti. ''Aksi takdirde elimizdeki lojmanları bırakır mıydık '' diye soran Kapusuz, TBMM ile TOKİ arasında ulaşılmış bir sonuç ve ulaşılmış bir protokol olmadığını belirtti. 
     Başbakan Recep Tayyip Erdoğan'ın milletvekillerinin konut sahibi olmalarına karşı olmadığını ifade eden Kapusuz, şöyle konuştu 
     ''Başbakanımıza bir soru soruluyor ve lojman yaptırmıyoruz, lojmanları elimizden çıkardık. Bunlarla milletvekillerini suçlamaya, milletvekillerini itham etmeye vesile olmayın diye hatırlatma yapıyor. Aynı şekilde Meclis Başkanımızın milletvekillerinin konut ihtiyacı için girişimleri de doğrudur. Bu bir ihtiyaçtır. Milletvekillerinin yaklaşık yüzde 70'i ya kirada ya da misafirhanede barınmaktadır. Hatta bu yüzden bazı bölgelerde kiralar anormal şekilde artmıştır, mülklerin fiyatları da artmıştır. Birçok milletvekilinin ailesi, çoluk çocuğuyla durumu hakikaten bölünmüş, parçalı aile durumuna gelmiştir. 
     Milletvekillerinin kendi paralarıyla ayrıcalıksız hatta daha yüksek peşinatlarla konut sahibi olmak istemelerinde bir anormallik yoktur. Milletvekilleri potansiyel bir suçlu da değildir. Bu memleketin vatandaşının hak sahibi olduğu hususlarla ilgili olarak itham edilecek bir eksik yanları da yoktur.'' 
     
     ''TEZAT YOK'' 
     AK Parti Grup Başkanvekili Kapusuz, söz konusu organizasyonun sadece milletvekilleri için değil, Meclis çalışanları ve milletvekilleri için düşünülmüş bir organizasyon olduğunu söyledi. Düşünülen projenin Ankara'ya 30 kilometre uzakta olduğunu ve evlerin de ''lüks konut olmadığını'' ifade eden Kapusuz, ''TOKİ talepleri karşılamak için olumlu yaklaşmaktadır. Zaten kuruluş gayesi de budur. TOKİ bundan önce aynı kapsamda OYAK için 1660, GSGM için 348, MEB için 2768 konut için protokol yapmış ve inşaatlara başlanmıştır. Ayrıca Bayındırlık Bakanlığı, Köy Hizmetleri ve Selçuk Üniversitesi ve TBMM böyle bir organizasyonun girişim seviyesinde bulunmakta olduğunu açıklamıştır'' dedi. 
     TBMM Başkanı Bülent Arınç ile Başbakan Recep Tayyip Erdoğan'ın açıklamalarında tezat olmadığını ifade eden Kapusuz, şunları söyledi 
     ''Başbakan lojman yapılmayacağını, bir protokol olmadığını ifade etmekte, Meclis Başkanı da bunu teyit etmekte. Milletvekilinin ihtiyacı olan konut hususunda da bir girişimde bulunulduğunu Meclis Başkanı açıklamıştır. Ortada bir sonuç yokken, kıyamet kopartırcasına gündemde bu konuyu abartarak takdim etmek etiğe sığmamaktadır, ahlaki değildir. 
     TBMM'de ön kayıt formu dağıtılmış, buna şu ana kadar iktidar, muhalefet toplam 320 milletvekili başvurmuştur. TOKİ, bu ve benzeri organizasyonlar için 500-600 talep öngörmekte ve bu konuyla ilgili olarak da şu ana kadar yapılmış hiçbir şey söz konusu değildir. Ayrıca TOKİ burada arsalarını satıp kar elde etmek istemektedir. 
     Onun için hiç kimse olmayan yerlerde farklı şeyler aramasınlar. milletvekillerinin vatandaş olarak bir girişimini taleplerini farklı amaçlı olarak kullanmamaya kalkmamalarını herkese hatırlatıyorum. 
     Milletvekillerinin bu taleplerine TBMM'nin ilgi göstermesi normaldir. Bunda garip olan hiçbir şey yoktur. Başbakanımızın da adeta yeni bir lojman yapılıyormuş, milletvekillerine bir kıyak işlem yapılıyormuş gibi hatırlatmalara tepki göstermesi gayet doğaldır. 
     Ben de bir milletvekili olarak milletvekillerinin konut sahibi olmasını sonuna kadar destekliyorum. Parasıyla, ister kooperatif, ister toplu talep yöntemiyle bir milletvekili grubunun meşru yollardan bu hakka ulaşmasını da doğru buluyorum.'' 
     
</TEXT>
</DOC>
