<DOC>
<DOCNO> 265789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur30.html </URL>
<DATE> 2004/08/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Alibeyköy'de istimlak... ''Kamulaştırma Bürosu''na 10 kişi başvurdu 
</HEADLINE>
<TEXT>

     Alibeyköy'de, geçtiğimiz hafta meydana gelen su baskınlarının ardından başlatılan istimlak çalışmaları sürüyor. 
     Vatandaşlara kolaylık sağlamak amacıyla İstanbul Büyükşehir Belediyesi'nce Eyüp Belediyesi'nde açılan ''Kamulaştırma Bürosu''na 10 kişi başvuru yaparken, bölge sakinlerinin birçoğu ise hala kamulaştırmaya karşı çıkıyor. 
     Çalışmalar hakkında AA muhabirine bilgi veren İstanbul Büyükşehir Belediyesi Emlak İstimlak Daire Başkanı Mevlüt Karataş, dilekçe veren vatandaşların başvurularını değerlendirdiklerini anlatarak, şunları söyledi 
     ''Son yağmurda su basan tüm evleri istimlak etmeyeceğiz. Sadece Alibeyköy Deresi'nin 30 metrelik bandında kanal yapılacak alanda yer alan binaları kamulaştıracağız. Vatandaşlar tapu veya tapu tahsis belgesiyle gelirse, istimlak alanı içine girip girmediklerine birinci elden yanıt verebiliriz.'' Karataş, istimlak için hukuki sürecin 25 Ağustos Çarşamba günü başlayacağını belirterek, ''Kamulaştırma kararı için Encümen'den karar alacağız. Bu kararı Valiliğe tasdiklettikten sonra şahıslara tebligat yaparak yasal talepte bulunacağız'' dedi. 
     Büyükşehir Belediyesi Kıymet Takdir Komisyonu'nun vatandaşın ev ve arsasının değerini belirleyeceğini, bu değer ile vatandaşın talebi arasında fark olması halinde anlaşma yoluna gidileceğini kaydeden Karataş, bunun olmaması halinde de hukuki yoldan istimlakın tamamlanacağını bildirdi. 
     Mevlüt Karataş, sözlerini şöyle sürdürdü 
     ''O zaman hakim kararıyla istimlak yapılır. Bu bir zorunluluk. Bile bile vatandaşı ölüme terk edemeyiz. Devlet, gerekirse vatandaşın can güvenliğini korumak için zor kullanabilir. Ama biz şu anda vatandaşlarımızla rızaen çözüm bulmaya çalışıyoruz. Onları mağdur etmemeye çalışıyoruz. Dilerlerse para, dilerlerse ev vereceğiz. Bunun altyapısını oluşturmaya çalışıyoruz. Ama süreç uzarsa, bundan sonra her yağışta aynı sıkıntıyı yaşayacaklar. Şimdi istimlak istemeyenlerin evleri, belki o zaman afette yıkılacak.'' 
     
     ''İSTİMLAK İÇİN YÜKSEK BEDEL İSTEMİ'' 
     ''Vatandaşların istimlak için yüksek bedel istediğini, ancak hukuken bedel tespiti için ellerinde kıstaslar olduğunu'' vurgulayan Karataş, şunları kaydetti 
     ''Bayındırlık ve İskan Bakanlığı'nın açıkladığı fiyat tarifesi, betonarme binalar için metrekaresi 283 milyon, yığma binalar için 173 milyon lira. Arsa bedeli için de verilen fiyatlar var. O fiyatları bizim Kıymet Takdir Komisyonu, yerine, mevkisine göre değerlendirecek ve bir değer çıkacaktır. Eğer bu değerlerde uzlaşma sağlanamazsa, aynı işlem mahkeme vasıtasıyla bilirkişiler tarafından yapılır. Yine aynı noktaya geliriz, ama zaman kaybı olur.'' 
     
     ''65 PARSEL KAMULAŞTIRILACAK'' 
     İstanbul Büyükşehir Belediyesi Emlak İstimlak Daire Başkanı Mevlüt Karataş, Alibeyköy'de kamulaştırması yapılacak 65 parsel bulunduğunu ve sürecin uzamaması için Bakanlar Kurulu'nun, Kamulaştırma Kanunu'nun 27. maddesine göre ''acil kamulaştırma'' kararı alabileceğini söyledi. 
     ''Bu kararın alınması halinde başka şeylere gerek kalmadan mahkeme kararıyla bir ay içinde kamulaştırmanın yapılabileceğini'' ifade eden Karataş, ''ayrıca afet bölgesi kapsamına alınması halinde de kamulaştırmanın kısa sürede tamamlanabileceğini'' sözlerine ekledi. 
     Öte yandan İSKİ, Alibeyköy Deresi ile Karadolap Mahallesi arasında kanal genişletme, dere ıslahı ve diğer altyapı çalışmalarını çok sayıda iş makinesiyle sürdürüyor. 
     
</TEXT>
</DOC>
