<DOC>
<DOCNO> 261249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/astro/index.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar ve insan kaynakları 
</HEADLINE>
<TEXT>


Astroloji insan kaynakları doğrultusunda yeni boyutlar getiriyor. Bu konuda değişik organizasyonlara yaptığım sunumlarda heyecan verici tepkilerle karşılaşıyorum. Astrolojik harita, kişinin sahip olduğu potansiyelin en net biçimde ortaya konuş şeklidir. Kişisel düşüncem işe insan değil, insana iş yönündedir. Zira yaptıkları işle kendilerini özdeşleştirme problemi yaşayanlar eninde sonunda mutsuzluğun ve verimsizliğin pençesine düşmekteler. Bu yüzden mikro düzeyde böyle bir problemin, makroekonomik düzeyde de ciddi sonuçlar getirdiğini görebiliriz. 
İnsan kaynakları eleman seçiminde yetkinlikler adını verdiğimiz çok farklı düzeylerde iş yeteneklerini ve kişinin duygusal, enerjik, zihinsel yetilerini değerlendirmekteler. Çoğu zaman bu, uluslararası insan kaynakları firmaları, danışmanlık şirketleri ya da kurumun kendi içindeki birimlerle yapılıyor. 16PF gibi kişilik envanterlerinde kişilerden kendilerine en yakın duran özelliklerin seçilmesi isteniyor ve değerlendirmelerinde yanıltmayı önlemek adına karşılıklı kontroller yapılıyor. Temel yetkinlikler arasında ahlaki değerler, iletişim dili, dinleme, ilişki kurma, inisiyatif, kendine güven ve işe bağlılık gibi kategoriler bulunuyor. 

Elemente göre eleman seçimi 

Belki iddialı gelecek ama astrolojik haritamız bu kategorilerde bize çok önemli bilgiler sunar. Bu bakımdan astroloji, insan kaynakları yöneticilerine değişik bakış açıları sağlaması bakımından kaçınılmaz bir kaynak ve karar verme aracı durumundadır. Astrolojik harita kişinin dört element seviyesinde, temel eğilimlerini kolayca ortaya koyar. Ateş dinamik, cesur, vizyon sahibi ve girişken Toprak işbilir, pratik, elle tutulur hale getiren, ekonomi yapabilen Hava iletişimci, zihinsel, entelektüel, meraklı Su sezgisel, merhametli, koruyucu ve besleyici yönleriyle temel enerjilerimizi ortaya koyar. Örneğin çok dikkat ve sabır isteyen bir işe Ateş elementi baskın olan bir kişiyi koyarsanız sonuç hiç de beklediğiniz gibi olmayacaktır. Halbuki böyle bir işe Toprak elementi güçlü birisini koymanız gerekir. 
Benzer biçimde kişilerin kariyer çizgilerindeki iniş çıkışlar, verimli dönemler astroloji sayesinde rahatlıkla görülebilir. Yöneticilerin karşılaştıkları problemlere pek çok görüşmemde tanık oluyorum. Sert bir Satürn transitinin getireceği kısıtlamaları öngörebilmek ya da Neptün transitiyle eşzamanlı gelen konsantrasyon ve motivasyon eksikliğini önceden değerlendirebilmek sadece kişisel düzeyde değil, uzun vadede bütün ekonomiye yansıyabilecek verimlilik artışları sağlayabilir. Astrolojinin zengin içeriği bize insanın olduğu her yerde ışık tutuyor. 

</TEXT>
</DOC>
