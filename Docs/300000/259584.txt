<DOC>
<DOCNO> 259584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonspo17.html </URL>
<DATE> 2004/07/31/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Demirören Del Bosque ve transferlerinin kalitesini söylemek gereksiz 
</HEADLINE>
<TEXT>

     Beşiktaş Kulübü Başkanı Yıldırım Demirören, ''Ortak sevgimiz Beşiktaş için buluşup, hepimiz taşın altına elimizi koyacağız. İşte o zaman ne Avrupa'da, ne de Türkiye'de rakibimiz olmayacak'' dedi. 
     Beşiktaş Kulübü'nün resmi yayın organı Beşiktaş Dergisi'nin ağustos sayısındaki önsözünde yazısı yer alan Yıldırım Demirören, göreve geldikleri 30 Mayıs'tan bu yana 2 ay geçtiğini hatırlatarak, ''Bu süre içinde gerçekleşmesi mümkün olan projelerimizi hayata geçirdik. Verdiğimiz bütün sözleri sırasıyla yerine getiriyoruz. Futbol takımımızın ülkemizde ve Avrupa'da hedeflediğimiz başarıları elde edebilmesi için bütçemizin elverdiği ölçülerde çok önemli transferler yaptık'' diye konuştu. 
     Demirören, teknik direktör Vicente Del Bosque'nin ve transferlerin kalitesini söylemenin bile gereksiz olduğunu dile getirerek, Beşiktaş'a özlenen başarıları yaşatacak ve Avrupa'da zaferlere taşıyacak takımı çok kısa sürede oluşturduklarını söyledi. 
     Sponsorluk anlaşmalarına da değinen Demirören, Beşiktaş markasından en yüksek oranda gelir sağlamasını hedeflediklerini, bunda da istedikleri sonuçları aldıklarını bildirdi. 
     Demirören, camiadaki heyecanı yeniden alevlendirmekten dolayı mutluluk duyduğunu dile getirerek, sözlerini şöyle tamamladı 
     ''Bizim Beşiktaş'a hizmet etme heyecanımız, camiamızın önemli bir bölümünü de sardı. Fakat bunu yeterli görmüyoruz. Hedeflediğimiz bu başarılara tek vücut olarak ulaşacağız. Maçlarımızda hep birlikte söylediğimiz, bir yaşam felsefesi halinde getirdiğimiz slogan gibi 'Beşiktaş bizim herşeyimiz'. Ortak sevgimiz Beşiktaş için buluşup, hepimiz taşın altına elimizi koyacağız. İşte o zaman ne Avrupa'da, ne de Türkiye'de rakibimiz olmayacak.'' 
     
</TEXT>
</DOC>
