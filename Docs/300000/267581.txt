<DOC>
<DOCNO> 267581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy10.html </URL>
<DATE> 2004/08/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
CHP ile AKP "zina" konusunda yine anlaşamadı... 
</HEADLINE>
<TEXT>

     AK Parti ile CHP heyetleri arasındaki TCK Tasarısı üzerinde yapılan müzakerelerde anlaşma sağlanamadı. 
     CHP TBMM Grubu'ndaki toplantıda, AK Parti heyetine Adalet Bakanı Cemil Çiçek başkanlık etti. 
     AK Parti heyetinde AK Parti Grup Başkan Vekili Haluk İpek, Genel Başkan Yardımcısı Hayati Yazıcı, Adalet Komisyonu Üyesi Hakkı Köylü yer aldı. Genel Başkan Deniz Baykal'ın başkanlığındaki CHP heyeti ise Genel Sekreter Önder Sav, Grup Başkan Vekili Haluk Koç ve Niğde Milletvekili Orhan Eraslan'dan oluştu. 
     CHP Genel Başkanı Baykal, görüşmenin yaklaşık 20 dakikalık bölümüne katıldıktan sonra toplantıdan ayrıldı. 
     Alınan bilgiye göre, CHP, zinaya cezai yaptırım isteyen AK Parti'nin önerisine karşılık, kadın-erkek eşitliği temelinde bir düzenleme yapılması şartını getirdi. 
     CHP Genel Başkanı Deniz Baykal'ın, zina ile ilgili düzenlemeni kadın-erkek eşitliği temelinde yapılması halinde karşı çıkmayacaklarını söylediği belirtildi. 
     Görüşmelerde, AK Parti'nin 4 maddelik önerisi ele alındı. AK Parti, türbana da hapis cezası getiren 'Şapka, Türk Harfleri ve Giyilmesi Yasak Kisveler' maddesinin metinden çıkarılmasını isterken, komisyonda metinden çıkarılan ''Din ve Vicdan Hürriyeti'' başlıklı ''Mensup olduğu dinin emir ve yasaklarına uymayanların cezalandırılmasını'' öngören düzenlemenin de yeniden metne eklenmesini talep ediyor. 
     
     ''ZİNA'' 
     AK Parti ayrıca, din adamlarına siyaset yasağı getiren maddenin de metinden çıkarılması gerektiğini savundu. 
     AK Parti, zinanın yeniden suç sayılmasını ve cezai yaptırım getirilmesini CHP ise bu konuda ''eşitlik'' şartı ortaya koydu. CHP Lideri Baykal'ın, zina ile ilgili düzenlemenin kadın-erkek eşitliği temelinde yapılması halinde karşı çıkmayacakları mesajını verdiği öğrenildi. 
     Baykal'ın, ''Amaç aileyi korumaksa, şikayete bağlı da olmamalıdır. Savcılar doğrudan harekete geçmelidir'' dediği belirtildi. 
     
     ERASLAN ''CUMHURİYET KENDİNİ KORUR'' 
     Müzakerelerin ardından gazetecilere bilgi veren CHP Niğde Milletvekili Orhan Eraslan, TCK'nın komisyondan geçtiği haliyle türbana hapis cezası öngörmediğini ifade etti. 
     Türbanla ilgili bir sorun bulunmadığını, sadece dini kıyafetlerle ilgili bir düzenlemenin söz konusu olduğunu belirten Eraslan, ''1965'ten önce türban mı vardı Bu çıkmadan önce bizim kadınlarımız gayrimüslim miydi 1934'te çıkan yasa türbanla ilgili değil. Din adamlarının dini kisveleriyle sokakta gezmelerini engelleyen bir düzenlemedir'' diye konuştu. 
     Necmettin Erbakan'ın başbakanlığı döneminde Başbakanlık Konutu'nda verdiği yemeğe din adamlarının dini kıyafetleriyle gelmelerinin yol açtığı sıkıntı nedeniyle bugün böyle bir düzenlemeye ihtiyaç duyulduğunu ifade eden Eraslan, ''Demokratik koşullar içinde Cumhuriyet'e kendini koruma yolunu açmazsanız, Cumhuriyet kendini korur. Cumhuriyet'e kendini koruma hakkı vermek de her şeyden önce siyasilerin görevidir'' dedi. 
     Eraslan, bu madde üzerinde AK Parti ile bir mutabakata varılamadığını sözlerine ekledi. 
     
</TEXT>
</DOC>
