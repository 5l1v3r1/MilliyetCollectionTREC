<DOC>
<DOCNO> 299950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo26.html </URL>
<DATE> 2004/12/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Karagümrük Kyoto 0 - Samsunspor 3 
</HEADLINE>
<TEXT>

     Türkiye Kupası 2. kademe maçında Samsunspor, İkinci Lig A Kategorisi takımlarından Karagümrük Kyoto'yu deplasmanda 3-0 yenerek, tur atladı. 
     2. dakikada savunmanın arkasında ceza alanı içinde topla buluşan Caner, yerden bir vuruşla topu filelere göndererek takımını 1-0 öne geçirdi. 
     9. dakikada Musa'nın pasıyla ceza alanı içinde topla buluşan Kaies, paralelindeki Ivanov'u gördü. Bu futbolcunun sert şutunda meşin yuvarlak filere gitti 0-2 
     11. dakikada Tamer'in sağdan ceza alanı içine yerden ortasında topla buluşan Caner, yerden bir vuruşla kendisinin 2, takımının 3. golünü kaydetti 0-3. 
     İkinci yarıda iki takımın da çabaları sonucu değiştirmedi ve karşılaşma Samsunspor'un 3-0 galibiyetiyle sona erdi. 
     
     KÜNYE 

     Stat Bayrampaşa Çetin Emeç. 
     Hakemler Bülent Yıldırım xx, Metin Kıtmir xx, Ayhan Akgöz xx. 
     Karagümrük Kyoto Volkan x, Erol x, Kerem x, Erkan x, Emre Eren xx, Orhan xx, Hasan xx, Cenker x, Ümit x, Cihan x Dk. 46 Emre Özkurt xx , Aytek x. 
     Samsunspor Kerem xx, Ertan x, Adnan xx, Elyasa xx, Ayari xx, Tamer xxx, Kaies xx, Kirita x Dk. 19 Emre xx , Musa xxx Dk. 71 Muhammet x , Ivanov xx, Caner xxx Dk. 80 Erkan x . 
     Goller Dk. 2 ve 11 Caner, Dk. 9 Ivanov. 
     Kırmızı kart Dk. 28 Ertan Samsunspor . 
     
     
     ''MAÇI, BAŞLARDA BULDUĞUMUZ 3 GOLLE KOPARDIK'' 

     Samsunspor Teknik Direktörü Ertuğrul Sağlam, Türkiye Kupası 2. kademe maçında Karagümrük Kyoto'yu 3-0 yenerken, golleri erken bularak rahat bir galibiyet aldıklarını söyledi. 
     Maçtan sonra karşılaşmanın değerlendirmesini yapan Sağlam, bu tip maçların Birinci Süper Lig ekipleri için her zaman zor geçtiğini kaydederek, ''Kırmızı kartla ilk yarıda 10 kişi kaldık. Hava koşullarının da ağır oluşu futbolcuları oldukça etkiledi. 3-0'dan sonra fazla riske etmeden, oyunu rölantiye alıp maçı bu skorla tamamladık. Başlarda bulduğumuz 3 golle maçı kopardık'' dedi. 
     Ertuğrul Sağlam, hedeflerinin Türkiye Kupası'nı almak olduğunu da söyledi. 
     Bir süre önce kadro dışı bırakılan oyuncularla ilgili sorular üzerine Sağlam, futbolculardan gelen talepler doğrultusunda kulüp başkanı İsmail uyanık'ın görüşmeler yaptığını, durumlarının kısa zamanda netlik kazanacağını bildirdi. 
     Sağlam, devre arasındaki transfer politikaları konusunda da ''para verip futbolcu alma şansımız yok. Daha çok gurbetçi oyunculardan takviye yapmayı düşünüyoruz'' diye konuştu. 
     
     GÖNEN ''GÜCÜMÜZ YETMEDİ'' 

     Karagümrük Kyoto Teknik Direktörü Kenan Gönen, Samsunspor'u yenmeye güçlerinin yetmediğini söyledi. 
     Rakiplerini yenerek sürpriz yapmak istediklerini, ancak bunda başarılı olamadıklarını belirten Gönen, ''Karşılaşmaya çok kötü başladık. İlk 20 dakikada yediğimiz 3 gol, ilerleyen dakikalarda işimizi daha da zorlaştırdı. İkinci yarı daha etkili göründük ama gücümüz Samsunspor'u yenmeye yetmedi'' dedi. 
     
</TEXT>
</DOC>
