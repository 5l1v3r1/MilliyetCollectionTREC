<DOC>
<DOCNO> 267670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonyas07.html </URL>
<DATE> 2004/08/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çılgın Maradona işbaşında .. Maradona "veliahtını" dudağından öptü 
</HEADLINE>
<TEXT>

     Arjantin'in efsanevi futbolcusu Diego Armando Maradona, Olimpiyat'ta altın madalya alan erkek Arjantin futbol takımının en başarılı oyuncusu Carlos Tevez'i dudaklarından öperek bir kez daha herkesi şaşırtmayı başardı. 
     Boca Juniors takımının eski bir oyuncusu ve fanatik bir taraftarı olan Maradona, olimpiyatlarda Arjantin'in en golcü oyuncusu olan Boca'lı Tevez ile La Bombonera Stadı'nda maç öncesi biraya geldi. Tevez'i beklenmedik bir şekilde kutlayan Maradona, Boca Juniors'ın Racing Club'ı 2-1 mağlup ettiği karşılaşmayı kendine özel VIP bölümünde izledi. 
     
     18 NİSAN'DAN BERİ İLK KEZ 

     Maradona, kalp ve nefes alma problemleri nedeni ile hastaneye kaldırıldığı 18 Nisan'dan bu yana ilk kez stadyuma maç izlemeye geldi. 
     Buenos Aires'in dışındaki özel bir klinikte tedavi gören ve Arjantin'den çıkması yasaklanan efsanevi oyuncu, bu yargı kararını bozmak ve kokain bağımlılığı tedavisini Küba'da sürdürmek için yasal mücadele veriyor. 
     TEVEZ Yeni Maradona mı 
     Maradona'nın büyük hayranlığını kazanan Arjantin'in yükselen yıldızı Tevez, futbol otorilerince "Yeni Maradona" olarak lanse ediliyor. 
     Henüz 20 yaşında olan olan Tevez, genç yaşına rağmen kırık dişi ve kulağının arkasından başlayıp göğsüne kadar devam eden yara izi ile böbürlenecek kadar maceralı ve şiddet dolu bir çocukluk geçirdi. Buenos Aires'in kötü şöhretli kenar mahallesi "Fort Apache"de büyüyen Tevez, yaralarının çok derin olmamasından ötürü kendini şanslı hissediyor. 
     Yetenekli olduğu erken farkedilen genç Carlos, yerel kulüp All Boys'ta oynarken, 8 yaşında gazete manşetlerine çıkmaya başladı. Bu yeteneği erken keşfeden Boca Juniors, River Plate'ın de devreye girmesine rağmen Tevez ile 12 yaşında sözleşme imzaladı. 
     Geçen sezon "Güney Amerika'da yılın futbolcusu" seçilen genç futbolcu Boca'yı şimdiden şampiyonluğa ve Libertadores Kupası'na taşıdı. Tevez, ayrıca Güney Amerika şampiyonu olan 20 yaşaltı Arjantin takımı ve Copa America finalinde Brezilya'ya penaltılarla kaybeden Milli Takımı'nın da oyuncusuydu. 
     Atina'da Olimpiyat oyunlarını kasıp kavuran Arjantin takımı oynadıkları her maçı kazanıp, attığı 17 gole karşın kalesinde hiç gol görmedi. Turnuvanın en dominant oyuncusu hiç şüphesiz Carlos Tevez'di. Genç Arjantinli, 5 maçta 8 kez ağları havalandırarak takımını sırtladı. 
     Tevez'in kurbanlarından İtalyan defans oyuncusu Bonera onu överken şu kelimeleri kullandı "Onun iyi olduğunu biliyorduk. Defalarca kasetten izledik. Hız, güç, hareket, teknik, hepsi onda var. O esrarengiz biri. Sanki biri onu Playstation ile kontrol ediyormuş gibi.." Tevez'in yeteneği ile en uyuşmayan özelliği görünüşü. Maradona ile benzediği yönlerinden biri de aynı boyda ve tıknaz oluşu. Büyükçe kalçası, geniş göğsü ve göbeği ile Maradona'nın otuzlu yaşlarındaki halini andırıyor. Ancak yine de Tevez vücuduna olağanüstü hareketleri çok kolaylıkla yaptırmayı başarıyor. Onu kısa boyuna rağmen kafa golü atarken bile görebilirsiniz. 
     Ancak Tevez'in en önemli özelliklerinden biri mütevazi oluşu. Boca ile sözleşme imzalarken ekstra prim veya ödeme istemeyen Tevez, diğer milyoner yıldızların aksine halen ailesi ile birlikte yaşıyor ve yatak odası herhangi bir genç futbolseverinkinden farklı değil. Maradona ve Ronaldo'nun posterleri, Beckham ile değiştiği Manchester forması... 
     

     
</TEXT>
</DOC>
