<DOC>
<DOCNO> 290722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonyas04.html </URL>
<DATE> 2004/11/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Liz Taylor evliliği özlüyormuş... 
</HEADLINE>
<TEXT>

     Sinemanın sekiz kez evlenip boşanan ''menekşe gözlü yıldızı'' Liz Taylor, yanında bir erkeğin olmasını özlediğini itiraf etti. 
     Taylor, ''W'' dergisine verdiği röportajda artık 73 yaşında olduğunu, kalbinin ve giderek kıvrılan omurgasının kendisine sorun çıkardığını söyledi. 
     Sekiz kez evlenip boşanmasına rağmen bazen yanında bir erkeğin bulunmasını özlediğini dile getiren sanatçı, ''İnsan ileri yaşlara gelince bunu özlüyor. Ben zaten son yıllarda iyice unuttum'' dedi. 
     Aralarında iki kez evlenip boşandığı Richard Burton'ın da bulunduğu 7 erkekten kendisine paha biçilmez mücevherler ile değerli anılar kaldığını ifade eden Taylor, artık günlerini yatakta ''Law Order'' dizisini izleyerek ve kurabiye yiyerek geçirdiğini belirtti. 
     Yalnız kalmayı artık öğrendiğini kaydeden 2 Oscarlı sinema efsanesi, ''Yanınızda bir partner olmaması yalnız kaldığınız anlamına gelmez. Benim pek çok dostum, çocuklarım ve torunlarım var'' dedi. 
     
     ''YATAĞINI ARTIK KÖPEKLE PAYLAŞIYOR'' 
     Yaşamından geçen 7 erkeğe rağmen artık yatağını 12 yaşındaki ''Sugar'' adlı köpeğiyle paylaştığını belirten Taylor, ''Ben hayatımda hiçbir köpeği böyle sevmedim. Aramızda büyük, kayıtsız şartsız bir aşk var'' sözleriyle ''can yoldaşına'' olan sevgisini dile getirdi. 
     Daha önce deri kanseri, ağır bronşit ve beyin tümörüyle boğuşan sanatçı, bütün bu hastalıklarla verdiği savaşları kazandığını söyledi. Geçen ay da omurgasından bir operasyon geçirdiği hatırlatan Taylor, ''Yaşamım boyunca bu omurga rahatsızlığıyla boğuştum. Artık aynaya baktığımda kendimi eğrilmiş ve küçülmüş görüyorum'' dedi. 
     Yaşadığı rahatsızlıkların moralini bozduğunu, ancak onların bile esprili bir yönünü yakaladığını ifade eden Taylor, ''Ölmekten hiç korkmuyorum. İnsanlar, 'Aman tanrım, o hala hayatta mıydı ' diye soruyor olmalı. Ama birşeyler beni savaşmaya itiyor'' diyerek yaşama bağlılığını dile getirdi. 
     Sanat yaşamı boyunca ''Kim Korkan Hain Kurttan'', ''Kleopatra'', ''Kızgın Damdaki Kedi'' ''Küçük Kadınlar'' gibi çok sayıda önemli filme imza atan Taylor, ilk evliliğini 1950 yılında Hilton otellerinin varisi Conrad Hilton J.R ile yaptı, evlilik 8 ay sürdü. 
     Daha sonra Michael Wilding ile 5 yıl süren bir evlilik yapan Taylor'ın bu evlilikten iki çocuğu dünyaya geldi. Michael Todd ile 1957-58 yılları arasında evli kalan Taylor, bu evlilikten de 1 çocuk sahibi oldu. 
     Eddie Fisher ile 5 yıl evli kalan Taylor, daha sonra hayatının aşkı ünlü aktör Richard Burton ile tanıştı. Burton ile ilki 10, ikincisi 1 yıl süren iki evlilik yapan Taylor, ölene kadar sanatçıyı unutmadı. Burton'ın ölümünde en çok gözyaşı döken isim de Liz Taylor oldu. 
     Taylor'ın sondan ikinci eşi John W.Warner oldu, bu evlilik 6 sene sürdü. 
     Sekizinci evliliğini kendinden yaşça küçük Larry Fortensky ile yapan Taylor, 5 yıl evli kaldıktan sonra onunla da yollarını ayırdı. 
     
</TEXT>
</DOC>
