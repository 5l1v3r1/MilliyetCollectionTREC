<DOC>
<DOCNO> 289193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun18.html </URL>
<DATE> 2004/11/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Rusya Irak'a silah satabiliriz... 
</HEADLINE>
<TEXT>

     Rusya Savunma Bakanı Sergey İvanov, Irak'a silah satabileceklerini söyledi. 
     İvanov, İtar-Tass ajansına yaptığı açıklamada, Irak yönetiminin talep etmesi halinde Rusya'nın bu ülkeye silah satmaya hazır olduğunu belirterek, ''Irak hükümetinin askeri-teknik yardım talebinde bulunması halinde kendilerine silah satabiliriz. Eğer Irak askeri personelinin eğitilmesini isterse, bunu Rusya veya üçüncü bir ülkede yapabiliriz'' diye konuştu. 
     Rusya Genelkurmay Başkanı Yuri Baluyevski de Rus NTV televizyonuna yaptığı açıklamada, NATO Avrupa Müttefik Kuvvetler Komutanı James Jones ile görüşmesinde Jones'un da bu konuyu gündeme getirdiğini ve Irak'a Rus silahları verilebileceğini söylediğini kaydetti. 
     Irak ordusunun Sovyet silahlarıyla donatıldığını hatırlatan Baluyevski, Rus silahlarının Irak ordusu için kullanımının daha kolay ve daha pratik olduğunu sözlerine ekledi. 
     
</TEXT>
</DOC>
