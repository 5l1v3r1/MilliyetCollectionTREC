<DOC>
<DOCNO> 276483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko18.html </URL>
<DATE> 2004/10/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Efes Pilsen Rusya'daki 5. yılını kutluyor... 
</HEADLINE>
<TEXT>

     Nihat Dağdelen AA 

Efes İçecek Grubu Başkanı Muhtar Kent, Rusya'daki bira üretimini 5 yıl içinde, 170 milyon litreden 670 milyon litreye çıkardıklarını söyledi. 
     Anadolu Grubu'nun sahibi olduğu Efes Biracılık, Rusya'daki 5. yıldönümünü Moskova'da düzenlenen törenle kutlarken, törene Anadolu Grubu Başkanı Tuncay Özilhan, Kamil Yazıcı, Türkiye'nin Moskova Büyükelçisi Kurtuluş Taşkent ve Moskova Belediye Başkanı Yuri Lujkov ile çok sayıda davetli katıldı. 
     Muhtar Kent, yaptığı açıklamada, Rusya'daki yatırımlarına 1998 yılında başladıklarını belirterek, ''Efes Grubu'nun ürettiği Stary Melnik İhtiyar Değirmenci , kaliteli biralar içindeki rakipleri arasında Rusya pazarında şu anda bir numara durumunda. 5 yıl önce 170 milyon litre olan üretimimizi 670 milyon litreye çıkardık'' diye konuştu. 
     Rusya'nın en riskli döneminde Rusya'ya geldiklerini ifade eden Kent, konuşmasını şöyle sürdürdü 
     ''Rusya'da 1998 yılının Ağustos ayındaki kriz patlak verdiğinde yatırımlarımızın yarısını tamamlamış durumdaydık. Bizim için iki seçenek vardı ya yatırımı durdurmak ya da devam etmek. Biz devam ettik. Bugün Rusya, dünya bira piyasasında 5. büyük ülke ve halkın alım gücü giderek yükselmekte. Bugün Rusya'daki ortam başladığımız döneme kıyasla çok çok daha iyi durumda.'' Efes'in, Rus markası bira markalarıyla Rusya piyasasının önemli oyuncularından biri haline geldiğini söyleyen Kent, ''Moskova-Rostov-Ufa'daki altın üçgenimizi Efes Grubu'nun fabrikalarının bulunduğu 3 kent çok kısa sürede genişletmeyi planlıyoruz. Bu mevcut fabrikalarımızın kapasitelerini yükseltme şeklinde olabilir'' dedi. 
     
     ''NASIL BİRA İSTEDİKLERİNİ RUS HALKINA SORDUK'' 
     Efes Grubu'nun Moskova'daki yatırımına başlamadan önce, Rusya piyasasında ciddi bir araştırma yaptığını kaydeden Kent, ''Nasıl bira istediklerini Ruslara sorduk. Onlar da bize kesinlikle yabancı bira istemediklerini çünkü 1998 yılında çıkan krizi yabancılara bağlıyorlardı'' diye konuştu. 
     Yaptıkları araştırmada, Rus halkının Rusya'nın eski büyük günlerine layık, adı ve kendisi Rus olan ancak yabancı bira kalitesinde bir ürün istediklerinin ortaya çıktığını söyleyen Kent, ''Araştırma sonucu Rus halkının bira markasının kesinlikle yabancı olmamasını istediği ortaya çıtı. Yabancı bira kalitesinde ucuz ve adı Rus olan bira istiyorlardı. Stari Menlik böyle doğdu'' dedi. 
     Stary Menlik'in bugün her yerde, Rusların kaliteli birası olarak kabul edildiği ve Rusya'daki fabrikalardan Ukrayna, Kazakistan Sırbistan ve ABD gibi ülkelere Stari Menlik birası gönderdiklerini kaydeden Kent, ''Her zaman tüketicinin nabzını tutuyoruz. Başarımızdaki sır, çok iyi dağıtım, pazarlama ve Rus halkının sürekli nabzını tutmada yatıyor'' diye konuştu. 
     Efes'in Rusya gibi bir ülkede 300 yıllık geçmişi olan dünya bira evleriyle yarışta ilk sıralarda yer almasının küçümsenecek bir başarı olmadığını kaydeden Kent, ''Daha önce hedefimiz yurtdışındaki bira satışını Türkiye'dekine eşit hale getirmekti. Bunu başardık, şimdiki hedefimiz bunu iki katına çıkarmak'' dedi. 
     Kent, 1998 yılında Rusya'daki bira üretiminin yılda 4 milyar litre olduğunu ve bu rakamın 2004 itibariyle 8 milyar litreye çıktığını belirterek, ''Grubumuzun bira satışı geçen yıla nazaran yüzde 40 oranında arttı. Bu Rusya'daki bira piyasasındaki büyümenin 4 katından fazla bir oran'' dedi. 
     Hedeflerinin Stary Menlik'i Ruslar'ın yaşadığı coğrafyalarda bölgesel bir marka haline getirmek olduğunu kaydeden Kent, şunları kaydetti 
     ''Rusya dünyanın 5. büyük bira pazarı. Bunu dikkate alırsanız başarımızın önemini daha da net görürsünüz. Buraya daha önceden geldik ve haklı çıktığımızı görmekten mutluyuz. Burada yatırım yapacak Türk şirketlerine her türlü konuda yardımcı olmaya hazırız. Türkiye'den buraya daha fazla yatırım gelmesi lazım ama çok geç kalmadan. Çünkü Avrupalı firmalar giderek burada yerleşmeye başlıyorlar.'' 
     
     BELEDİYE BAŞKANI LUJKOV 
     Moskova Belediye Başkanı Yuri Lujkov da, Efes grubunun Moskova'daki fabrikasını gezdikten sonra gazetecilere yaptığı açıklamada, ''Türkler burada böyle bir fabrika kurmak istediklerini söyledikleri zaman, bazı çevreler Türkler bunun altından kalkabilir mi diye kuşku duyuyordu. Fakat onlar bu işi çok iyi yaptılar'' diye konuştu. 
     Türk yatırımcıların Moskova'da çok başarılı işler yaptığını ifade eden Lujkov, ''Bizim için, güvenilir bir ortak Efes grubu . Burada çok sayıda kişi için iş imkanı yarattılar ve vergilerini ödedikleri için Rusya da kazanıyor. Doğal olarak kendileri de kazanıyor'' dedi. 
     Efes grubunun Rusya'daki yatırımlarını genişletmek istediğini belirten Lujkov, kendilerinin de bu konuda Efes grubuna yardımcı olacağını söyledi. 
     Tuncay Özilhan da 5. yıldönümü münasebetiyle verilen yemekte yaptığı konuşmada, Lujkov'a kendilerine verdiği destekten dolayı teşekkür ederek bir plaket hediye etti. 
     
</TEXT>
</DOC>
