<DOC>
<DOCNO> 289023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonspo17.html </URL>
<DATE> 2004/11/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Servet Tomas-Song ikilisini beğeniyorum 
</HEADLINE>
<TEXT>

     Fenerbahçe'nin A milli oyuncusu Servet Çetin, takım olarak savunma yapıp, takım halinde hücum ettiklerini belirterek, ''Fenerbahçe defansı devamlı eleştiriliyor, ama ligde en az gol yiyen takım biziz'' dedi. 
     A Milli Futbol Takımı kampında AA muhabirinin sorularını yanıtlayan Servet, eleştirilere fazla aldırmadığını kaydederek, ''Tamam, Şampiyonlar Ligi'nde fazla gol yemiş olabiliriz. Tecrübe eksikliğimiz vardı. Ama Türkiye Ligi'nin en az gol yiyen takımıyız'' diye konuştu. 
     Fenerbahçe savunmasında yer alan oyuncuların A Milli Takım'da da forma giydiğine dikkati çeken Servet, şöyle devam etti 
     ''Ben, Deniz, Ümit ve Rüştü ağabeyler milli takımda da oynuyoruz. Eğer bizim defansımız kötüyse o zaman bizim milli takımda da yer almamamız gerekiyor, daha başka arkadaşlar, daha faydalı arkadaşların milli takımda oynaması gerekiyor. Yani bunlar yersiz eleştiriler. Ben haklı bulmuyorum. Ama eleştiren herkese saygı duyuyoruz. İşimizi iyi yaptığımız zamanı da kötü yaptığımız zamanı da biliyoruz. O yüzden kendi içimizde zaten eleştirilerimizi yapıyoruz.'' 
     
     ''ESKİ GÜCÜMDE, ESKİ ÇABUKLUĞUMDA DEĞİLİM'' 
     Servet Çetin, geçen sezon Fenerbahçe'de forma giyememesinin performansını geriye götürdüğünü kaydederek, ''Hala geçen sezon oynamamanın sıkıntısını yaşıyorum. Geçen sezon oynasaydım bugünkü Servet'ten çok daha iyi olurdum. Çünkü o zaman hazırdım. Geldiğimde Denizli'de devamlı oynuyordum'' dedi. 
     Fenerbahçe'de farklı nedenlerden dolayı geçen sezon fazla şans bulamamasının kendisini etkilediğini anlatan Servet, şunları söyledi 
     ''Hala tam olarak kendime gelemedim. Bazı eksiklerim var. Hala eksi gücümde hissetmiyorum, eski çabukluğumda değilim. O yüzden futbolcu her zaman oynayacak. Oynamazsa her zaman geriler. Bazı insanlar Oturacaksın, bekleyeceksin, bir şeyler öğreneceksin der. Futbolcunun oturarak hiçbir şey öğreneceğine inanmıyorum. Futbolcu oynayacak, oynadığı zaman öğrenir, oynadığı zaman tecrübe kazanır. Öyle oturarak hiçbir şey olmuyor. Bu sene oynuyorum. Daha şu anda kendimi bulamadım ama yavaş yavaş grafiğim yükseliyor.'' Servet, '' Futbolcu kenarda oturarak hiçbir şey öğrenemez diyorsun. Fenerbahçe'de Mahmut Hanefi, Semih gibi gençler forma şansı bulamıyor. Bu konuda ne düşünüyorsun'' sorusuna, ''Bazı kişiler beklemek zorunda kalıyor. O arkadaşlara üzülüyorum, çünkü ben de bunu yaşadım. Fenerbahçe'ye gelene kadar hiçbir zaman yedek kalmamıştım. Beni yedek kalmak bayağı etkiledi. Bazı futbolcuları moral olarak fazla etkilemez ama performansları geriler. Sonuçta bir takım 11 kişi sahaya çıkıyor. Oynamayan futbolculara Allah sabır versin'' karşılığını verdi. 
     
     ''HEDEFİMİZ UEFA KUPASI'NA KATILMAK'' 
     Servet, Türkiye Ligi'nde başarılı sonuçlar alan Fenerbahçe'nin Avrupa Şampiyonlar Ligi'nde tecrübe eksikliği nedeniyle istediği sonuçları elde edemediğini söyledi. 
     Bu yıl Fenerbahçe için Şampiyonlar Ligi'nin iyi bir tecrübe olduğunu dile getiren genç futbolcu, ''Şampiyonlar Ligi'nde iyi maçlar çıkardık. Ama gönül isterdi ki orada başarılı olalım. Daha genciz, inşallah Avrupa'da da başarılı sonuçlar alırız'' dedi. 
     Servet, artık UEFA Kupası'na katılmayı hedeflediklerini ifade ederek, ''Şampiyonlar Ligi'nde bir üst tur çok zor. Hedefimiz UEFA Kupası'na katılmak. Sparta Prag maçı Olympique Lyon ve Manchester United maçlarından daha zor geçecek. Rakibimiz hem içerde iyi oynuyor hem de UEFA Kupası'na katılmaları için mutlaka bizi yenmeleri gerekiyor. İnşallah oradan alnımızın akıyla çıkarız'' diye konuştu. 
     
     ''TOMAS-SONG İKİLİSİNİ BEĞENİYORUM'' 
     Ezeli rakipleri Galatasaray'ın savunmasını başarılı bulduğunu belirten Servet, ''Tomas-Song ikilisi gerçekten çok iyi ve ikisi de tecrübeli. Şu anda Galatasaray savunması da çok iyi'' dedi. 
     Servet, Luciano ile kendisinin de anlaştığını ifade ederek, ''Bizim zaten anlaşmamız gerekiyor, işimiz bu. Eğer Luciano ile anlaşamazsam takımda performansımız düşer'' diye konuştu. 
     
     ''LYON MAÇINDA HIRSIMA YENİK DÜŞTÜM'' 
     Defans oyuncusu olmasına rağmen çok az sarı kart gören bir futbolcu olduğunu vurgulayan milli oyuncu, ''Bir sezonda yaklaşık 40 maç oynuyorum, en fazla 4 sarı kartla sezonu tamamlıyorum'' dedi. 
     Servet, Sparta Prag ve Olympique Lyon maçlarında talihsiz bir şekilde 2 kırmızı kart gördüğünü anlatarak, şunları kaydetti 
     ''Olympique Lyon maçında ilk sarı kartı çok erken gördüm. Saha zemini çok ağırdı, ayakta durmakta zorlanıyorduk. Rakibin de çok çabuk futbolcuları vardı. O dakikaya kadar çok kontrollü oynadım, bazı pozisyonlarda rakibe basmadım. Ama 2. golü bulduktan sonra hırsıma yenik düştüm, orada yapmaman gereken bir hareket yaptım. Sonuçta üzüldük ama unutmak zorundayız. Üst üste gelince insanlar Servet devamlı kart görüyor diyor, öyle bir imajım oldu ama böyle bir şey yok. Araştırılırsa Servet, Türkiye Ligi'nde en az kart gören oyunculardan biridir.'' Futbolcular olarak Fenerbahçe'yi başarılı bir şekilde temsil etmek için ellerinden geleni yaptıklarını ifade eden Servet, ''Gerek Türkiye Ligi'nde, gerek Türkiye Kupası'nda başarılı olmak ve UEFA Kupası'na katılıp orada iyi şeyler yapmak istiyoruz. İnşallah Fenerbahçe camiasına layık oluruz'' şeklinde konuştu. 
     
     MİLLİ TAKIM 
     Servet Çetin, Ukrayna maçı öncesi milli takımda iyi bir arkadaşlık ortamı olduğunu, kampta hiç sıkılmadıklarını söyledi. 
     Kamp döneminin uzun olmasının önemli olmadığını vurgulayan Servet, şöyle konuştu 
     ''Hocamız bize bayram izni verdi ve gittik ailelerimizle bayramlaştık. Daha sonra tüm milli takımlar bayramlaştı, başkanımız ve yöneticilerimiz de bizimle yemek yedi. Bu bizim için iyi moral oldu. Kampın uzun olması problem olmaz. Üzerimizde büyük bir yük ve sorumluluk var. Normalde insanların alışık olmadığı bir durum. 10 gün kamp olur mu diyorlar. Ama biz sıkılmadan kampı sürdürüyoruz. Arkadaşlık, muhabbet çok iyi. Bu idmanlara da yansıyor. İdmanlar da çok neşeli geçiyor. Hedefimiz bütün bu olumlu şeylerin Ukrayna maçına yansıması.'' 
     
     UKRAYNA MAÇI 
     Servet, rakipleri belli olduğunda grupta liderlik mücadelesinin Türkiye, Ukrayna, Danimarka ve Yunanistan arasında olacağını düşündüklerini ifade ederek, ''Düşündüğümüz gibi oluyor. Ukrayna almış olduğu iyi neticeler sonunda şu anda grup birincisi. Evimizde yapacağımız maçı kazanıp, lider konumuna geçmek istiyoruz. Bunu başaracak gücümüz var. Ayrıca milli takımın buna ihtiyacı var. Tabii Kazanacağız demekle olmuyor. Çıkacağız sahada bize yakışır futbolu oynayacağız, mücadele edeceğiz. Hakkettiğimiz bir sonucu almak istiyoruz'' şeklinde konuştu. 
     Normalde futbolcuların küçük-büyük takım ayrımı yapmaması gerektiğini anlatan Servet, ''Ama biz büyük takımlara karşı her zaman iyi konsantre oluyoruz ve iyi mücadele ediyoruz. Grupta da hedef aldığımız takımlara karşı Yunanistan ve Danimarka maçlarında iyi konsantre olup, iyi mücadele ettik. Ukrayna maçı da öyle olacak. Hem grup lideri hem de iyi bir takım. Bu yüzden daha iyi motive oluyoruz'' dedi. 
     Servet, milli takımdaki genç oyuncuların uzun yıllar ülke futboluna hizmet edeceğini de belirterek, ''Danimarka maçında sahada oynayanların çoğu genç oyunculardı. Uzun yıllar ülke futboluna hizmet edecek kişiler. Bu da ülkemiz için çok önemli. Uzun yıllar birlikte oynayan futbolcular her zaman daha başarılı olur'' diye konuştu. 
     
</TEXT>
</DOC>
