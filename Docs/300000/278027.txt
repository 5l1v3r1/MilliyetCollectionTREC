<DOC>
<DOCNO> 278027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun37.html </URL>
<DATE> 2004/10/07/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
BM yetkilisi "Çekirge, Afrika için savaştan daha tehlikeli" 
</HEADLINE>
<TEXT>

     Çekirge sürülerinin Afrika için savaşlardan daha tehlikeli olduğu bildirildi. BM genel sekreterinin insani yardımlardan sorumlu yardımcısı Jan Egeland, Cenevre'de düzenlediği basın toplantısında, son haftalarda Afrika'nın kuzeyinde ortaya çıkan çekirge sürülerinin, Afrika ülkeleri için yarattığı tehlikeye dikkati çekti. 
     ''Çekirge sürüleri, Afrika halklarının geçimlerini sağlayabilmeleri bakımından savaşlardan, örneğin Darfur'daki çatışmadan daha büyük tehlike'' diyen BM yetkilisi, çekirgelerle mücadele için uluslararası topluluğa yardım çağrısında bulundu. 
     Egeland, ''Bu mücadeleyi kısa zamanda kazanamazsak, çekirge felaketinin boyutları kat be kat artacak, yoksul Afrika ülkelerinde milyonlarca insan, yiyecek bir lokma ekmek bulamayacak hale gelecektir'' diyerek karamsar tablo çizdi. 
     Moritanya, Mali, Nijer, Senegal, Tunus, Fas ve Cezayir, önlerine çıkan bütün tarım ürünlerini silip süpüren çekirge sürüleriyle mücadele etmeye çalışıyor. 
     
</TEXT>
</DOC>
