<DOC>
<DOCNO> 269105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/guncel/axgun01.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplar Suç bizde 
</HEADLINE>
<TEXT>


Çeçen teröristlerin çocukları rehin almasının Müslümanlar için "utanç kaynağı" olduğunu vurgulayan Arap basını, "İslam ve Arap dünyası suçu kendinde aramalıdır" yorumunu yaptı 

DIŞ HABERLER SERVİSİ 

Kuzey Osetya'nın Beslan kentinde çoğu çocuk 300'den fazla kişinin ölümüyle sonuçlanan rehin alma eylemini tüm dünya lanetlerken, Arap basını, artan İslamcı terörün etkisiyle Arap ve Müslüman kimliğinin terörizmle adeta özdeşleşmesinin nedenlerini sorgulamaya başladı. Arap basını, "İslam ve Arap dünyasının suçu kendisinde araması gerektiğini" vurguladı. 
Merkezi Dubai'de bulunan El Arabiya televizyonunun Genel Yayın Yönetmeni Abdulrahman el Raşid, Eşşark El Evsat gazetesinde yazdığı "Acı gerçek Dünyanın tüm teröristleri Müslüman" başlıklı yazısında, son 10 yılda okullara, otobüslere ve devlet binalarına düzenlenen intihar saldırılarının hemen hemen hepsinin arkasında Müslümanlar bulunduğunu vurguladı. El Raşid, "Terörist evlatlarımız yoz kültürümüzün nihai ürünüdür" diye yazdı. Bu tablonun tüm Müslümanlar için "Utandırıcı, acı verici ve yıpratıcı" bir durum olduğunu belirten Raşid, "Lanetleme ve haklı çıkarma yerine, bu utanılacak gerçekleri kabul etmediğimiz takdirde, Müslümanlar kirlenen imajlarını asla temizleyemeyecekler" dedi. Raşid, Rusya, Irak, Sudan, Suudi Arabistan ve Yemen'de son dönemde gerçekleşen saldırıların arkasındaki radikal grupların, El Kaide lideri Usame Bin Ladin'in ideolojisinden etkilendiklerini kaydetti. 

'Aptal teröristler' 
Mısırlı İslam uzmanı Ahmed Bahgat da, Mısır gazetesi El Ahram'daki yazısında, Rusya ve Irak'taki rehin alma eylemlerinin yalnızca İslama zarar verdiğini belirtti. Baghat, ölü ve yaralı Rus öğrencilerin dehşet verici fotoğraflarının Müslümanları "Çocuk kanı ve onların ailelerinin acılarıyla beslenen canavarlar" olarak gösterdiğini ifade ederek, "İslamın tüm düşmanları bir araya gelip onun imajına zarar vermek isteseydi, İslamın oğullarının bu çağın gerçeklerini yanlış anlayarak, yanlış hesaplayarak gösterdikleri aptallıkla yaptıkları kadar zarar veremezlerdi" dedi. 

Ölü sayısı 400'e yaklaştı 

MOSKOVA Milliyet 
Kuzey Osetya'da saatlerce süren çatışmayla noktalanan operasyon sırasında hayatını kaybeden-lerin sayısı 400'e yaklaştı. Rusya Başsavcı Yardımcısı Sergey Fridinskiy, ölü sayısının 322'ye ulaştığını, bunlardan 155'inin çocuk olduğunu açıkladı. Fridinskiy, spor salonundaki enkazın altında h l ceset bulunması nedeniyle ölü sayısının artmasının beklendiğini söyledi. Bazı kaynaklar ölü sayısının 600'e ulaşabileceğini öne sürdü. Yaralılardan 63'ünün de öldüğü kaydedildi. Hastanelerde yarısı çocuk yaklaşık 700 yaralı bulunuyor. 

Arap liderlerden lanet 

Arap ülkelerinin liderleri eylemi şiddetle kınadı. Mısır Devlet Başkanı Hüsnü Mübarek, Rus halkıyla dayanışma içinde olduklarını söyledi. Lübnan Devlet Başkanı Emile Lahud baskını kınadı. Kuveyt Başbakanı El Sabah Rusya ile dayanışma içinde olduklarını bildirdi. Ürdün eylemi kınadığını açıkladı. İran rehin alma eylemlerini, 'tamamen insanlık dışı' diye nitelendirdi. Mısır'daki El Ezher Medresesi Büyük Şeyhi Muhammed Seyid Tantavi de, Cuma hutbesinde, eylemi "canice" diye değerlendirerek kınadı. 

Çeçen dernekleri kızgın 

İSTANBUL Milliyet 
Türkiye'deki Kafkas - Çeçen dernekleri, teröristlerin eyleminin Çeçenistan'daki mücadeleye büyük darbe indirdiğini açıkladı. Kafkas Vakfı Başkanı Mehdi Nusret Çetinbaş, "Çeçenistan'da intikam duygularıyla dolu 30 - 40 kişilik serseri gruplar var. Bu olay Çeçenistan dışında herkesin işine yarar. Türkiye'deki tüm Çeçen dernekler olayı kınıyor" dedi. Kafkas Çeçen Dayanışma Derneği Başkanı Muktedir İlhan da "Yakınlarını kaybetmiş, şuursuz çok sayıda Çeçen" olduğunu belirterek, "Bu bir terör olayıdır. '10 yılda 250 bin Çeçen öldü' diye 250 insanı öldürme hakkına sahip olamazsınız" diye konuştu. 


</TEXT>
</DOC>
