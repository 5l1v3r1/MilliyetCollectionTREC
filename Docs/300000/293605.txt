<DOC>
<DOCNO> 293605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas22.html </URL>
<DATE> 2004/11/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dünyanın en büyük yıkımı 7 gökdelen yıkılıyor 
</HEADLINE>
<TEXT>

     Hong Kong'da iki yıl önce yapımı tamamlanan 2500 daireden oluşan 7 gökdelen, daha kimse içlerine adım bile atmamışken, konut fiyatları düşmesin diye yıkılacak. 
     Sosyal konutları yaptıran yetkililer, bu fikirden vazgeçerek mütevazı dairelerin yerine lüks konutlar yapmaya karar verdiler. 
     Tartışma yaratan karar uyarınca, dünyanın bu en büyük yıkımı Haziran 2005'de başlayıp yaklaşık 10 ay sürecek. 
     Yıkım faaliyetinin çevreye zarar vermemesi için gereken önlemlerin alınacağı açıklansa da Çevre Bakanı Sarah Liao, yıkım kararını eleştirdi ve bunun çevreye zarar vermesinin önlenemeyeceğini belirtti. 
     Çevreciler de yıkım kararını eleştirdiler ve bunun savurganlık olduğunu belirttiler. Tonlarca çelik, ahşap ve betonun imha edileceğini kaydeden çevreciler, yeni binalar için çok büyük yeni kaynak ayrılması gerekeceğine işaret ettiler. 
     Yıkım kararını veren yetkililer ise tam sayfa gazete ilanlarıyla kendilerini savundular ve bunun, devletin vergi gelirlerini artıracağını, deniz kıyısını güzelleştireceğini ve istihdam yaratacağını öne sürdüler. 
     Gazetelere göre, gökdelenlerden 200 bin ton moloz çıkacak. Bu molozun arasında 2470 küvet, bir o kadar tuvalet ve mutfak, 5 binden fazla lavabo, 12 bin kapı bulunacak. Çelik, alüminyum ve ahşap ise yeniden kullanılmak üzere değerlendirilecek. 
     
</TEXT>
</DOC>
