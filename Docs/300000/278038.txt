<DOC>
<DOCNO> 278038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko06.html </URL>
<DATE> 2004/10/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Eylül'de en çok borsa kazandırdı 
</HEADLINE>
<TEXT>

     Finansal yatırım araçları arasında, bu yılın Eylül ayında aylık ve yıllık bazda en fazla reel getiriyi borsa sağladı. 
     Devlet İstatistik Enstitüsü DİE , seçilmiş finansal yatırım araçlarının 2004 Eylül ayı itibarıyla gerçekleşen reel getiri oranlarını açıkladı. 
     1994 100 bazlı Toptan Eşya Fiyatları Endeksi TEFE ile indirgenerek yapılan hesaplamalara göre, borsa endeksi Eylül ayında, bir önceki aya göre yüzde 8.7 reel getiriyle yatırımcısını sevindirdi. 
     Eylül ayında dolar yüzde 0.2, altın külçe yüzde 1.6, euro yüzde 0.4 oranında reel getiri sağlarken, mevduat faizinin brüt reel getirisi sıfır oldu. 
     
     YILLIK GETİRİ 
     Eylül ayı itibariyle son bir yıla bakıldığında ise borsa endeksi, mevduat faizi, euro ve altına yatırım yapanlar reel bazda kazanırken, dolara yatırım yapanlar zarar etti. 
     Borsa endeksinin yüzde 49, mevduat faizi brüt yüzde 17.8, euro yüzde 5.6, külçe altın yüzde 3.6 yıllık bazda reel getiri sağlarken, dolarda aynı dönemde yüzde 2.9 oranında getiri kaybı oldu. 
     
     SON ÜÇ AYLIK DÖNEM 
     Eylül 2004 itibariyle TEFE bazında üç aylık dönemde ise seçilmiş finansal yatırım araçlarından banka mevduatı brüt yüzde 4.4, borsa endeksi yüzde 22.3, euro yüzde 0.2 ve külçe altın yüzde 2.9 oranında reel getiri sağlarken, dolar yüzde 0.4 düşüşle tasarrufçusunu zarara uğrattı. 
     
</TEXT>
</DOC>
