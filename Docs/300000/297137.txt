<DOC>
<DOCNO> 297137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/spo03.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi ışığı gördü 
</HEADLINE>
<TEXT>


Galatasaray Teknik Direktörü'nün kazandığı ilk derbi sonrası yüzü güldü. Rumen teknik adam, "Geleceğimiz açısından çok önemli galibiyet. Takım eski ruhuna geri döndü" açıklamasını yaptı 

ERHAN TELLİ 


'Akıllı oynadık' 
BEŞİKTAŞ önünde iki derbide de galibiyet göremeyen Gheorghe Hagi, Fenerbahçe önünde muradına erdi. Maçtan sonra oldukça neşeli olduğu gözlenen Rumen hoca, "Sahada tek takım vardı, o da bizdik. Rakibi çok iyi analiz etmiştik. Bizi sahalarında bekleyeceklerini biliyorduk. Akıllı, sabırlı oynadık. Özellikle Alex'e hiç boş alanlar bırakmadık. Geleceğimiz için çok önemli bir galibiyet. İstedik ve kazandık" diye konuştu. 

Sözünü tuttu 
TARAFTARLARA önceki günkü basın toplantısında söz verdiğini hatırlatan Hagi, geceyi şölene çevirip, şov yaptıklarını vurguladı. Oyuncularını öven Hagi, "Çok iyi mücadele ettiler. İkisi hastanelik bile oldu. Takım eski ruhuna kavuştuğu için de mutluyum. Yeni bir hocayım, 5-6 ay içinde takımım bu seviyeye geldiği için de ayrıca mutluluk yaşıyorum. Sonuçlara bağlı yaşadığım için oyuncularımın her zaman arkasındayım" dedi. 

'Hakkımızla aldık' 
ÜST düzey bir takıma karşı mücadele ettiklerinin altını çizen Hagi, şöyle devam etti "Ligin en iyi iki takımı karşılaştı. Rakibimiz çok formdaydı, ama her yönden onlardan üstündük. Sahada yapacağımız her şeyi yaptık. Hakkını hak edene verelim, bu akşam dün akşam Galatasaray çok iyi oynadı. Çünkü çok çalıştık. Zirve için yarışıyoruz. Lig uzun maraton. Ancak artık Denizlispor maçını düşünmek zorundayız". 

İki fire verdiler 

Önce Hasan Şaş 
SARI - Kırmızılı takımda, Fenerbahçe galibiyetinin coşkusu yaşanırken, Hasan Şaş ve Necati'nin sakatlıkları moralleri alt üst etti. Derbi maçında ilk darbeyi yiyen isim Hasan Şaş oldu. Yıldız futbolcu, karşılaşmanın 36. dakikasında Önder ile girdiği ikili mücadelenin ardından sol bileğinden sakatlandı. Kırık şüphesiyle hemen hastaneye götürülen Hasan'ın MR'ı çekildi. Tecrübeli oyuncunun bileğinde ezilme olduğu bildirildi. 

Necati dayanamadı 
ASLAN'IN tek golünü atan Necati de bir kafa topunda Ümit Özat ile çarpıştı. Başına darbe alan Necati, kendi isteğiyle sahaya döndü. Ancak golcü, bir süre sonra başı dönünce çıkmak istedi. Ayakta durmakta zorluk çeken Necati de hastaneye götürüldü. Sabri de son 20 dakikayı sakat sakat tamamladı. Bileğinin burkulduğunu ve çok acı çektiğini söyleyen genç futbolcu, "Üç oyuncu değiştirmiştik. Bu nedenle sahada kalmaya mecburdum" dedi. 

22'şer milyar prim 

Cepleri dolacak 
100. yılda şampiyonluk hedefleyen Galatasaray'da, ezeli rakip Fenerbahçe önünde alınan galibiyet sonrası kese açıldı. Maçtan önce "Her horoz kendi çöplüğünde öter" diyen Futbol Şube Sorumlusu Ergun Gürsoy, galibiyet sonrası Başkan Özhan Canaydın ile kucaklaşıp, kısa görüşmede prim konusunu açtı. Daha sonra yönetici Fatih Gökşen, 15'er bin dolar Yaklaşık 22 milyar lira ödeneceğini açıkladı. 

'Gurur duyuyorum' 
CANAYDIN, "Hepsi müthişti, seyircimle, teknik heyetimle, oyuncularımla gurur duyuyorum" dedi. İkinci Başkan Turgay Kıran da, "Varımızı yoğumuz ortaya koyduk" ifadesini kullandı. Futbolculardan Orhan Ak, "Ne olursa olsun bu mutluluğu seyircimize yaşatmamız gerekiyordu" derken, Sabri de, "İşi ilk yarıda bitirebilirdik. 3 puan taraftara armağan olsun. Bize güvensinler, sezon sonu şampiyon olacağız" diye konuştu. 

Maçtan notlar 

Sami Yen'de ağır misafir 
HAGİ'NİN "Kariyerimin en önemli derbisi" dediği Fenerbahçe maçında arkadaşları Romanya'dan Petrescu, Popescu ve menajer Becali karşılaşmayı izledi. 

Skorbordda nostalji 
ALİ Sami Yen Stadı'nın skorbordu, dünkü maç öncesinde Galatasaraylı taraftarlara nostalji yaşattı. Neuchautel Xamax maçıyla başlayıp, UEFA Kupası'nı kazandığı Arsenal maçına dek elde edilen zaferler, taraftarlarla izletildi. 

'Şiddete son' 
GALATASARAY, taraftarını centilmenliğe davet eden çıkartmalar dağıttı. Çıkartmalarda, "Ben holigan değil taraftarım, Sporda şiddete son'' yazısı yer aldı. 

Hagi, Daum'u kızdırdı 

'Sadece uyardım' 
GALATASARAY'IN Necati Ateş ile bulduğu gol sonrası Teknik Direktör Hagi ile Fenerbahçe'nin hocası Daum arasında gerginlik yaşandı. Rumen hocanın, pozisyona tepki gösteren ve saha kenarına gelerek, hakem Cem Papila'ya itiraz eden Alman çalıştırıcıya, "Kulübene gir, fazla bağırma" dediği öğrenildi. Hagi bu davranışıyla ilgili olarak, "Çizgiyi ihlal eden bir Fenerbahçeli vardı. Uyardım. Ama kim olduğu bana kalsın" diye konuştu. 

'Özür dilerim' 
DAUM maçtan sonra yanına gelen Hagi'nin elini sıkmadı. Rumen hoca, "Ne olduğunu anlayamadım. Ben el sıkışmak istedim. O ise tribünleri gösterdi. Herhalde şovlardan etkilendi ve atmosferi çok beğendi" yorumunu yaptı. Alman hoca ise elini uzatmaması gibi bir durumun söz konusu olmadığını belirtti, "Hagi bana birşeyler söyledi. Ben de ona bir yorum yaptım. Sanırım bunu beğenmedi. Eğer yanlış anlaşıldıysam özür dilerim" dedi. 

'Felipe bekliyor' 

Ergun Gürsoy açıkladı 
GALATASARAY'DA 10 numara arayışlarında gözler Brezilyalı yıldız Felipe'ye çevrildi. Fatih Terim döneminde ülkesine giden ve Sarı - Kırmızılı kulüple mahkemelik olan Sambacı'nın Türkiye'ye dönmeyi kabul ettiği öğrenildi. Galatasaray İkinci Başkanı ve Futbol Şube Sorumlusu Ergun Gürsoy, Felipe ile bir süredir devam eden görüşmelerin olumlu sonuçlandığını açıkladı. 

'Onay bekliyoruz' 
ERGUN Gürsoy, Felipe'nin Galatasaray'a geri dönmeye hazır olduğunu bildirdi. Galatasaray İkinci Başkanı, "Geniş bir araştırma yapacağım. Fatih Terim ile konuşacağım, bizim hocaya soracağım. Sonra da yönetim kurulu görüşecek. Herkes onay verirse Felipe'yi tekrar geri getiririz. Ocak ayına kadar bu konu netleşir. Kimse merak etmesin" ifadelerini kullandı. 

'Açılın arkadaşlar' 

Papila başlatmadı 
FUTBOL Federasyonu'nun "Tribün merdivenleri boşalmadan maç başlamaz" talimatı nedeniyle Galatasaray - Fenerbahçe derbisi 10 dakika rötarlı başladı. Merkez Hakem Komitesi Başkanı Sabri Çelik maçın gözlemciliğini yaparken, merdivenlerin boşaltılmaması nedeniyle ilk düdüğün çalınmamasını istedi. Hakem Cem Papila da saha içinde bekledi. 

Anonslar yapıldı 
ALİ Sami Yen Stadı'nda taraftarların çıkış merdivenlerini boşaltması için sık sık anonslar yapıldı. Bu sırada Galatasaray'ın yıldız isimlerinden Necati Ateş kapalı tribünün önüne gelerek, "Açılın arkadaşlar. Maç başlamayacak" şeklinde işaretler yaptı. Karşılaşmada 3 bin 500 polis görev yaparken, stat 13.30'da tepeden tırnağa arandı. 

Yine bıçak yakalandı 

Hiç ders almamış 
TRİBÜN terönünün sona ermesi için haftalardır yapılan çağrılara karşın Ali Sami Yen Stadı'nın gişelerinde bir taraftar yine bıçakla yakalandı. Emniyet güçleri üzerinden sustalı bıçak çıkan holiganı gözaltına alarak, hakkında yasal işlem başlattı. Bu arada stad çevresinde görev yapan sivil polisler de karaborsa bilet satan iki kişiyi gözaltına aldı. 

Zafer genç Aslanlar'ın 4-2 

PAF Ligi'nin derbi maçında Galatasaray Fenerbahçe'yi 4 - 2 yenerek, üç puanın sahibi oldu. Sarı - Kırmızılılar, 5. dakikada Uğur Erdoğan'ın golüyle öne geçti. Fenerbahçe, 14'te Raşit ile eşitliği yakaladı. 17 ve 38. dakikalarda Arda, Sarı - Kırmızılı takımı rahatlattı 3 - 1. 57'de Güven'in golüyle umutlanan Sarı - Lacivertliler, 76. dakikada golcü Arda'ya engel olamadı 4 - 2. 

'Hepimiz kardeşiz' 

EYÜP semtinde oturan iki takım taraftarları, Eyüp Sultan Camii'nde buluştu. Eyüp Adliyesi önünde Sarı-Kırmızılılar, caddenin trafiğini kesip, bir süre tezahürat yaptı. Camiye yürüyen grup, burada Fenerbahçeliler ile karşılaştı. Sarmaş dolaş olan iki topluluk, "Hepimiz kardeşiz, terörist değil" ve "Oyuncak değiliz, terörist değiliz, taraftarız" sloganı attı. 


</TEXT>
</DOC>
