<DOC>
<DOCNO> 269644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/spor/spo05.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ottomatik tahmin 
</HEADLINE>
<TEXT>


MİLLİYET'E konuşan Yunanistan Milli Takımı'nın hocası Otto Rehhagel iddialı açıklamalarda bulundu, "Türkiye'yi yeneceğimize inanıyorum. Skorun ne olacağını söyleyemem ama üç puan alacak takımı biliyorum, o da biziz" dedi 

MEHMET DEMİRCAN-YORGO KIRBAKİ 


GRUP elemelerine şok Arnavutluk yenilgisi ile başlayan Yunanistan'ın Atina'daki ilk idmanını Türk basınından sadece Milliyet izledi. Antrenman sonrası ekibimizin sorularını yanıtlayan Yunanistan Milli Takımı'nın hocası Otto Rehhagel, iddialı açıklamalarda bulundu. Rehhagel, "Elemelere beklenmedik bir yenilgiyle başladık. Ancak henüz yolun başındayız. Sahamızdaki atmosferi çok iyi bilen bir kişi olarak Türkiye'yi mağlup edeceğimize inanıyorum. Skorun ne olacağını söyleyemem, ama 3 puan alacak takımı biliyorum o da biziz" dedi. 
YUNAN Milli Takımı'nın hücumdaki gücü Zisis Vrizas ise "Bizim için tek sonuç var. O da Türkiye'yi yenmek" diye konuştu. Vrizas, "Türk ve Yunan halkları bir futbol bayramına dönüşmesi gereken bu maçın zevkini almalıdır. Biz Türk halkını seviyor ve saygı duyuyoruz. Aynı duygular eminim Türk halkında da geçerlidir" ifadesini kullandı. Mavi - Beyazlılar'ın orta sahadaki kozlarından Angelos Basinas da Türkiye'nin çok iyi bir ekip olduğunu ve çok yetenekli futbolcuların bulunduğunu belirterek, "Tam bir derbi olacak" yorumunu yaptı. 


</TEXT>
</DOC>
