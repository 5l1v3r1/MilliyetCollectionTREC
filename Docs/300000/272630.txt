<DOC>
<DOCNO> 272630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko04.html </URL>
<DATE> 2004/09/17/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
TMSF Başkanı Borç müzakeresine bellerinde silahla geliyorlar 
</HEADLINE>
<TEXT>

     TMSF Başkanı Ahmet Ertürk, ''Bugün Star Televizyonu'nu, Star Grubu'nu satmak için karşılaştığımız engeller ortada. Acele ediyoruz satmak için'' dedi. 
     Malatyalı İşadamları Derneği'nin MİA , ''TMSF'nin Bankacılık Sektöründeki Konumu ve Bankacılık Krizi'' konulu toplantısında konuşan Ertürk, göreve geldiklerinde bankacılık sektörünün ekonomiye getirdiği yükten bahsedilmediğini, bugün ise sokaktaki adamların birtakım rakamlar telaffuz ettiklerini söyledi. 
     Kendilerinin faturayı ortaya koyunca bazı eleştirilerle karşılaştıklarını kaydeden Ertürk, ''Herkes artık 37 milyar doları öğrendi. Bir anda eleştiri bombardımanına tutulduk. Sanki biz 37 milyar doları tahsil etmek istemiyormuşuz gibi'' dedi. 
     O dönemde bu işlerin failleri olanların bugün çıkıp 37 milyar dolar neden tahsil edilmiyor demelerinin çok ironik, trajik kaldığını söyleyen Ertürk, ''Ben bunu topluma büyük bir hakaret olarak telakki ediyorum. Birileri kendi failliklerini, asli aktör olarak bu işlerin içinde oynadıkları rolleri unutturmaya çalışıyorlar. Buna izin vermememiz lazım. Aksi halde aynı senaryo bir daha tekrarlanır ve bu defa fatura 37 değil, çok daha büyük çıkar'' diye konuştu. 
     Bankacılık sektörünün bugün o günlerden daha sıkı düzenlenmiş durumda olduğunu, sektöre girişlerin daha sıkı düzenlendiğini belirten Ertürk, o anlamda daha umutlu olduklarını kaydetti. 
     Ertürk, ''Türkiye'de servet artık kendi doğal mekanizmaları içinde el değiştirsin. Hiçbir siyasi ve siyaset dışı güç bizim, toplumun bu siyaset dışı mekanizmaları görmemesi için önümüze cambazlar getirip oynamasın. Geçmişte bu yaşandı, biz cambaza bakarken cebimizden paralar gitti'' dedi. 

     
</TEXT>
</DOC>
