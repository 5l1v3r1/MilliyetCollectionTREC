<DOC>
<DOCNO> 268906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/guncel/gun05.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceciye 'ödül' 
</HEADLINE>
<TEXT>


1999'da gözaltına alındıktan sonra ölen sendikacı Süleyman Yeter ve 15 arkadaşına işkence etmekle suçlanan polisler zaman aşımıyla kurtuluyor... 

ESRA ALUS İstanbul 

Limter - İş Sendikası Eğitim Uzmanı Süleyman Yeter'in aralarında bulunduğu 15 kişiye gözaltında işkence yaptıkları iddiasıyla aldıkları ceza Yargıtay'ca az bulunan 4 polis, davadan pazartesi "zaman aşımı" nedeniyle kurtulacak. 
9 polis hakkında 1997'de dava açıldı. İstanbul 7. Ağır Ceza Mahkemesi'nde görülen dava, 2 Aralık 2002'ye kadar sürdü. 
Mahkeme, suç tarihinde başkomiser olan Bayram Ali Kartal, komiserler Yusuf Öz, Sedat Selim Ay ile polis memuru Erdoğan Oğuz'u, "müştekilere suçlarını itiraf ettirmek için baskı yaptıkları ve darp ettikleri" gerekçesiyle 11 ay 20'şer gün ağır hapis, 2 ay 27'şer gün memuriyetten men cezası verdi. Sanıkların aynı suçu bir daha işlemeyeceği yönünde kanaat getiren mahkeme, verilen cezayı da erteledi. Duruşmada, diğer sanıklar beraat etti. 

Duruşma 1 Kasım'da ama... 
Dava daha sonra Yargıtay'a gitti. 8. Ceza Dairesi, sanıklara verilen cezayı az buldu ve her mağdur için sanıklara ayrı ayrı ceza verilmesi gerektiğini bildirdi. Karardan sonra İstanbul Adliyesi'ne gelen dava için 1 Kasım 2004'e duruşma tarihi verildi. Ancak duruşma tarihinde, dava zaman aşımı süresini doldurmuş olacak. TCK'nın 243. maddesine göre, hükümet memuru işkence yaparsa 5 yıla kadar hapisle ve memuriyetten menle cezalandırılıyor. Bu davanın zaman aşımı süresi 5 yıl. Zaman aşımını kesen durumlarda, süre en fazla 7.5 yıla çıkıyor. 
Yeter, 1997'deki gözaltının ardından 1999'da ikinci kez gözaltına alınmış, bundan 48 saat sonra yaşamını yitirmişti. 


</TEXT>
</DOC>
