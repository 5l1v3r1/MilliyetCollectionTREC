<DOC>
<DOCNO> 291542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur37.html </URL>
<DATE> 2004/11/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türkiye'de öğretmenin maaşı Uruguay'ın altında .. 
</HEADLINE>
<TEXT>

     Bir araştırmaya göre, öğretmenlerin alım gücü son 25 yılda ortalama yarı yarıya düştü. 
     Sendika Genel Başkanı Alaaddin Dinçer, araştırma verilerine ilişkin yazılı açıklama yaptı. 
     Dinçer, yoksulluk sınırının 1.5 milyar lirayı aştığına işaret ederek, ''Yoksulluk sınırının bile yüzde 50 altında ücret ödenmesi, açlığa mahkum etme politikalarının bir göstergesidir'' dedi. 
     Öğretmen maaşlarının son 1 yıl içinde yüzde 24 oranında eridiğini belirten Dinçer, bu nedenle yüzde 10 zamla öğretmen maaşının geçen yıla oranla yüzde 14 azaldığını kaydetti. 
     Araştırma verilerine göre, son 25 yıllık süreçte öğretmenlerin alım gücü yaklaşık yarı yarıya azaldı. Çeşitli gıda ve tüketim kalemlerine göre incelendiğinde, alım gücü ekmekte yüzde 54, ette yüzde 19, tüp gazda yüzde 61, ulaşımda yüzde 74, ayçiçek yağında yüzde 15 düştü. 
     
     ÖĞRETMEN MAAŞLARI... 
     Araştırmaya göre, Türkiye'deki öğretmen maaşı Uruguay'ın da altında. Türkiye'deki en üst kademedeki öğretmen maaşı yıllık 6 bin dolarken bu tutar İsviçre ve Kore'de 68 bin, Japonya'da 55 bin, Almanya'da 50 bin dolar düzeyinde. 
     Çalışma saatlerine bakıldığındaysa, Türkiye'de bir öğretmen İsviçre'deki meslektaşından yaklaşık 2 kat daha fazla görev yapıyor. İspanya, Portekiz, Danimarka, Almanya, Yunanistan'da da çalışma saatleri Türkiye'nin altında. 
     
     SOSYAL PROFİL 
     Araştırmada, öğretmenlerin gelirleri ölçüsünde, sosyal ihtiyaçlarını da yeterince karşılayamadığına dikkat çekildi. 
     Öğretmenlerin üçte biri sürekli günlük gazete okuyor. Yarısı, mesleki yayınları takip edebiliyor. 
     Tatilleri nasıl değerlendirdiklerine bakıldığındaysa, dörtte biri tatile çıkmıyor. Yarısı ''akraba ve arkadaşlarının'' yanında, yüzde 11.9'u otelde, yüzde 13.9'u pansiyonda tatil yapabiliyor. 
     
</TEXT>
</DOC>
