<DOC>
<DOCNO> 283603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/guncel/agun.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Charles, Türkiye için tabuları yıktı 
</HEADLINE>
<TEXT>


İngiliz basını, Prens Charles'ın Türkiye'nin AB üyelik kampanyasına açıkça destek vermesini, "alışılmamış, direkt siyasi bir tavır" olarak değerlendirdi 

Nevsal Elevli - Londra 

İngiltere Veliaht Prensi Charles'ın Türkiye ziyareti, İngiliz medyasında geniş yer buldu. Tüm TV kanalları, Charles'ın Türkiye ziyaretiyle ilgili görüntüleri yayımlarken, gazeteler de ziyaretin önemine dikkat çekti. 
The Times gazetesi, geçen yılki bombalı saldırıların ardından hasar gören İstanbul'daki İngiliz Başkonsolosluğu'nun yeniden açılışı için İstanbul'a gelen Charles'ın, Türkiye'nin AB üyelik kampanyasına açıkça destek verdiğini vurgulayarak, bu durumu "alışılmamış, direkt siyasi tavır" olarak niteledi. Times, "Prens Türkiye'nin AB üyeliği kampanyasını destekledi" başlıklı haberinde, Charles'ın Türk kültürünün önemine ve korunması gerektiğine işaret ettiğini de yazdı. 

Türkiye'ye açık destek 
Prens'in, İstanbul'daki bombalı saldırıların "birleştirici etkisini" vurguladığını belirten Times, İstanbul'da geçen yıl saldırıya uğrayan başkonsolosluğun açılışında, İngiliz hükümetinin Türkiye politikasına açıkça destek verdiğini savundu. 

Umut dolu mesajlar 
The Guardian gazetesi de Prens'in yeni binanın açılışını "umut dolu mesajlar vererek" yaptığını kaydetti. Gazete, İngiltere'nin Ankara Büyükelçisi Peter Westmacott'ın da Türkiye'nin AB üyeliğiyle ilgili süreçte "destekleyici rol oynamayı sürdüreceklerini" tekrar ettiğini yazdı. 
The Daily Telegraph gazetesi de, Charles'ın İstanbul ziyaretini, "Güzel bir gündü. Bir anma ve aynı zamanda ileriye yönelik adımlar atma günüydü" ifadeleriyle özetledi. Gazete Charles'ın, "Bu kanlı saldırıları planlayanlar, İngilizleri ve Türkleri, Müslüman, Yahudi ve Hıristiyanları birbirinden uzaklaştırmak yerine hepimizi bir araya getirdi" sözlerine yer verdi. Telegraph,, İngiltere Dışişleri Bakanı Jack Straw'un da açılış için gönderdiği mesajda, bu günün iki ülke için "sembolik bir an" olduğunu belirttiğini yazdı. 
Telegraph'a göre, başkonsolosluğun bombalı saldırı sonrası tadilatı 10.7 milyon sterline 29 trilyon lira mal oldu. 

Mardin sokaklarında bir Prens 

RAMAZAN YAVUZ MARDİN DHA 
Galler Prensi Charles, dün Mardin'deki tarihi yerlerle kilise ve camileri gezdi. Geniş güvenlik önlemleri alınan Charles'ın gezisi sırasında 1000 polis görev yaptı. 
Ziyaret öncesinde Mardin baştan sona temizlendi. Kente, polis ve basın araçları dahil hiçbir aracın girişine izin verilmedi. Belediyeden yapılan anonslarda cadde ve sokaklara çöp bırakılmaması istendi. Mardin'e özel uçakla gelen Charles'ı, Vali Temel Koçaklar ile diğer yetkililer karşıladı. 
Kasımiye Medresesi'ni ziyaret eden Charles, Kırklar Kilisesi ile kentin 7 kilometre dışında bulunan Deyrulzaferan Manastırı'nı da gezdi. Charles, buradan Latifiye Camii'ne geçti. Gezi sonrası bir gazetecinin "Mardin'i nasıl buldunuz " sorusunu Charles, "Dinlerin kardeşliğini anlamak açısından çok güzeldi. Her şey mükemmeldi" diye yanıtladı. 


</TEXT>
</DOC>
