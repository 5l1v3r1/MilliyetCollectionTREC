<DOC>
<DOCNO> 280293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun18.html </URL>
<DATE> 2004/10/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İsrail, Gazze operasyonunda asker sayısını azaltıyor 
</HEADLINE>
<TEXT>

     İsrail Başbakanı Ariel Şaron'un, Gazze Şeridi'ndeki ''Bedel Operasyonu''na katılan asker sayısının azaltılmasını öngören kararı onayladığı bildirildi. 
     İsrail Radyosu ve İsrail'de yayınlanan gazetelerin web sitelerinde yer alan haberlerde, Başbakan Şaron'un dün gece Savunma Bakanı Şaul Mofaz ve üst düzey askeri yetkililerle yaptığı toplantının ardından, operasyona katılan askerlerin ve tankların sayısının azaltılmasını öngören kararı da onayladığı belirtildi. 
     Başbakanlık Basın Merkezi ve İsrail Ordu Sözcülüğüyse şu ana kadar bu konuda resmi bir açıklama yapmadı. 
     Haberlerde, askerlerin ve tankların bu sabahın erken saatlerinden itibaren Beyt Lahiya, Beyt Hanun ve Cebaliye kenti ve mülteci kamplarındaki mevzilerinin dışına çıkmaya başladığı kaydedildi. 
     İsrail Radyosu, askerlerin bir taraftan geri çekilirken bir taraftan da Cebaliye'ye İsrail helikopterlerinden atılan füzelerin ''El Aksa Şehitleri Tugayı'' militanlarına yönelik olduğunu duyurdu. 
     Saldırıda bir kişi ölmüş, 3 kişi de ağır yaralanmıştı. 
     İsrail Radyosu'na sabah saatlerinde bir açıklama yapan Savunma Bakanı Yardımcısı Ze'v Boim ise askerlerin sayısının azaltılması kararının, ''Ramazan ayında Filistinli sivillerin hayatını kolaylaştırmayı amaçladığını'' kaydetti. 
     İsrail'in üçüncü haftasındaki Bedel Operasyonu'nda, Filistinli kaynaklara göre, yarısı sivil 140 kişi hayatını kaybetti. Filistin İnsan Hakları Merkezi, ölenlerin üçte birinin de çocuk olduğu belirtirken, yaralıların sayısının 500'ü aştığını kaydediyor. 
     
</TEXT>
</DOC>
