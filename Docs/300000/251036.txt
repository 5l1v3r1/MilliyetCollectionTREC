<DOC>
<DOCNO> 251036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/yersen.html </URL>
<DATE> 2004/06/26/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Sessizce, vefasızca 
</HEADLINE>
<TEXT>



Futbol Federasyonu'nda geçtiğimiz günlerde "sessiz sedasız" bir operasyon gerçekleştirildi. Bir dönem yedikleri içtikleri ayrı gitmeyen aynı ekibin elemanları, şok bir kararla "federasyondan uzaklaştırıldı". Başkan başdanışmanı Gündüz Tekin Onay'ın talimatı doğrultusunda yapıldığı belirtilen operasyon, federasyonun yurt genelindeki temsilciliklerinde görev yapan 7 teknik adamın işlerine son verilmesiyle tamamlandı. 
Kimler yoktu ki bu ekibin içinde 
Fahir Genç mi dersiniz, Semih Yuvakuran mı, yoksa Metin Türel mi Bitmedi, Yeter Arıca, Kahraman Karataş, Murat Sönmez ve Selçuk Akçay da onlarla aynı kaderi paylaştı. Üstelik bu insanlara geçmişteki hizmetlerinden dolayı bir "teşekkür" bile çok görülürken, görevden alınmalarına dair hiçbir açıklama yapılmadı. 
Doğrusu tedavülden kaldırılmış bozuk para gibi yok sayılmalarını yadırgadık. 
Ama iyi biliyoruz, benzeri girişimler çok kısa bir süre sonra artarak sürecek. "Benden yana olmayanı harcarım" zihniyeti korkarız daha çok canlar yakacak. 

K bus geri döndü 
Çok değil iki hafta önceydi. Federasyon başkanlığına aday olduğunu açıklayan Mehmet Ali Yılmaz'ın suskunluğuna işaret etmiş, sorunlara çözüm üretmeye yönelik net bir söylemi olmadığını belirterek, tıpkı 7 yıl önceki gibi seçim arefesinde çekilebileceğinden söz etmiştik. 
Sağolsun sayın Yılmaz bizi yanıltmadı 
Önceki gün yasal dayanağı olmayan, hukuki tartışmalara açık bir genel kurulda yer almayacağını açıklayan Yılmaz, "bildik bir hamleyle" işin içinden sıyrıldı. 
Haluk Ulusoy'un bu gelişmeye sevindiğini sanmıyoruz. Çünkü Ulusoy, Yılmaz'ın adını duyar duymaz yollara düşmüş, ilk kez "ciddi bir seçim stratejisi izleyerek" güzel yurdumun dört bir yanındaki kulüplere kucak açmıştı. 
"Para, tesis, terfi" vaadlerine umduğundan çabuk karşılık bulan Ulusoy, onca yorgunluğun ardından koltuğunun ne denli sağlam olduğunu test edip rahatlamıştı. 
Mehmet Ali Yılmaz artık korkulacak bir rakip değildi... 
Ulusoy'un canını sıkan tek konu, futbolun tekrar mahkeme kapılarına düşmesi, çözüm bekleyen sorunların sürüncemede kalmasıydı. 
Ve sonunda kabusu gerçek oldu. 
Genel kurul çağrı tarihi gerekçe gösterilerek mahkemeden tedbir kararı alındı. Deyim yerindeyse bu girişim "bir çuval inciri berbat etti". Mahkeme yolu ne kadar masum bir gerekçe ile açılsa bile, olan Türk futboluna oldu. 
Hiç abartmıyoruz ve iddia ediyoruz... 
Bugün tedbir kararı aldıran zihniyetin, yarın seçildiği takdirde Haluk Ulusoy'un başkanlığı, ardından MHK seçimlerinin usulsüzlüğü, bir başka gün de Tahkim Kurulu kararlarına itiraz için mahkemeye gitmeyeceğinin garantisini artık kimse veremez. 
Ah, ah... Şu çıkarırken çok övündükleri futbol yasası var ya.. 
Şimdi anlıyor musunuz neden aylardır "Yasayı hazırlarken futbolu bilenlere, futbol hukukçularına danışın, eksik-gedik var kapatın, kafalardaki soru işaretlerini ortadan kaldırın" diye yazıp çizdiğimizi 
Eminiz "kaş yaparken göz çıkaran" çok bilmişler şimdi bir köşeye çekilmiş, yarattıkları eser ile öğünüp ellerini oğuşturmaya devam ediyorlardır. 

Temiz düdük operasyonu 
Yıllar sonra hafif gerilimli, kızılcık şerbeti tadında bir genel kurul yaşama hevesimiz kursağımızda kalınca, rotayı Merkez Hakem Kurulu senaryolarına çevirdik. 
Bilirsiniz, futbol yelpazesinin en renkli ve hareketli kesimi hakem camiasıdır. Her dönem bir çekişme, mevki- makam mücadelesi vardır. Özellikle dört yılda bir yaşanan MHK oluşumları sırasında, kapalı kapılar ardında dudakları uçuklatacak pazarlıklar yapılır. 
Bazıları için Türkiye'nin en çok "tartışılan ve eleştirilen" kuruluna girebilmek, belediye başkanlığı ya da bakanlıktan daha önemlidir. Yıllarca bir köşede harakete geçmek için uygun hamleyi bekleyenler, hep bu dönemlerde ortaya çıkar. 
Tıpkı son bir haftada olduğu gibi... 
O kurulda yer alma yeterliliğine sahip olup olmamak önemli değildir. Çünkü onlar bu makamı çoktan hakettiklerini düşünür, geçmişte yaptıkları yatırımların meyvesini toplama zamanının geldiğine inanırlar 
Dürüstlük, erdem, ilke, saygı gibi kavramlar Türk Dil Kurumu sözlüğünde yer alan, ancak bu tarz insanlar için anlam taşımayan sözcüklerdir. 
Önümüzdeki dönemde Türk hakemliğini yönetmeye aday üç liste çıkacak. Birincisi Kemal Ulusu ve ekibi, diğeri "MHK seçimle işbaşına gelecek" yutturmacası çerçevesinde Haluk Ulusoy'un işaret ettiği Hilmi Ok ve arkadaşları, üçüncüsü Oğuz Sarvan ve fikirdaşları olacak. 
Ulusoy'un "Tek bir oy dahi alsak biz hakemliğin saygınlığını korumak için yola çıktık" diyen Sarvan'ın adaylığına sıcak bakmadığını biliyoruz. Ancak ortada bir gerçek var. 
Hakem müessesinden şikayet eden, her canı yandığında veryansın eden kulüpler ve onların genel kuruldaki delegeleri, bu kez çok hayati bir tercihte bulunacaklar. 
Pekçok kulüp yöneticisinin kefil olacağı Oğuz Sarvan ve Ali Aydın tertemiz, pırıl pırıl bir gelecek vaadediyor. Bu, futbolumuz ve hakemliğin geleceği açısından kaçırılmaması gereken bir fırsat. 
Ben, yirmi küsür yıldır bu işin içinde yönetici olarak görev yapanlara teşekkür edip, ateşten gömleği giymeyi göze alan taze soluklara şans verilmesi ve desteklenmesi gerektiğine inanıyorum. 






</TEXT>
</DOC>
