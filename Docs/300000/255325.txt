<DOC>
<DOCNO> 255325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun28.html </URL>
<DATE> 2004/07/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Irak'ta Bulgar rehinenin öldürülmesi ülkede şok etkisi yaptı 
</HEADLINE>
<TEXT>

     Irak'ta rehin tutulan iki Bulgar şoförden Georgi Lazov'un başı kesilerek öldürülmesi Bulgaristan'da tam bir şok etkisi yarattı. 
     Bulgaristan parlamentosu bugün olağanüstü toplanarak ortak bir bildiriyi kabul etti. 
     189 milletvekilinden 187'sinin oyuyla kabul edilen bildiride, yaşanan gelişmenin son derece üzücü olduğu belirtilerek, ''Bulgaristan her şeye rağmen Birleşmiş Milletler'e karşı sorumluluklarını yerine getirmeye devam edecektir'' denildi. 
     Bulgaristan halkının terörizme karşı her zaman birlik içinde olacağının ifade edildiği bildiride, ''Bulgaristan'ın Irak'taki temsilinin sadece Irak halkının güvenlik, barış ve refahı için olduğu'' kaydedildi. 
     Bildirinin kabul edilmesinin ardından parlamentoda ilginç bir gelişme de yaşandı. 3'ü Bulgaristan Sosyalist Partisi BSP üyesi, 1'i ise bağımsız 4 milletvekili, parlamento başkanlığına bir dilekçe vererek, Dışişleri Bakanı Solomon Pasi'nin görevden alınmasını ve Bulgar askerlerinin Irak'tan geri çekilmesini istediler. 
     Bulgaristan Cumhurbaşkanı Georgi Pırvanov da gazetecilere yaptığı açıklamada, ülkesinin Birleşmiş Milletler ve uluslararası kamuoyuna karşı verdiği sözü yerine getireceğini belirterek, ''Teröristlerle pazarlık yapılmadı. Biz vatandaşımızın kurtarılması için her yolu denedik, ama maalesef gayretler boşa çıktı'' dedi. Bulgaristan'daki Arap ve Müslüman topluluğunun, rehine iki şoförün kurtarılması için sarf ettiği çabaları için bizzat teşekkür eden Cumhurbaşkanı Pırvanov, ülkedeki tüm kuruluşların ikinci rehine için verilen 24 saatlik sürede kurtarma gayretlerinin devam edeceğine inandığını söyledi. 
     Öte yandan, Tevhit ve Cihat Cemaati tarafından Irak'ta kaçırılan 2 Bulgar rehine ile ilgili oluşturulan kriz masası bugün, Başbakan Simeon Sakskoburgotski başkanlığında üst üste toplantılar yaptı. 
     Toplantılarda, ikinci rehinenin kurtarılması için yapılacak resmi ve gayri resmi girişimler ele alındı. 
     Tevhit ve Cihat Cemaati, El Cezire televizyonuna gönderdiği video bandında ikinci rehine için 24 saatlik süre vermişti. Örgüt, rehinenin serbest bırakılması karşılığında Amerikan askerlerinin Irak'tan geri çekilmesini ve Irak hapishanelerindeki kadın mahkumların serbest bırakılmasını istiyor. 
     İkinci rehine için verilen süre bu gece yarısı sona eriyor. 
     
</TEXT>
</DOC>
