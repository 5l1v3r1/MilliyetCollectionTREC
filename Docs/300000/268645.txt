<DOC>
<DOCNO> 268645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/spor/spo06.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rooney'e ölüm tehdidi 
</HEADLINE>
<TEXT>


Manchester United'ın 18 yaşındaki yeni transferi, eski takımı Everton taraftarlarının tepkisi nedeniyle üç koruma ile dolaşıyor 


Sürekli gözetimde 
FENERBAHÇE'NİN, Şampiyonlar Ligi'ndeki rakibi Manchester United'ın yeni transferi Wayne Rooney, eski takımı Everton'ın taraftarlarından ölüm tehditleri alınca, 3 güvenlik elemanı tarafından korunmaya başladı. 50 milyon Euro ücretle Manchester'e geçen 18 yaşındaki yıldızı, terörle mücadele şubesine ait özel görevlilerden biri 24 saat süreyle korurken, diğer ikisi de evinin çevresini ve arabasını sürekli gözaltında tutuyor. 

Büyük ilgi çekti 
ROONEY'İN menajeri Paul Strertford, İngiliz futbolcunun kaçırılmasından çekindiklerini söyledi. Manchester'dan haftada 80 bin Euro alarak, İngiltere tarihinin en pahalı futbolcusu olan Rooney'in, David Beckham'dan 10 milyon Euro daha pahalı olduğu açıklandı. Bu arada Old Trafford Stadı'na gelen 18 yaşındaki genç yıldız, taraftarlarla fotoğraf çektirdi. 8 numaralı formayı giyecek Rooney'in 2 bine yakın formasının satıldığı öğrenildi. 


</TEXT>
</DOC>
