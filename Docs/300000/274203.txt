<DOC>
<DOCNO> 274203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun08.html </URL>
<DATE> 2004/09/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
El Kaide'nin Lübnan sorumlusu yakalandı... 
</HEADLINE>
<TEXT>

     Terör örgütü El Kaide'nin Lübnan sorumlusunun yakalandığı bildirildi. 
     İçişleri Bakanı Elias Murr, düzenlediği basın toplantısında, El Kaide'nin Lübnan'daki lideri İsmail Muhammed El Hatib'in ve Irak'taki El Kaide bağlantılı Tevhid ve Cihad örgütünün lideri Ebu Musab Ezzerkavi ile temas kurduğu bilinen Ahmed Salim Mikati'nin cuma günü düzenlenen operasyonda ele geçirildiğini söyledi. 
     Murr, El Hatib ve Mikati'ye birlikte 8 Lübnanlı ve Filistinli suç ortağının tutuklandığını belirterek, yakalanan kişilerin Lübnan'daki güvenlik ve adli birimlere saldırı hazırlığı içinde olduklarının tespit edildiğini ifade etti. 
     Murr, El Hatib'in Lübnan'daki grubunun ezildiğini belirterek, El Hatib'in görevinin Irak'taki koalisyon güçleriyle savaşmaları için radikal gençleri devşirmek olduğunu kaydetti. 
     Murr'la birlikte basın toplantısına katılan Başsavcı Adnan Addum, El Haib'in El Kaide'nin Lübnan'daki lideri olduğunu söyledi. 
     Addum, Mikati'nin de Lübnan'ın en tehlikeli kişilerinden biri olduğunu bildirerek, bu kişinin ülkede El Kaide hücreleri oluşturmaya çalıştığını, Amerikan askerleriyle savaşacak gençler bulmak için Ezerkavi'yle temas halinde olduğunu belirtti. 
     Lübnan'da yakalanan zanlıların Irak'ta asker bulunduran İtalya ve Ukrayna'nın büyükelçiliklerine intihar saldırısı düzenlemeyi, Batılı büyükelçilik çalışanlarına da suikast yapmayı planladıkları kaydediliyor. 
     Addum, iki liderin saldırılar ve planlarla ilgili olarak istihbarat alışverişinde bulunduklarını da kaydetti. 
     Bu arada Murr ve Addum, operasyonlar sırasında Lübnanlı güvenlik birimleriyle işbirliği yapan Suriye gizli servisini de teşekkür etti. 
     
</TEXT>
</DOC>
