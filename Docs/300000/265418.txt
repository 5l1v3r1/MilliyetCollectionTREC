<DOC>
<DOCNO> 265418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yasam/ayas.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabaha kadar içki ve müzik . 
</HEADLINE>
<TEXT>


Türkiye'nin en büyük açıkhava müzik festivali Rock'n'Coke'un ilk gününde bol rock, bol içki, bol sigara ve tabii bol eğlence vardı 

Pınar Aktaş 

Coca Cola, İstanbul Kültür ve Sanat Vakfı ve Pozitif Tanıtım işbirliğiyle Hezarfen Havaalanı'nda önceki gün kapılarını açan Rock'n'Coke Festivali, dün kesintisiz eğlenceyle başladı. 
Sabahın erken saatlerinde havaalanının yolunu tutan gençler, kapıda yoğun güvenlik önlemiyle karşılaştı. Jandarma ve 650 güvenlik görevlisi, tek tek arabaları ve çantaları aradı. Parfüm ve deodorant gibi yanıcı maddelerin yanı sıra delici ve kesici aletlere de el konuldu. Bu yıl ikincisi düzenlenen ve 50 bin kişinin katılması beklenen festivale, Türkiye'nin birçok ili ve çevre ülkelerden gelenler de oldu. Katılımcılar için hazırlanan 5 bin kişilik çadır alanı dün öğlen doldu. Festival katılımcılarının çoğunluğunu oluşturan 20'li yaşlarının başındaki gençler, ilginç makyajları ve saç stilleriyle dikkat çekti. 
Gençler, Kurban grubunun şarkılarıyla pogo yaparken, yaşça daha büyük olanlar gölge yerlerde yastıklar üzerinde dinlenmeyi tercih etti. Gençler, öğle sıcağında bira tüketmeye başladı, sigaralar da ağızlardan düşmedi. Kargo, Kurban, Athena, MFÖ, Iggy - The Stooges ve Spiritualized, dün sahneye çıkarak gençleri coşturdu. Festivalde bugün de, Özlem Tekin, Fun Lovin' Criminals, The Rasmus, The Orb gibi sanatçılar ve gruplar sahne alacak. Festivalin en "baba" gruplarından 50 Cent de, saat 22.20'de sahneye çıkıp müthiş finali yapacak. 

BarışaRock'un resmi içeceği ayran 

GÜLAY FIRAT İstanbul 
Rock'n Coke'a alternatif olarak düzenlenen Sarıyer Mehmet Akif Ersoy Piknik Alanı'ndaki 'BarışaRock Müzik Festivali'nde de gençler, hem eğlendi hem de barış ve özgürlük sloganları attı. Yaşları 18 ile 25 yaş arasında bin 500 civarındaki rock sever, erken saatlerden itibaren "Irak'ta işgale son", "Amerika Irak'tan defol", "Filistin'e özgürlük" yazılı afişlerin asılı olduğu meydanda toplandı. ABD'ye tepki gösterirken, ABD ürünleri kullanmaları çelişki yaratsa da gençler, 'kola tüketmeyelim' uyarısına ayran ve bira içerek uydu. Müzik başlayana kadar okey, tavla, k ğıt oynayan gençler, sahne alan Vedat Sakman ile çoştular. Festivalde Moğollar, Cem Karaca Yol Arkadaşları ve 43 rock grubu sahne alacak. 





</TEXT>
</DOC>
