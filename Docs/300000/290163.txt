<DOC>
<DOCNO> 290163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko37.html </URL>
<DATE> 2004/11/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Greenspan uyardı Doların değer kaybı sorun yaratabilir 
</HEADLINE>
<TEXT>

     ABD Merkez Bankası Başkanı Alan Greenspan, ABD'nin dış ticaret açığının ekonomiyi olumsuz etkileyebileceği uyarısında bulundu. 
     Greenspan, Almanya'nın Frankfurt kentinde yaptığı konuşmada, ABD'nin verdiği büyük bütçe açığının şimdiye dek ekonomiyi olumsuz etkilemediğini, ancak zamanla risk oluşturabileceğini söyledi. 
     Greenspan, cari işlemler hesabındaki dengesizliklerin kendi başına bir sorun oluşturmayacağını, ancak devrederek büyüyen açıkların karmaşık bir problem doğurduğunu ifade etti. 
     Yabancıların şimdiye dek ABD'yi borç vererek cari açığını finanse ettiklerini kaydeden ABD Merkez Bankası Başkanı, bununla birlikte, yabancı yatırımcıların ansızın dolar cinsi yatırımlardan cayması durumunda sorun çıkacağını vurguladı. 
     Greenspan, böyle bir durumda yabancı yatırımcıların ABD şirketlerine ait hisse senedi ve ABD tahvillerini elden çıkarmasıyla, bunların fiyatlarında büyük düşüş yaşanacağı ve faiz oranlarının tırmanışa geçeceği uyarısında bulundu. 
     ABD Merkez Bankası Başkanı, ABD Dolarının değerindeki düşüşün bir çok iktisatçıyı söz konusu ihtimalin gerçekleşebileceği konusunda kaygılandırdığını ifade ederken, ''ABD'nin cari açığının büyüklüğüne bakıldığında, bir noktada dolara olan iştahın azalması gerekiyor. Ancak bu ne zaman, hangi kanallarla ve dolar hangi seviyeye gerilediğinde olacak Ne yazık ki bu soruların inandırıcı bir cevabı yok'' dedi. 

     
</TEXT>
</DOC>
