<DOC>
<DOCNO> 269679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun06.html </URL>
<DATE> 2004/09/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dünyanın unutamadığı terör olayları... 
</HEADLINE>
<TEXT>

     Kuzey Otesya'da yaşanan okul baskını terörün çirkin yüzünü bir kez daha gösterirken, dünyada son 32 yıl içinde meydana gelen onlarca büyük terör olayının korkunçluğu halen belleklerde yer buluyor. 
     Adem'in oğlu Habil'in Kabil'i öldürmesi insanlık tarihinin ilk kanlı şiddet olayı olurken, yıldırma, korkutma ve tedhiş anlamını taşıyan terörün geçmişinin Hz. İsa'nın doğumundan 66 yıl sonraya kadar uzandığı biliniyor ''Sicarii'' adıyla bilinen ilk terör hareketi, bugünkü İsrail'in bulunduğu bölgede, korkuya ve şiddete yol açmış. Bağnaz din adamlarının kurduğu son derece iyi örgütlenmiş, bir dini mezhep olan ''Sicarii'' terör olayı, tarihin ilk terör mağdurlarının doğmalarına neden olmuş. 
     Siyasi amaçlı ilk terörizm, İsmailliler'in bir kolu olan ve 11. yüzyılda ortaya çıkıp ve 13. yüzyılda Moğollar tarafından ortadan kaldırılan ''Haşhaşiniler'' olurken, giderek artan ve uluslararası boyut kazan terör her zaman insanlığın en büyük düşmanı oldu. 
     
     BELLEKLERDEKİ TERÖR OLAYLARINDAN BAZILARI 
     Almanların ev sahipliğini yaptığı 1972 Münih Olimpiyatları'nda hafızalarda kalan terör olayı İsrail'de tutuklu bulunan arkadaşlarının bırakılmalarını isteyen Filistinli teröristler, Olimpiyat Köyü'nü bastı, Alman polisinin düzenlediği operasyonda 11 İsrailli sporcu ve yönetici öldürüldü. 
     Pan Amerikan havayollarına ait Boeing 747 tipi bir uçaktaki bombanın, 21 Aralık 1988 patlaması ve ardından uçağın İskoçya'nın Lockerbie kasabasına düşmesi sonucu 259 kişi öldü. Lockerbie kasabasındaki 11 kişi de olayda hayatını kaybetti. 
     20 Mart 1995 Asahara Shoko liderliğindeki Aum Shinrikyo tarikatı Tokyo metrosunda serin gazıyla 12 kişinin ölümüne, binlerce kişinin yaralanmasına neden oldu. 
     ABD'nin Oklahoma kentindeki Federal Binaya 19 Nisan 1995 yapılan bombalı saldırıda da 168 kişi öldü. 
     23 Kasım 1996 kaçırılan Etiyopya Havayolları'na ait Boeing 767 tipi uçağın Comoros Adaları açıklarında düşmesi sonucu 125 kişi öldü. 
     Hindistan'ın Assam eyaletinde 30 Aralık 1996'da trene yerleştirilen bombanın patlaması sonucu 300 kişi terör kurbanları arasında yer aldı. 
     7 Ağustos 1998 ABD'nin Nayrobi, Kenya ve Tanzanya'daki büyükelçiliklerine yerleştirilen bombanın patlaması sonucu 224 kişi yaşamını yitirdi. 
     Moskova'da 9 Eylül 1999 terör saldırısında Moskova'da bir apartmana yerleştirilen bombanın patlamasıyla 94 kişi öldü, 200'den fazla kişi yaralandı. 
     21 Ekim 1999 Çeçenistan'ın başkenti Grozni'de kalabalık bir alışveriş merkezine yapılan roket saldırısında 110 kişi öldü, 400 kişinin yaralandığı açıklandı. 
     11 Eylül 2001 ABD'de tarihin en büyük terörist saldırısı yaşandı. Kaçırılan iki yolcu uçağı, sabah mesaisinin başladığı saatlerde 18 dakika arayla New York'taki Dünya Ticaret Merkezi'nin bulunduğu iki gökdelene çarptı ve 5 binin üzerinde insan yaşamını yitirdi. 
     Terörden en fazla etkilenen ülkelerden olan İspanya'da da tren istasyonlarında 12 Mart 2004'te meydana gelen patlamalarda 100'ü aşkın kişi öldü, binden fazla kişi yaralandı. 
     
     TÜRKİYE'DE DE İKİZ SALDIRI 
     İstanbul Şişhanedeki Neve Şalom Sinagogu ile Şişlideki Beth İsrail Sinagoguna 15 Kasım 2003 intihar saldırıları düzenlendi. Ayin sırasında bomba yüklü iki ayrı kamyonetin intihar eylemcilerince havaya uçurulmasıyla 25 kişi öldü, 262 kişi yaralandı. 
     Bu olaydan 5 gün sonra yine İstanbul'da terör korkunç yüzünü tekrar gösterdi. Kamyonetli intihar saldırısında, Levent'te bulunan bir bankanın genel müdürlük binasına saldırı yapıldı, 33 kişi öldü, 450 kişi yaralandı. 
     
     TARİHİN EN KANLI TERÖR ÖRGÜTÜ 
     Tarihin en kanlı terör örgütleri arasında ilk sırayı alan PKK Konga-Gel'in gerçekleştirdiği eylemlerde ise binlerce masum insan yaşamını kaybetti. Mardin'in Ömer İlçesi'ne bağlı Pınarcık Köyü'ne 20 Haziran 1987'de düzenlenen saldırıda 16'sı çocuk 30 kişi öldürüldü. 9 Temmuz 1987 Mardin Midyat'ta katliam gerçekleştiren teröristler 16'sı çocuk, 31 kişiyi öldürdü. 
     10 Haziran 1990'da Şırnak'ın çevrim köyüne gerçekleştirilen kanlı eylemde de katledilen 27 kişiden 13'ünün çocuk olması yürekleri yakmıştı. 
     1 Ekim 1992'de Bitlis'in Cevizdalı Köyü'nü basan teröristler, aralarında çocuk ve kadınların bulunduğu 30 kişiyi öldürdü, 25 kişiyi de yaraladı. 
     20 Ekim 1992'de terör örgütü Bingöl'ün Solhan İlçesi Hazarşah Köyü yakınlarında, bir otobüste bulunan 19 yolcuyu kurşuna dizerek öldürmeleri halen hafızalarda yer alıyor. Erzincan'ın Kemaliye ilçesine bağlı Başbağlar Köyü'ne 6 Temmuz 1993'de baskın düzenleyen teröristleri, aralarında kadınların da bulunduğu 33 kişiyi öldürdü. 
     25 Ekim 1993 Erzurum'un Çat ilçesine bağlı Yavi Beldesi'ne baskın düzenleyen teröristler, evlerinden silah zoruyla aldıkları 35 kişiyi katletmişlerdi. 
     
</TEXT>
</DOC>
