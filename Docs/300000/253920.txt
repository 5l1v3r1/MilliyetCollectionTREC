<DOC>
<DOCNO> 253920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur09.html </URL>
<DATE> 2004/07/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yozgat'a ''kebap'' anıtı .. 
</HEADLINE>
<TEXT>

     Yozgat'ın ünlü ''testi kebabı'', şehrin Ankara ve Sivas girişlerinde anıtlaştırılacak. 
     Yozgat Belediye Başkanı Yusuf Başer, AA muhabirine yaptığı açıklamada, testi kebabını sembolize eden dev testi anıtlarının yapımı için heykeltıraşlarla görüştüklerini söyledi. 
     Başer, heykeltıraşların, E-88 Karayolu'nun Ankara ve Sivas yönünden şehre giriş bölümlerinde yapılması planlanan anıtlar için maket hazırlayacağını, bu maketleri belediye encümeninin değerlendireceğini bildirdi. 
     Testi kebabını Ankara'da yaşayan Yozgatlı bir işadamının il adına tescil ettirmeye çalıştığını hatırlatan Başer, ''İlimize özgü testi kebabını her yönüyle tanıtıp Yozgat ismiyle birlikte anılmasını istiyoruz'' dedi. 
     Başer, şöyle konuştu 
     '' Testi kebabı bizim diyoruz ama bunu simgeleyecek bir öğemiz yok. Ne yapalım diye düşünürken ortaya anıt fikri atıldı. Bazı heykeltıraşlarla görüştük. Model maketler hazırlayacaklar. Bunları değerlendireceğiz ve daha sonra ihalesini yapıp Yozgat'a Ankara ve Sivas yönünden giriş anayolu kenarındaki hakim tepeler üzerine iki ayrı dev testi anıtı yaptıracağız.'' 
     
</TEXT>
</DOC>
