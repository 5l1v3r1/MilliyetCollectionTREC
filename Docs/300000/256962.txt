<DOC>
<DOCNO> 256962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/guncel/agun.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo, boğulabilir 
</HEADLINE>
<TEXT>


Öcalan'ın da bulunduğu İmralı Adası, tsunami tehdidi altında. Marmara'da kırılacak fayların yol açacağı dev dalgalar, adadaki askeri tesisler ve binaları yutacak... 

Önay Yılmaz İstanbul 

Bilim adamlarının hazırladığı Marmara Denizi'ndeki tsunami raporuna göre, Abdullah Öcalan'ın da bulunduğu İmralı Adası, Marmara'daki hangi fay kırılırsa kırılsın dev dalgaların etkisi altında kalacak. 
Raporu hazırlayan bilim adamlarından ODTÜ İnşaat Mühendisliği Bölümü Öğretim Üyesi Doç. Dr. Ahmet Cevdet Yalçıner, "Marmara Denizi'nde ister Adalar, isterse Tekirdağ'daki fay kırılsın, İmralı Adası etkilenecek. Burada kıyıda bulunan gemiler, askeri tesisler ve yapılar büyük tehlike altında" dedi. 
Yalçıner, dev dalgaların, kıyıdaki yapıların ikinci katlarına kadar ulaşabileceğini, ahşap ve geçici kulübe gibi yapıların sürüklenebileceğini belirterek, şöyle dedi 
"Beton yapıların camları kırılır, içlerini su basabilir. Kıyıda bulunanlar varsa can kaybı olabilir. Burada dalgalar en az üç en fazla altı metreye varan tırmanma yaratabilir. Dalga kıyıdan 100 - 150 metre içeriye gidebilir. Çınarcık'taki normal faylar veya Adalar fayı, ya da Tekirdağ - Marmara Ereğlisi fayları da hareket etse, İmralı Adası bundan olumsuz etkilenecek. Burada tsunami oluşacak" 

İstanbul da etkilenecek 
Yalçıner, Çınarcık'taki fayların veya Adalar fayının kırılması halinde İstanbul'da da Tuzla, Yenikapı ile Çınarcık, Armutlu ve Yalova'nın dev dalgaların etkisinde kalacağını belirterek, "Dalganın kuzey kıyılara Yenikapı erişme zamanının beş, Güney kıyılara Armutlu Yarımadası erişme zamanının ise 10 dakika olduğu saptandı. Dalganın kıyılarda tırmanma yükseklikleri, kuzeydeki kıyı şeridinde üç, güneyde 2.5 metreyi geçmektedir. Eğer Silivri - Marmara Ereğlisi arasında bir kırılma olursa, dalgaların kuzeye ulaşma zamanı beş, güneye Kapıdağ Yarımadası ulaşma zamanı ise 12 dakika. Bu durumda dalganın kıyılarda tırmanma yükseklikleri kuzeyde 12 km'den uzun kıyı şeridinde 3, güneyde ise 2.5 metreyi geçmektedir." 
Yalçıner, depremin iskelelerde yolcu indirme bindirme sırasında meydana gelmesi halinde oluşacak tsunaminin etkisiyle çok can kaybı yaşanacağına dikkat çekti. 

Deniz yapıları tehlikede 
Yıldız Teknik Üniversitesi YTÜ İnşaat Mühendisliği Bölüm Başkanı Prof. Dr. Yalçın Yüksel de, İstanbul'da büyük bir deprem meydana gelmesi durumunda deniz ulaşımından yararlanmanın mümkün olamayacağını belirterek, "Çünkü iskele, liman gibi deniz yapılarının çoğu büyük zarar görecek. Bunların en başında da Haydarpaşa Limanı geliyor. Bu limanın hasar görme riski çok yüksek" dedi. 


</TEXT>
</DOC>
