<DOC>
<DOCNO> 277768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy05.html </URL>
<DATE> 2004/10/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye, 4 Avrupa sözleşmesini imzaladı 
</HEADLINE>
<TEXT>

     Başbakan Recep Tayyip Erdoğan, Avrupa Konseyi Parlamenterler Meclisi'nin AKPM davetlisi olarak bulunduğu Strasbourg'ta, AKPM Başkanı Peter Schieder ve Avrupa Konseyi Genel Sekreteri Tery Davis ile görüştü. 
     Strasbourg'taki ikinci gün temaslarına başlayan Erdoğan, ikamet ettiği Hilton Oteli'nden AKPM binasına geçti. Burada AKPM Başkanı Peter Schieder tarafından karşılanan Erdoğan, AKPM'nin şeref defterini imzaladı. 
     Başbakan Erdoğan, daha sonra Avrupa Konseyi Genel Sekreteri Tery Davis ile görüştü. 
     Erdoğan'ın, Davis ile görüşmesi sırasında, Türkiye'nin Avrupa Konseyi nezdindeki daimi temsilcisi Büyükelçi Daryal Batıbay, Türkiye'nin taraf olduğu dört Avrupa sözleşmesini imzaladı. 
     Başbakan Erdoğan'ın da izlediği imza töreninde Büyükelçi Batıbay, ''insan haklarını ve ana hürriyetleri korumaya dair sözleşmenin oluşturduğu denetim mekanizmasının değiştirilmesine ilişkin 14 no'lu protokol'', ''gözden geçirilmiş Avrupa sosyal şartı'', ''Avrupa sosyal şartının bazı hükümlerini değiştiren protokol'', ''uyuşturucunun deniz yoluyla ticaretinin engellenmesine'' dair sözleşmeye imza attı. 
     Batıbay, ''suçtan kaynaklanan gelirlerin aklanmasına'' ilişkin sözleşme ve ''AİHM önündeki yargılama sürecine katılan kişilere'' ilişkin Avrupa sözleşmesiyle ilgili onay belgesini Davis'e tevdi etti. 
     Görüşmelerde Schieder ve Davis'in, Türkiye'de son iki yılda demokrasi ve insan hakları alanında yapılan reformlardan duydukları memnuniyeti dile getirdikleri öğrenildi. 
     
</TEXT>
</DOC>
