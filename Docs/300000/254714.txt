<DOC>
<DOCNO> 254714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/yasam/yas01.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüyüp kalkan olacak 
</HEADLINE>
<TEXT>


'Avlanma çılgınlığı' yüzünden nesli tükenme tehlikesiyle karşı karşıya kalan kalkan balığı, bilim adamlarının çabaları sayesinde yeniden denize dönüyor 

GÜRKAN AKGÜNEŞ İstanbul 

Nesli tükenme tehlikesiyle karşı karşıya olan kalkan balığı, Türk ve Japon mühendislerin ortaklaşa çalışmalarıyla kurtuldu. Kuluçkahane yöntemiyle 2 yılda yaklaşık 300 bin adet kalkan balığı üretilirken, projenin özel sektöre yayılmasıyla önemli gelir edilmesi bekleniyor. 
Son yıllardaki yanlış avlanma teknikleri nedeniyle kalkan balığı azalmaya başlayınca, bilim adamları harekete geçti. Trabzon'daki Su Ürünleri Merkez Araştırma Estitüsü SUMAE ile Japonya Uluslararası İşbirliği Ajansı'nın JICA yürüttüğü proje sonunda Türkiye Hollanda ve Fransa ile birlikte kalkan balığını suni ortamda üreten 3 ülkeden biri oldu. 

Balıkları sağıyoruz 
SUMAE Müdürü Erdal Üstündağ, amaçlarının Karadeniz'in doğal balık türü olan kalkanın korunması olduğunu söyledi. Çalışmanın ilk olarak denizden anaç kalkanların toplanmasıyla başladığını belirten Üstündağ üretim aşamasını şöyle anlattı 
"Balıkları üreme dönemlerine kadar havuzlarda korumaya alıyoruz. Uyum havuzlarında olgunlaşan balıklardan elle sağım yöntemiyle elde ettiğimi yumurta ve spermleri kuş tüyü ile karıştırarak döllenme sağlıyoruz. Döllenen yumurtalar kuluçka havuzlarına konuluyor ve yavrular bu havuzda yumurtadan çıkıyor. Larva denilen bu küçük yavrular, gelişmeleri boyunca sürekli olarak gözlem altında tutuluyor." 
Projeyle hedeflenen rakamın yılda 10 santim boyunda 1000 yavru olduğunu ifade eden Üstündağ, şunları söyledi 
"Hedef fazlasıyla aşıldı. Son 2 yılda 300 bin kalkan ürettik. Bunun 30 bini denize bırakıldı. Şimdiki hedef bunu özel sektöre ulaştırmak. Özel sektör bunu geliştirdiği takdirde, Türkiye kalkan üretiminden gelir sağlayabilir. Bunun için Ege ve Akdeniz'de bazı çiftliklere ürettiğimiz balıkların bir kısmını verdik." 



</TEXT>
</DOC>
