<DOC>
<DOCNO> 266775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yazar/bila.html </URL>
<DATE> 2004/08/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sumen altı genelgesinin gerekçesi 
</HEADLINE>
<TEXT>


Adalet Bakanı Cemil Çiçek'i, dosyaları savcılıklara geç gönderip zamanaşımına neden olan görevliler hakkında soruşturma açılmasını isteyen bir genelge düzenleyerek savcıların dikkatini çekmeye yönelten neydi 
Bakan, kamuoyunun sonuç beklediği soruşturmaların müfettişler, idareciler veya kurullar tarafından bekletilerek, zamanaşımı geçtikten sonra veya zamanaşımına çok yakın bir tarihte savcılıklara gönderildiğini, bu durumda da sorumluluk yargıdaymış gibi bir izlenim doğduğunu belirtiyor. 
Bardağı taşıran ve Adalet Bakanı'nı genelge düzenlemeye iten son olayın İstanbul Başsavcılığı'nda yaşandığı belirtiliyor. 
Yaşarbank'la ilgili bir dosyanın daha önce zamanaşımına uğratıldığı, ikinci bir dosya hakkında ise SPK'nın zamanaşımına bir aydan az bir süre kala İstanbul Başsavcılığı'na başvurduğu görevlendirilen savcının zaman sıkışıklığına girmesi üzerine de Bakan Çiçek'in, bu duruma neden olanlar hakkında savcılara soruşturma açılması için genelge düzenleyerek bu konularla ilgili genel bir çalışma başlattığı ifade ediliyor. 
Yaşarbank'ın BDDK'ya devredilmeden önceki dönemde bilanço makyajı yaparak, karlılık gösterdiği, ancak bu durumla ilgili iddia ve araştırmaya ilişkin SPK suç duyurusunun zamanaşımına bir aydan az bir süre kala 30 Temmuz 2004'te yapıldığı kaydedildi. Ağustos 2004 sonunda zamanaşımına girecek olan dosyayla ilgili olarak savcının gerekli yazışmaları ve soruşturmaları yapması için 20 günden az süresi kaldığı, bu nedenle dava hazırlığı için yeterli soruşturmayı yapacak zaman kalmadığına dikkat çekiliyor. Buna karşın savcının çok yoğun bir çalışmayla dava için hazırlıkları bitirmeye uğraştığı, bu ve benzeri durumların da zamanaşımı baskısı altında çalışmaları olumsuz etkilediğine işaret ediliyor. 
SPK'yla ilgili bir diğer sıkıntı da yetkisiz Hazine bonosu satışı... 
Uzanlar'la ilgili soruşturma sırasında, grubun, bankaları üzerinden yetkisiz Hazine bonosu satışı yaptığının belirlendiği, ancak bu hususun SPK'nın ihmalini de gündeme getirdiği Adalet Bakanı Cemil Çiçek tarafından ifade ediliyor. Satışların gazete ilanlarıyla yapıldığını belirten Çiçek, soruyor 
"SPK'da hiçbir görevli bu ilanları görmedi mi Gazete ilanıyla açık açık yapılan yetkisiz Hazine bonosu satışını SPK görmeyecek de kim görecek " 
Adalet Bakanı'nı harekete geçiren bir diğer etken de, hayali ihracat dosyalarından çoğunun zamanaşımına uğratılmış olması. 
Bütün bu saptamalardan sonra, "Biz yargıya intikal ettirdik, sonuç çıkmadı" denilerek yargının suçlanmasını içine sindiremeyen Bakan Çiçek, savcılara gönderdiği genelgeyle, önce gecikmeye neden olan görevlilerin soruşturulmasıyla işe başlanmasını istedi. 
Çiçek, zamanaşımı oyununun bozulması konusunda kararlı görünüyor. 



</TEXT>
</DOC>
