<DOC>
<DOCNO> 265899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yasam/yas15.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Sigortalı değilmiş 

DIŞ HABERLER 
Oslo Forsikring adlı kuruluşun müdürü John Oeyaas, Norveç'in başkenti Oslo'daki Munch Müzesi'nden önceki gün çalınan Edvard Munch'un tabloları 'Çığlık' ile 'Madonna'nın yangın ya da su baskınına karşı sigorta edildiğini, ancak hırsızlığa karşı sigortalanmadığını açıkladı. Oeyaas, "Yeri asla doldurulamayacak yapıtlar olduğu için tabloları hırsızlığa karşı sigortalamanın hiçbir anlamı yok" diye konuştu. Bazı uzmanlar, iki tablonun satılmasının imk nsız olduğu, hırsızların amacının da sigorta şirketlerine şantaj yapmak olabileceği fikrinde. 

Askerler 86 yıl sonra bulundu 

İtalya Alpleri'ndeki bir buzulda, 1.Dünya Savaşı'nda ölen 3 Avusturyalı askerin cesetleri bulundu. Kurtarma görevlisi Maurizio Vicenzi, cuma günü Avusturya ve İsviçre sınırı yakınındaki San Matteo dağında 3640 m. yükseklikte bir leke gördüğünü ve lekenin yanına geldiğinde buzulun içinde donan 3 askerin cesediyle karşılaştığını söyledi. Peio kenti morguna gönderilen cesetlerin soğuk hava sayesinde yıpranmadığı kaydedildi. Askerlerin, 1. Dünya Savaşı sırasında 3 Eylül 1918 tarihindeki çarpışmada el bombası yüzünden hayatlarını kaybettiği tahmin ediliyor. 

3500 metreden düştü, ölmedi 

DIŞ HABERLER 
Güney Afrika'da önceki gün paraşütle atlayan Christy McKenzie, paraşütü açılmayınca 3500 metreden "serbest düşüş" yaptı. Atlayışını, önceki gün başkent Johannesburg'a 70 kilometre mesafedeki Carletonville'de yapan McKenzie, paraşütü açılmayınca saatte 200 kilometre hızla düşmeye başladı. McKenzie, bu sırada yedek paraşütünü açmaya çalışsa da, ipleri kopan yedek paraşüt tam açılmadı. Hızla yere yaklaşırken elektrik tellerine takılarak yavaşlaması, deneyimli paraşütçünün hayatını kurtardı. 

'Vizite' ücreti yemek kuponu 

DIŞ HABERLER SERVİSİ 
İşleri kötü giden Rumen hayat kadınları, ücret olarak para yerine yemek kuponu da kabul etmeye başladı. Deva kentindeki hayat kadınlarından Elena, eşlerinin paralarının nereye gittiğini sormasından korkan erkeklerin yemek kuponu kullanmayı tercih ettiğini söyledi. Romanya'da çok sayıda işyeri, çalışanlarına maaşın yanı sıra yemek kuponu da veriyor. 

Tren, TIR'ı ikiye böldü 

KONYA DHA 
KONYA'DA yolcu treni, çarptığı TIR'ı ikiye böldü. Kazada, şans eseri ölen ya da yaralanan olmazken, trende 200 civarında yolcu bulunduğu öğrenildi. Kaza nedeniyle raylarda 10 cm.'lik bir kayma olduğu bildirilirken, tren yolcuları Ilgın'a götürüldü. 

Erzurum'da 7 kişi karakol bastı 

ERZURUM DHA 
ERZURUM'DA Hakan Turan ile yakınları Ahmet Kıyak, Kadir Turan, Muhammet Nuri Ciğer, Oğuzhan Turan, Davut Turan ve Adem Turan karakol basarak İrfan, Yavuz ve Yunus Burul kardeşleri polislerin göz önünde dövdü. Yetersiz kalan güvenlik güçleri de kavgayı sadece izledi. 

2 kilo kokainle yakalandı 

İSPANYA'NIN başkenti Madrid'deki Barajas Havaalanı'nda önceki gün Ayşe A. adlı Türk, 2 kg kokainle yakalandı. A.'nın Şili'den Madrid aktarmalı olarak İstanbul'a gitmeye çalıştığı bildirildi. Tutuklanan A.'nın, yargılanacağı kaydedildi. 

Araya girince kurşunu yedi 

İSTANBUL Milliyet 
İSTANBUL Beyoğlu'nda oturan Halim Seyvan 43 , evde olmayan eşi Bahar'ı annesinin evinde buldu. Tartışma üzerine silahını çeken öfkeli koca ateş etti. Ancak kurşun, araya giren kayınvalidesinin kız kardeşi Güllü Gönül'ü 35 vurdu. Gönül öldü, Seyvan gözaltına alındı. 



</TEXT>
</DOC>
