<DOC>
<DOCNO> 291414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko06.html </URL>
<DATE> 2004/11/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Üç kamu bankasından 2 katrilyonluk kar 
</HEADLINE>
<TEXT>

     Kamunun kontrolündeki Ziraat Bankası, Halk Bankası ve Vakıfbank, ilk dokuz ayda 2 katrilyon lira kar etti. Bu bankaların karı, geçen yıla göre yüzde 20'den fazla arttı. En yüksek kara 1.3 katrilyonla Ziraat Bankası ulaştı. 
     Üç bankanın toplam aktifleri, 97 katrilyon liraya kadar çıktı. 
     ANKA'nın üç kamu bankasının Muhasebe Uygulama Yönetmeliği MUY çerçevesinde hazırladıkları enflasyona göre düzeltilmiş mali tablolarından yaptığı belirlemeye göre, Ziraat Bankası, Halk Bankası ve Vakıfbank'ın ocak- eylül dönemindeki toplam brüt karı 2 katrilyon 598.8 trilyon lira olarak gerçekleşti. Brüt kar, geçen yılın eş dönemindeki 2 katrilyon 603.8 trilyonluk düzeyine göre yüzde 0.2 azaldı. Üç kamu bankası, dokuz aylık dönem için 598.9 
     trilyon liralık vergi karşılığı ayırdı. Vergi karşılıklarında, geçen yıla göre yüzde 36.9'luk bir gerileme gözlendi. 
     
     NET KAR 2 KATRİLYON 
     Sözkonusu üç bankanın, ocak-eylül dönemindeki toplam net karı ise 1 katrilyon 999.8 trilyon lirayı buldu. 
     Bankaların net karı, vergi karşılığındaki azalış nedeniyle geçen yıla göre yüzde 20.8'lik artış kaydetti. 2003 yılının eş dönemini üç banka, 1 katrilyon 655 trilyon liralık karla kapatmıştı. 
     
     EN YÜKSEK KAR ZİRAAT'İN 
     En yüksek kara, 1 katrilyon 250.2 trilyon lirayla Ziraat Bankası ulaştı. Banka'nın karı, geçen yıla göre yüzde 37.8'lik artış gösterdi. Ziraat'in karı, dokuz aylık gelir 
     tablolarını açıklayan özel bankaların tümünün de üzerinde bulunuyor. Halk Bankası sözkonusu dönem için 455.1 trilyon lira, Vakıfbank ise 294.5 trilyon liralık kar açıkladı. Halk Bankası'nın karı yüzde 2.7 azalırken, Vakıfbank'ın karı yüzde 5.1 arttı. 
     
     TOPLAM AKTİFLERİ 97 KATRİLYONA DAYANDI 
     Kamu bankalarının toplam aktifleri, eylül ayı sonu itibariyle 96 katrilyon 871.6 trilyon lirayı buldu. 
     Bankaların aktif büyüklüğü, dokuz ayda yüzde 6.6 arttı. 
     Ziraat'in aktifleri yüzde 7.8 artarak 54 katrilyon 966.1 trilyona, Halk Bankası'nın aktifleri yüzde 2.8 artarak 21 katrilyon 763.5 trilyona, Vakıfbank'ın aktifleri de yüzde 7.6 artarak 20 katrilyon 141.9 trilyona çıktı. 
     MEVDUAT VE KREDİLER Bankaların mevduat ve kredilerinde de büyüme gözlendi. 
     Üç kamu bankasının toplam mevduatı, dokuz ayda yüzde 11.2 artarak 73 katrilyon 387.9 trilyon liraya ulaştı. Sözkonusu dönemde yüzde 33.4 artan kamu bankalarının toplam kredileri ise 18 katrilyon 566.7 trilyon liraya yükseldi. 
     Kamu bankalarının öz kaynaklarında ise gerileme gözlendi. Sözkonusu üç bankanın öz kaynakları, dokuz ayda yüzde 14.8 azalarak 8 katrilyon 918.3 trilyon liraya indi. 
     Bu düşüşte Ziraat Bankası'nın 2 katrilyon lira dolayındaki sermaye fazlasını bu yıl Hazine'ye devretmesi önemli bir rol oynadı. 
     
     FAİZ GELİR-GİDERİ 
     Kamu bankalarının faiz gelir ve giderlerinde ise faiz oranlarındaki düşüşe bağlı olarak gerileme yaşandı. Ziraat, Halkbank ve Vakıfbank'ın toplam faiz gelirleri, yüzde 23.8 azalarak 11 katrilyon 658.2 trilyon liraya, faiz giderleri yüzde 33.7 azalarak 7 katrilyon 211.3 trilyon liraya indi. 
     Buna göre, net faiz gelirleri 4 katrilyon 446.9 trilyon lira oldu ve geçen yıla göre yüzde 0.7 arttı. Halk Bankası ve Ziraat Bankası'nın faiz gelirlerinin önemli bir bölümü bu bankalara yeniden yapılandırma sırasında görev zararı alacaklarına karşılık olarak verilen özel tertip Hazine iç borçlanma kağıtlarından elde edildi. 
     Sözkonusu üç bankanın net ücret ve komisyon gelirleri yüzde 43.8 artarak 548.1 trilyona yükseldi. 
     Kamu bankalarının faaliyet karları yüzde 2.7 artarak 3 katrilyon 210.6 trilyona ulaşırken, net ticari karları yüzde 86.3'lük düşüşle 84.4 trilyon liraya indi. 
     
</TEXT>
</DOC>
