<DOC>
<DOCNO> 291914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/spor/spo15.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Samsun'da deprem 

KARADENİZ ekibinde Beşiktaş maçı öncesi golcüler Serkan Aykut, Cenk İşler, savunma oyuncuları Erman Güraçar, Ali Akdeniz ile kaleci Göksel Gencer'in sözleşmesi feshedildi. Olağanüstü toplantı yapan yönetim kurulundan çıkan kararları açıklayan Basın Sözcüsü Erkan İnce, "Hocamız Ertuğrul Sağlam'ın raporu doğrultusunda bu arkadaşlarla yollarımızı ayırdık" dedi. 

Aktaş'a saygı 

İNÖNÜ Stadı'nda bıçaklanarak yaşamını yitiren Cihat Aktaş için haftasonu oynanacak olan maçlardan önce bir dakikalık saygı duruşu yapılacak. Tüm takımlar sahaya "Spor, sevgi, kardeşlik ve barıştır" pankartıyla çıkacak. Ayrıca bazı firmalar saha kenarındaki reklam panolarını karartacak. 

Ceza yağmuru 

PROFESYONEL Futbol Disiplin Kurulu son toplantısında kulüplere ve oyunculara ceza yağdırdı. Kurul, Adımayan'a 5, Kars ve Muş'a 2'şer, Karşıyaka'ya da 1 maç seyircisiz oynama cezası verdi. Ayrıca Adıyamanlı yönetici Hüseyin Bozdoğan'a 18 ay, futbolculardan Hüseyin'e 1 yıl, Mustafa, Yasin ve Şakir'e de 4'er ay men cezası çıktı. 

Saat değişikliği 

SÜPER Lig'de 27 Kasım Cumartesi günü yapılacak Kayserispor - Gaziantepspor maçının başlangıç saati değiştirildi. Futbol Federasyonu'ndan yapılan açıklamaya göre, Kayseri Atatürk Stadı'nda daha önce 16.00 olarak açıklanan karşılaşma14.00'de başlayacak. 

Sedat şoku 

GENÇLERBİRLİĞİ'NDE Sedat'ın ön çapraz bağlarının kopması moralleri alt üst etti. Antrenmanda Mehmet Nas'ın üzerine düşmemek için uğraşırken sakatlanan yıldız futbolcunun bıçak altına yatacağı açıklandı. Kulüp doktorları Sedat'ın bu sezonu kapattığını açıkladı. 

'Bizi çözdüler' 

BÜYÜKŞEHİR Belediyesi Ankaraspor Teknik Direktörü Samet Aybaba, sistemlerini değiştirmeleri gerektiğini söyledi. Tecrübeli hoca, "Rakiplerimiz oyun düzenimizi çözdüğü için lig maçlarında sıkıntı yaşıyoruz" ifadesini kullandı. Konyaspor karşısında ligde şu ana kadarki en iyi futbollarını oynadıklarını belirten Aybaba, "Bazı mevkilerde sorunlarımız var. Gol atmakta çok zorlanıyoruz" diye konuştu. 

Biletix'ten açıklama 

BEŞİKTAŞ - Çaykur Rize maçında Cihat Aktaş adlı taraftarın bıçaklanarak öldürülmesi sonrasındaki tartışmalarda zaman zaman eleştirilen Biletix, bir açıklama yaparak, basılan her biletle ilgili bilgilerin, statların giriş kontrol sistemlerine otomatik olarak kaydedildiğini bildirdi. Ayrıca Biletix'in sisteminde her şeyin kayıt altında olduğunun da altı çizildi. 


</TEXT>
</DOC>
