<DOC>
<DOCNO> 292688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur32.html </URL>
<DATE> 2004/11/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sahte kredi kartlarıyla piyasayı 3 milyon dolar dolandırdılar .. 
</HEADLINE>
<TEXT>

     Lüks restoranlar ile eğlence yerlerinde kullanılan kredi kartlarının bilgilerini kopyalayarak yaptıkları sahte kredi kartlarıyla piyasayı yaklaşık 3 milyon dolar dolandırdıkları öne sürülen 1'i kadın 16 kişi, İstanbul'da yakalandı. 
     Asayiş Şube Müdürlüğü'nden alınan bilgiye göre, nişanlısının ''Ali Haydar K'nın kaçırıldığını'' bildirerek şikayette bulunması üzerine hareket geçen polis ekipleri, konuya ilişkin 5 kişiyi gözaltına aldı. 
     Yapılan araştırma sonucunda, Ali Haydar K'nın 32 sahte kredi kartı yapan bir şebekenin lideri olduğu, aralarında çıkan anlaşmazlık nedeniyle şebeke üyeleri tarafından kaçırıldığı ve nişanlısından da 100 bin dolar fidye istendiği belirlendi. 
     Bunun üzerine genişletilen operasyon kapsamında, Şişli, Beyoğlu, Sarıyer ve Beşiktaş'ta 10 kişi daha gözaltına alındı. 
     Bu kişilerin, lüks restoran ve eğlence yerlerinde garsonluk yaptıkları, bir cihaz kullanarak kredi kartıyla ödeme yapan müşterilerin bilgilerini kopyaladıkları, daha sonra bu bilgilerle sahte kredi kartı düzenledikleri anlaşıldı. 
     Yakalanan kişilerin, sahte kredi kartlarını kullanarak elektronik eşya ve cep telefonları satın aldıkları, ardından da sattıkları, bu şekilde ise 1 yıl içinde piyasayı yaklaşık 3 milyon dolar dolandırdıkları tespit edildi. 
     Zanlılara ait Ümraniye'deki bir büroda yapılan aramada da, sahte kredi kartı düzenlenmesinde kullanılan 1 adet yazıcı, 1 adet dizüstü bilgisayar, 2 adet kart bilgilerini kopyalama cihazı, 12 adet sahte kredi kartı ile 1 adet ruhsatsız tabanca ve 1 adet av tüfeği ele geçirildi. 
     
</TEXT>
</DOC>
