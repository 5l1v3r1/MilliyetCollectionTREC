<DOC>
<DOCNO> 265588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/axspo01.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Juan tank gibisin 
</HEADLINE>
<TEXT>


Beşiktaş Teknik Direktörü Vicente Del Bosque devre arasında yeni transfer Juanfran'a sert çıktı, "Bu ne ağırlık Rakiplerin on metre arkadan geliyor ve seni geçiyor. Hayal kırıklığına uğradım" ifadesini kullandı 

BİLAL MEŞE 


'Kendinizi kandırmayın' 
BEŞİKTAŞ Teknik Direktörü Del Bosque'nin, Denizlispor maçının devre arasında futbolcuları sert bir dille eleştirdiği öğrenildi. İspanyol çalıştırıcı, "Bu nasıl bir futboldur Mücadele gücünüz sıfırın altında. Topu kovalamıyorsunuz, toptan kaçıyorsunuz, rakiple mücadele etmiyorsunuz. Topu kazanmak için hiçbir girişimde bulunmuyorsunuz. Herkes aklını başına toplasın. Bu oyunla kimseyi yenemeyiz, kendinizi kandırmayın" diye çıkıştı. 

Sessiz kalmayı yeğledi 
DEL Bosque'nin gazabından yeni transfer Juanfran da nasibini aldı. Tecrübeli hoca, "Rakiplerin on metre arkadan gelip, hem seni geçti, hem de ayağındaki topları kaybettin. Bu ne ağırlık Adeta tank gibisin. Beni hayal kırıklığına uğrattın" diyerek vatandaşını ikinci yarıya çıkarmadı. Bosque'nin tecrübesinden yararlanmak için ilk on birde sahaya sürdüğü Juanfran'ın hocasının özeleştirisine sessiz kaldığı da belirtildi. 

Dedikleri bir bir çıktı 
TECRÜBELİ hocanın karşılaşma öncesinde de oyuncularına, "Denizlispor sanıldığı kadar güçlü takım değil. Çok iyi kapanıyorlar, Ömer Rıza ve Timuçin en etkili silahları. Bu iki adama dikkat eder ve onlara fırsat yaratmazsak maçı kazanırız" dediği belirtildi. Futbolcular da "Hocamız rakibi bize iyi anlattı. Onun dediklerini yapamadık. Ortada bir suçlu varsa, o da biziz. Ne yazık ki antrenmanları maça yansıtamıyoruz" ifadelerini kullandılar. 

'Futbolda dün yoktur' 
SİYAH - Beyazlı takımın çalıştırıcı, "Özellikle orta saha ve savunmada büyük sıkıntılarımızın olduğunu gördük. Çok basit rakip ataklarını bile durduramıyoruz. Buna bir de bireysel hatalar eklendi. Takımda uzun süredir ligde maç kazanamama sıkıntısı da var. Futbolda dün yok. Geçmişi silip atmalıyız. Geçmiş ile yaşanmaz. Ben bütün bu aksaklıkları gidermek için buradayım ve bunu başaracağız" dedi. 

'Sadece ismim vardı' 

Kendini eleştirdi 
TEKNİK Direktör Del Bosque'nin ağır eleştirilerine maruz kalan Juanfran da kötü oynadığını kabul etti. İspanyol futbolcu, "Sahada sadece ismim vardı. Bosque çok haklı, çünkü benim nasıl bir oyuncu olduğumu çok iyi biliyor. Gerekli mesajı aldım. Ancak fizik olarak hazır değilim. Takıma geç katıldım. Bunun sıkıntılarını yaşıyorum" ifadelerini kullandı. 

Biraz süre istedi 
AYAĞINDAKİ sakatlığın da performansını etkilediğini kaydeden tecrübeli oyuncu sözlerini şöyle sürdürdü "Juanfran bir iki hafta içinde İspanya'da olduğu gibi tüm ağırlığı ile sahada olacak. O zaman Bosque'ye sormanıza da gerek kalmayacak, sahada herşeyi göreceksiniz. Takımda inanılmaz bir birliktelik var. Bunu sahaya yansıtamadık, ancak şimdilik." 

Yönetim umutlu 

Asbaşkan Kıvanç Oktay, Denizlispor karşılaşmasındaki hataların tekrarlanmayacağını söyledi, "Taraftarımızın içi rahat olsun" dedi 

'Telafi edeceğiz' 
ASBAŞKAN ve Futbol Şubesi Sorumlusu Kıvanç Oktay, Denizlispor yenilgisinden ders çıkarıp bundan sonraki haftalarda daha iyi oynayacaklarını söyledi.Oktay, "Bu yenilginin henüz ligin başında gelmesi iyi oldu. Eksiklerimizi gidereceğiz. Hocamıza ve takımımıza inanıyoruz. Taraftarlarımızın içi rahat olsun, kayıpları telafi edeceğiz. Beşiktaş'ın gerçek gücü bu değil" ifadelerini kullandı. 

Taraftara çağrı 
HAFTA sonunda İzmit'te yapacakları Gaziantepspor maçını bir çıkış olarak gördüklerini kaydeden Kıvanç Oktay, taraftarlara çağrıda bulunarak, "Seyircimiz moralini bozmasın. Hepsini İzmit'e bekliyoruz. Onların desteğiyle ilk galibiyetimizi almak istiyoruz" dedi. Oktay, Juanfran'a da destek verdi, "Maç eksiği vardı ve henüz adaptasyon döneminde. İleriki haftalarda çok yararlı olacak" yorumunu yaptı. 

Kaptan Tayfur su serpti 

KARTAL'IN tecrübeli kaptanı ve menajeri Tayfur Havutçu, üç haftada yedi puan kaybetmelerine karşın gelecek için ümitli konuştu. Tayfur, "İnanılmaz çalışıyoruz, maça çıkınca tablo bir anda değişiyor. Üzerimizdeki baskıyı bir galibiyetle atarız ve kaybolan güveni yeniden kazanırız. Henüz birşey bitmedi. Karamsarlığa gerek yok. Camiadan destek bekliyoruz" diye konuştu. 

Karar günü 

YÖNETİM, bir süredir takımla birlikte antrenmanlara çıkan Ahmet Dursun konusundaki kararını bugün verecek. Teknik Direktör Del Bosque'nin Ahmet için, "Yetenekli bir oyuncu. Ancak fizik olarak takımın çok gerisinde. Ayrıca bu bölgede alternatif isimler var. Kendisini düşünmüyorum" şeklinde rapor verdiği, yönetimin ise bu oyuncunun kalmasından yana tavır koyduğu öğrenildi. 


</TEXT>
</DOC>
