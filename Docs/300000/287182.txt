<DOC>
<DOCNO> 287182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo26.html </URL>
<DATE> 2004/11/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Servet Grupta oynayacağımız en zor maçı kazanıp lider olmak istiyoruz 
</HEADLINE>
<TEXT>

     A Milli Futbol Takımı'nın Ukrayna ile 17 Kasım Çarşamba günü yapacağı 2006 Dünya Şampiyonası Grup Eleme maçı için kampa giren milli futbolcularda tek hedef, bu karşılaşmayı kazanıp liderliği ele geçirmek. 
     Fenerbahçeli milli futbolcu Servet, gruptaki en zorlu maçlardan birini yapacaklarını ifade ederek, ''Aynı zamanda büyük önem taşıyor. Karşılaşmayı evimizde de oynasak, zorlanacağımızı biliyoruz. Tek hedefimiz ne olursa olsun maçı kazanıp, liderliği ele geçirmek. Arkadaşlarıma güveniyorum. Bu maçtan 3 puan aldığımızda grupta ayrıca önemli bir avantaj da elde edeceğiz'' dedi. 
     Konuşmasına Kazakistan maçındaki seyirci desteğinden övgü ile bahsederek devam eden Servet, ''Fenerbahçeli taraftarlar milli takımı çok iyi destekledi. Bu maçta da aynı destekle rakibimizi yenebiliriz'' diye konuştu. 
     Servet, uzun kamp döneminin özellikle kendisini etkilemediğini de dile getirerek, bu tip kampların iyi olduğunu ve arkadaşlığın pekiştiğini söyledi. 
     İbrahim Üzülmez ise Ukrayna ile yapacakları maçın önemini söylemeye gerek olmadığını vurgulayarak, ''Çünkü hepimiz bu maçın değerini biliyoruz. İyi bir kadromuz var. Seyirci avantajımızı da kullanarak galip gelip, lider olmak istiyoruz'' ifadelerini kullandı. 
     Uzun bir aradan sonra milli takıma davet edilen Galatasaraylı Cihan da bunun sevincini yaşadığını dile getirirken, Ukrayna maçına en iyi şekilde hazırlanıp kazanmak istediklerini ve tek hedeflerinin galibiyet olacağını kaydetti. 
     
     ORUÇ TARTIŞMASI 

     Futbolcuların oruç tutması konusu milli takım kampına da damgasını vururken, futbolcular genellikle oruç tutmanın performanslarını etkilemediğini savundular. 
     İbrahim Üzülmez, herkesin kendi bünyesini bildiğini vurgulayıp, ''Bizde sadece maç günleri tutmak yasak. Bana göre bu ülkemizde fazla abartılıyor. Maçtan 2 gün önce bırakıyorum ve bir sorun yaşamıyorum'' dedi. 
     Tolga da maç günleri haricinde oruç tuttuğunu ve bunun performansına yansımadığını dile getirirken, Kürşat ise oruç tutmasının psikolojik olarak kendisini daha iyi hissetmesine neden olduğunu ifade etti. 
     Servet, değişik bir yaklaşımda bulunarak, orucun haftada bir maç yapan oyuncuları etkilemeyeceğini belirterek, ''Ancak yoğun programı olan takımlardaki oyuncuları gerçekten etkiler. Çünkü fizik güce dayalı bir spor yapıyoruz. Ben maçtan iki gün öncesinde bırakıyorum'' dedi. 
     Diyarbakırspor maçında alınan sonucun oruca bağlanmasını yanlış bulduğunu ifade eden Galatasaraylı Cihan, ''Takımda oruç tutan da var, tutmayan da. Bunlar son maçta yenildiğimiz için gündeme geliyor. Oysa kazandığımız maçlarda da aynı durumdaydık ve bunlar konuşulmadı'' yorumunda bulundu. 
     
</TEXT>
</DOC>
