<DOC>
<DOCNO> 271963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun33.html </URL>
<DATE> 2004/09/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Beslan'da okullar 2 hafta aradan sonra açıldı 
</HEADLINE>
<TEXT>

     Kuzey Osetya'nın Beslan kasabasındaki okullar 300'den fazla kişinin hayatını kaybettiği kanlı rehin alma eyleminin ardından 2 hafta gecikmeli olarak bugün eğitime başladı. 
     Okullar öğrencilerin bir dakikalık saygı duruşundan sonra açılırken, kasabadaki tüm okulların önündeki yoğun güvenlik önlemleri dikkat çekti. 
     Beslan'daki okulların açılışı pazartesi gününe planlanmış, ancak güvenlik güçlerinin okullarda patlayıcı ve silah aramasını tamamlamaması yüzünden bugüne ertelenmişti. 
     Kuzey Osetya İçişleri Bakanı Vekili Soslan Sikoyev, güvenlik güçlerinin ek tedbirler aldığını ve okul önündeki polis devriyelerinin artırıldığını belirterek, ortaöğretim okulları ve anaokullarında periyodik kontroller yapılması yönünde öneriler bulunduğunu söyledi. 
     Bu arada, okulda teröristler tarafından rehin tutulan çocukların Soçi'deki bir sanatoryumda aileleriyle birlikte psikolojik tedavi gördüğü belirtilirken, Kuzey Osetya Eğitim Bakanlığı yetkilisi Zarema Burgalova, olayın şokunu henüz atlatamayan birçok öğrencinin derslere başlamadığını söyledi. 
     
</TEXT>
</DOC>
