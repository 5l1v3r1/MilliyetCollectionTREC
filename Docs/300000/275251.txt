<DOC>
<DOCNO> 275251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun19.html </URL>
<DATE> 2004/09/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
'İntifada' 4 yaşına girdi, şiddetin faturası çok ağır... 
</HEADLINE>
<TEXT>

     Filistin ''intifadası'' beşinci yılına girerken, barış umudunu azaltan şiddetin insani ve ekonomik boyutu olanca ağırlığıyla ortada duruyor. 
     28 Eylül 2000'de dönemin muhalefet lideri Ariel Şaron'un Haremüşşerif'e gitmesiyle fitili ateşlenen Filistin ayaklanmasında, şimdiye dek dörtte üçü Filistinliler olmak üzere, 4 binden fazla insan can verdi. Bunların çoğunu gençler oluşturuyor. 
     Filistinli siyaset yorumcusu Mehdi Abdülhadi, ''İntifada Filistin halkı için tam bir felaket oldu'' diyor. 
     Filistinlilerin, 1948'de İsrail devletinin kurulması ve 700 bin Filistinlinin yurtlarından kovulmasını ''Nakba'' felaket olarak nitelendirdiğini anımsatan Filistinli yorumcu, ''Bu intifada da tam bir Nakba'' diye konuşuyor ve dört yıldır süren şiddetin, derin bir güvensizlik ortamı yaratarak uzlaşma ve barış şansını yok ettiğini belirtiyor. 
     İsrail'de bugün başbakanlık koltuğunda oturan Ariel Şaron, Filistinlilerden ''ayrılma'' stratejisi kapsamında Gazze Şeridi'nden çekilmeye ilişkin plan hazırladı, ancak Şaron, Batı Şeria'daki İsrail denetimini artırmayı planlıyor. Bu bağlamda İsrail hükümeti, uluslararası topluluğun ve Filistin yönetiminin kınamasına rağmen, Batı Şeria'daki ''güvenlik duvarı'' inşaatını hızlandırdı. 
     İntifada konusunda kitap yayınlayan İsrailli Amos Harel ve Avi İsaşarof, ayaklanmanın Filistin halkı için yıkım olduğunu belirtiyor, ancak ''intifadanın'', İsraillilere de şunu gösterdiğini vurguluyorlar ''Filistinlilerin devlet kurma arzusu engellenemez...'' İki yazar, kitaplarında şu ifadeyi kullanıyor ''İsraillilerin çoğu artık Akdeniz'le Ürdün nehri arasında iki devletten başka alternatif bulunmadığını görüyor, ancak bu bilinçlenme henüz siyaset değişikliği getirmedi...'' 
     
     YOKSULLUK 
     Fransız iktisatçı Sebastien Dessus de, ''intifadanın'' ekonomik boyutuna değinirken, ''sonucun yıkıcı olduğunu'' belirtiyor. 
     ''Filistin halkının neredeyse yarısı, yoksulluk sınırının altında. Oysa bu oran intifadadan önce yüzde 20 civarındaydı'' diyen iktisatçı, ''Filistin ekonomisi 2002'de en kötü dönemini geçirdi. 2003 ve 2004'te gelişme kaydedilse de bu, ekonominin iyi gittiğini göstermiyor'' diye konuşuyor. 
     ''İntifada'', İsrail'i de ekonomik bakımdan vurdu. Özellikle turizm geliri ve yabancı yatırımlarda sert düşüş meydana geldi. 
     Filistinli yorumcu Abdülhadi, yöneticilerin uzlaşmamasını her iki tarafın da pahalıya ödediğini belirtiyor ve şunları söylüyor ''Bizler cezaevi ve kurban kültüründe boğulurken, İsrailliler de korku içinde yaşıyor...'' Halkın hayallerinin gerçekleşebilmesi için Filistin yönetiminde köklü değişiklik gerektiği görüşünü dile getiren Filistinli yorumcu, ''Filistin mücadelesinin sembolü olsa da, Arafat'ın kaotik yönetimine yönelik eleştiriler kesilmiyor. Arafat sevilen yönetici, ama artık yaşlandı, yoruldu ve yozlaştı'' diyor. 
     
</TEXT>
</DOC>
