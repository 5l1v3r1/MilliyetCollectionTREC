<DOC>
<DOCNO> 275216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/spor/ysenay.html </URL>
<DATE> 2004/09/27/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Pozisyon panayırı 
</HEADLINE>
<TEXT>



Galatasaray, kendi sahasında oynamanın keyfini niçin huzur içinde yaşamıyordu da, çabuk oynamak ile telaş içinde koşuşmanın önemli farklarını birbiriyle karıştırıyordu. 
Sahada yarışanlar içinde en iyisi Saidou idi şüphesiz... Hagi'nin beynindeki futbol tekniği ve inceliklerini oyunda ortaya koyan bu futbolcu neden forma cezalısıydı düne kadar hiç anlayamadım... Evet, Sarı - Kırmızılı ekipte maç kazanma hırsları adına sahada tekleyen futbolcu hiç yok... Herkes jilet gibi giriyor toplara... Ancak top kullanırken, yani son harekette hepsi dikkatsiz ve aceleci... Eğer pozisyonların yarısını kaçırıp, yarısını gol yapabilselerdi, skor tabelasında çok farklı sayılar seyredebilirdik. Hasan Şaş, taaa kendi mahallesinden paslaşma ve fizik mücadeleleri ile gelişen pozisyonlara altı pasta öyle hareketler yapıyor ve dışarı atıyor ki, bunlar ne kendine yakışıyor, ne de forma giydiği takıma... Gerçi oyunun sonlarında açılan Hakan'ın da aynı şekilde ilk yarıda heba ettiği bu "son hareket derbederliği" bence yalnız Galatasaray'da değil, bütün takımlarımızdaki en önemli hastalık... Bunun tedavisi için bütün hocalar kafa yormalıdır bizce... Yoksa Hagi gibi istediğin hareketi yapamayanları gördükçe kulübenin önünde sürekli delireceğine, kaçan golleri yavaş gösterimlerle oyuncuların kafalarına sokmaya çalışmak daha bilimsel olmaz mı .. 

Futbol misyonerleri 
İkinci yarıda Baliç tembelliğini soyunma odasında bırakıp, yerine Arif ile başladı Cim - Bom... Maksat, Necati ve Hakan'ı Arif ile takviye ederek, maçtaki galibiyetin garanti gollerini yaratmaktı haklı olarak Hagi adına... İstanbulspor'a gelirsek adıyla maruf tam 50 yıldır sürekli tecavüze uğramış, yağmalarla kucak kucağa yaşamış bir kentin, İSTANBUL 'un adını taşıyor... Onlarca kere el değiştirdi, ama yine de onuruyla kimliğini korumaya çalışıyor... Çeşitli sebeplerle elden ele dolaşan takım bu "futbol misyoneri" yöneticilerle yaşıyor ki, ölmeden ayakta kalabiliyor... Doğrusu helal olsun 
Kısacası Cim - Bom'un son yarım saatte gol panayırı haline getirdiği oyun tribünler adına hayli sevindirici... Ayrıca Galatasaray'ın futbol olarak her hafta daha üst çıtalara taşındığı da tartışılamaz... 



</TEXT>
</DOC>
