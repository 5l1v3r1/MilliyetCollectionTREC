<DOC>
<DOCNO> 283905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas06.html </URL>
<DATE> 2004/10/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
U2'nun 23 yıl önce çalınan şarkı sözleri geri geldi .. 
</HEADLINE>
<TEXT>

     Dünyanın dört bir yanında milyonlarca satan albümlere imza atan U2'nun 23 yıl önce çalınan şarkı sözleri geri geldi. Grubun 1981 yılında garip bir şekilde ortadan kaybolan şarkı sözlerinin yer aldığı bavul, bir evin çatı katında bulundu. 
     Internetteki ''imdb'' sitesinin haberine göre, 1981 senesinde grubun ''October'' adlı albümüne koymak üzere hazırladığı şarkıların sözleri, ünlü İrlandalı topluluğun Portland-Oregon'daki bir konseri sırasında sırra kadem bastı. 
     Bunun üzerine şarkıların sözleri yeniden yazıldı, albüm güçlükle tamamlandı. Bu dönemde yaşadıkları sıkıntıyı, ''hayatımın en zorlu ve kötü kayıt denemesi'' diye özetleyen grubun solisti Bono Vox, şarkı sözlerini 23 yıl boyunca bulamadı. 
     Hırsızlıktan yıllar sonra Portland'da verdikleri bir konserde seyirciye şarkı sözlerinin bulunduğu bavulu soran Vox, bir sonuç alamadı. Topluluğun Rose Garden'da 2001 yılında verdiği konserde bile ümidini yitirmeyerek izleyiciye yine bavulun yerini bilip bilmediklerini soran Bono Vox, sonunda pes etti. 
     Tam bavulu unuttuğu sırada topluluğa gelen bir haber, yıllar sonra da olsa Vox ve arkadaşlarının yüzünü güldürdü. Bir evin çatı katında bavulu bulan Cindy Harris, kayıp valizi Bono Vox'a iletti. Rock müziğin efsane ismi bu hareket karşısında çok duygulandı ve Harris'in davranışını ''zarafet örneği'' olarak tanımladı. 
     U2 topluluğunun Kasım ayında çıkması planlanan albümünün bir kopyası da kayıt aşamasında stüdyodan çalınmış, internette yayınlanacağı endişesiyle piyasaya çıkmasının erteleneceği belirtilmişti. Ancak, aradan geçen zamanda albümün internette yayınlanmaması üzerine Bono Vox, çalışmanın planlandığı üzere 23 Kasım'da hayranlarıyla buluşacağını açıklamıştı. 
     
</TEXT>
</DOC>
