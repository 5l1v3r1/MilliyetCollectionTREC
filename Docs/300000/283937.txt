<DOC>
<DOCNO> 283937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/guncel/axgun01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Minareye uçak çarptı 
</HEADLINE>
<TEXT>


Cumhuriyet Bayramı'na hazırlanan gösteri uçağı, Başbakan Erdoğan'ın evinin bulunduğu Subayevleri'ndeki Aksa Camii'nin minaresindeki alemi parçaladı 

BARKIN ŞIK Ankara 

Cumhuriyet Bayramı nedeniyle Hipodrom'da düzenlenecek törenler için üçlü kolda prova uçuşu yapan F - 4 savaş uçağı, Başbakan Recep Tayyip Erdoğan'ın evine 200 metre uzaklıktaki Aksa Camii'nin minaresine temas etti. MGK toplantısına katılmak üzere evinden ayrılan Erdoğan'ın, çarpma sonrasında minareden ve uçaktan düşen parçaları arabasının bagajına koyduğu öne sürüldü. 
Dün 12.35'te Eskişehir 1. Ana Jet Üs Komutanlığı'na bağlı F-4 uçakları üçlü kolda 29 Ekim Cumhuriyet Bayramı törenleri için prova uçuşu yaparken, Aksa Camii'nin minaresine temas etti. Üçlü kolda 300 feet 100 metre yüksekten uçması planlanan F4'lerden en soldaki savaş uçağı caminin minarasine çarptıktan sonra kol uçuşundan ayrılarak üsse döndü. Uçağın kanat darbesiyle caminin iki minaresinden birinin aleminin parçaları çevreye dağıldı. Hava Kuvvetleri Komutanlığı, konuyla ilgili şu açıklamayı yaptı "Cumhuriyet Bayramı tören provaları esnasında pasaj geçişi yapan F - 4 uçaklarından biri, Subayevleri Aksa Camii minaresine istem dışı temas etmiştir. Temas sonucu hafif hasar oluşmuş, uçak salimen üssüne dönmüştür." 
Görgü tanıkları, aleme çarpan uçağın kanadından parçaların yere düştüğünü söyledi. Görgü tanıkları, MGK toplantısı için evinden 13.00'de çıkan Erdoğan'ın olay yerine gelerek incelemelerde bulunduğu, düşen uçak parçalarını da arabasının bagajına koyarak yanında götürdüğünü iddia etti. 
Askeri uçaklar normal şartlar altında meskun mahal üzerinde 2000 feet yaklaşık 700 metre yüksekliğin altında uçuş gerçekleştirmezken, tören geçişlerinde bu irtifanın 300 feet 100 metre olarak belirlenmesinin bu olayın meydana gelmesinde etkili olduğu kaydedildi. 




</TEXT>
</DOC>
