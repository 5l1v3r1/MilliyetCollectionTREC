<DOC>
<DOCNO> 293820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy03.html </URL>
<DATE> 2004/12/01/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Gül 17 Aralık'ta müzakereler için tek koşul var 
</HEADLINE>
<TEXT>

     Resmi ziyaret için Slovenya'nın başkenti Ljubljana'da bulunan Dışişleri Bakanı ve Başbakan Yardımcısı Abdullah Gül, ''müzakerelerin başlaması için tek koşulun Kopenhag kriterleri olduğunu'' söyledi. 
     Gül, Slovenya'nın ''POP-TV'' adlı özel televizyon kanalına verdiği demeçte, AB devlet ve hükümet başkanlarının, Helsinki zirvesinde aldıkları, ''Kopenhag kriterlerini yerine getirmesi halinde müzakerelerin gecikmeden başlayacağı'' yolundaki kararı hatırlatarak, Türkiye'nin Kopenhag kriterlerini yerine getirdiğini, müzakerelerin başlaması önünde başka bir engel kalmadığını kaydetti. 
     Sloven muhabirinin, AB üyesi ülkelerde ''Türkiye'ye özel statü verilmesi'' yolundaki hakim görüşü hatırlatması üzerine Bakan Gül, ''Özel statüyü kabul edemeyiz. Bizim şu anda zaten özel bir statümüz var. Tam üye olmadığımız halde Gümrük Birliği'ne tarafız'' diye konuştu. 
     Türkiye'nin 150 milyar euroluk ticaret hacminin yüzde 70'ini AB üyesi ülkelerle gerçekleştirdiğini belirten Gül, ''Türkiye AB'ye yük değil, bir kazanç olacaktır. Türkiye'nin tam üye olduğu bir AB büyük bir güç kazanacaktır'' dedi. 
     Bir soru üzerine, Türkiye'nin Kopenhag kriterlerini yerine getirdiğini anımsatan Bakan Gül, ''tam üyelik müzakerelerinin 2005 yılı içinde başlamasını beklediğini'' ifade etti. 
     Slovenlerin Türkiye'ye sempati duyduklarını belirten Gül, ''Tam üyelik konusunda Slovenya hükümetinin desteğine ihtiyacımız var'' dedi. 
     Hollanda'nın Lahey kentindeki temaslarından sonra dün akşam saatlerinde Slovenya'nın başkenti Ljubljana'ya gelen Dışişleri Bakanı Abdullah Gül bugün resmi temaslarına başlayacak. 
     
</TEXT>
</DOC>
