<DOC>
<DOCNO> 285281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/siyaset/asiy.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İfade özgürlüğü saldırıya uğradı 
</HEADLINE>
<TEXT>


BİHDK Başkanı İbrahim Kaboğlu'nun, 'Azınlık Raporu'nun son halini açıkladığı basın toplantısında Kamu - Sen Genel Sekreteri Yokuş, Prof. Kaboğlu'nun raporu da içeren konuşma metnini yırttı 

ANKARA Milliyet 


Türkiye'nin gündemini bir süredir meşgul eden ve AB'nin yakın takibe aldığı Başbakanlık İnsan Hakları Danışma Kurulu'nun BİHDK "Azınlık Raporu"nun son hali kamuoyuna açıklandığı sırada kavga çıktı. Kamu - Sen Genel Sekreteri Fahrettin Yokuş, Kurul Başkanı İbrahim Kaboğlu'nun önündeki konuşma metnini yırttı. Toplantıyı kesip salonu terk eden Kaboğlu, "hedefte olduğunu" söyledi ve savcılığı göreve çağırdı. 

'Olay çok vahim' 
Başbakanlık İnsan Hakları Başkanlığı binasında düzenlenen basın toplantısı sırasında Fahrettin Yokuş, Kaboğlu'nun rapor ve hazırlık sürecini içeren konuşma metnini elinden çekerek yırttı. "Sahte illegal bir raporu bizim adımıza kimse açıklayamaz. Yırtıp atarım" diye bağıran Yokuş, hükümeti de "ikiyüzlü siyaset yapmakla" suçladı. 
"Fiziksel şiddete maruz kaldığı" gerekçesiyle salonu terk eden Kaboğlu, yaptığı ikinci toplantıda yaşananları "kaba güç saldırısı" olarak nitelendirerek, "Bu, ülkemizde işkence için kullanılan sıfır toleransın düşünce ve ifade özgürlüğü açısından söz konusu olduğunu göstermesi bakımından son derece vahimdir" dedi. 
Hukuki Araştırmalar Derneği Genel Başkanı Yakup Erikel ise, Kaboğlu'nun raporu yeniden müzakere etmesini, sorun çözülmezse istifa etmesini istedi. 

'Irkçı eğilimin sonucu' 

Başbakanlık İnsan Hakları Danışma Kurulu Başkanı Prof. Dr. İbrahim Kaboğlu, kavganın ardından yaptığı ikinci toplantıda şu açıklamayı yaptı "Bu, devlet dairelerine kadar tırmandıkları gözlenen ırkçı motifli eğilimin kana susamış sonucudur. Fiili saldırıya yönelmişlerdir. Bunu tırmandıracaklar. İnsan hakları savunucusu olarak şiddete karşı şiddete başvuramam. Hedef olduğumu, kurulun hedef olarak belirlendiğini söylüyorum. Sivil toplum kuruluşlarını konuya sahip çıkmaya davet ediyorum. Saldırı için görev devlet organlarına ve savcılığa düşmektedir." 


</TEXT>
</DOC>
