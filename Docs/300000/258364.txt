<DOC>
<DOCNO> 258364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas15.html </URL>
<DATE> 2004/07/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Antalya, hedefe giden yolu yarıladı 
</HEADLINE>
<TEXT>

     Antalya'ya havayoluyla gelen yolcu sayısı dün itibariyle 3 milyon 82 bin 615'e ulaştı. Antalya'ya dün gelen 44 bin 883 kişi ile de ''Bir gün içinde gelen yolcu sayısı'' bakımından üçüncü kez rekor kırıldı. 
     Bu yıl 6 milyon turisti hedefleyen Antalya, Temmuz ayını tamamlamadan 3 milyonu aşan turist sayısıyla, hedeflerine erken ulaşacağının da sinyallerini verdi. 
     Kültür ve Turizm Müdürlüğü'nden alınan bilgiye göre, Antalya'ya yılbaşından bu yana dün itibariyle gelen yolcu sayısı, 3 milyon 82 bin 615'e ulaştı. Antalya'ya geçen yıl aynı dönemlerde gelen yolcu sayısı 2 milyon 130 bin 958 olmuştu. Turistik kent, aynı dönemlerde 2002 yılında ise 2 milyon 401 bin 973 kişiyi ağırlamıştı. 
     Antalya, ''Bir günde gelen yolcu sayısı'' bakımından da Temmuz ayı içinde üçüncü kez rekora imza attı. 11 Temmuz'da 40 bin 776, 18 Temmuz'da 43 bin 519 turisti ağırlayan Antalya'ya, dün, 44 bin 883 yolcu geldi. 
     Antalya Havalimanı'nda yıllık bazda yolcu sayısındaki artış oranı ise yüzde 45 olarak gerçekleşti. 
     
</TEXT>
</DOC>
