<DOC>
<DOCNO> 278700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonsiy10.html </URL>
<DATE> 2004/10/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ağar Hükümetten memnun olanlar, sadece faizcilerdir... 
</HEADLINE>
<TEXT>

     DYP Genel Başkanı Mehmet Ağar, hükümetten memnun olanların 'sadece faizciler ve rantiyeciler' olduğunu öne sürerek, ''Yıllardan beri faiz haram diye kapı kapı gezip, milleti niye kandırdınız o zaman'' dedi. 
     Çeşitli incelemelerde bulunmak ve açılışlara katılmak üzere Tokat'a gelen Ağar, Çaylı Belde Belediyesi'ni ziyaret etti. Daha sonra Pazar İlçesi'nde partisinin İlçe Başkanlığı binasının açılışına katılarak, vatandaşlara hitap eden Ağar, gezdiği yerlerdeki insanların, sorunlarını iletebilmek için kendisinin yolunu kestiklerini belirtti. 
     Türkiye'de tarımın göz göre göre katledildiğini ileri süren Ağar, ''Üzülerek ifade etmek lazım, içimiz yanıyor. Buğdayıyla, pancarıyla, domatesiyle her şeyiyle çiftçimiz zorda. Her geçen yıl bir önceki seneyi aratıyor'' diye konuştu. 
     ''Bu hükümetten memnun olanlar, sadece faizcilerdir, rantiyecilerdir'' diyen Ağar, sözlerini şöyle sürdürdü 
     ''Yıllardan beri faiz haram diye kapı kapı gezip, milleti niye kandırdınız o zaman. Faizcilerin hakkından geleceğiz diye niye konuştunuz 30 sene konuştunuz, 2 senedir vazgeçtiniz. Meydanlarda ne konuştuysanız, her şeyden vazgeçtiniz. Arada bir seçime gidelim diyorlar. Yüreğiniz varsa bekliyoruz. Ne zaman isterlerse biz hazırız, buradayız.'' Hükümetin yerleşim birimlerine yönelik çalışmalarını da eleştiren Ağar, sözlerine şöyle devam etti 
     ''Bizim şehir yaptığımız yerleri, onlar köy yapmaya çalışıyor. Adliyeleri kaldırıyorlar. Yarın öbür gün hastaneleri kaldırırlar, kaymakamlıkları kaldırırlar. Bunların bu yükün altından kalkamayacakları görülmüştür. Devlet staj yeri değil, eğitim yeri değil.'' 
     
</TEXT>
</DOC>
