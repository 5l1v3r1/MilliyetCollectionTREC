<DOC>
<DOCNO> 269192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun15.html </URL>
<DATE> 2004/09/05/ </DATE>
<TIME> 18.02 </TIME>
<AUTHOR>  </AUTHOR>
<HEADLINE>
İzzet İbrahim El Duri Irak'ta yakalandığı iddası... 
</HEADLINE>
<TEXT>

     Eski Irak Devlet Başkan Yardımcısı İzzet İbrahim El Duri'nin yakalandığı bildirildi. 
     Irak Savunma Bakanlığı sözcüsü, El Duri'nin Irak'ın kuzeyinde yakalandığını açıkladı. 
     ABD askeri ve istihbarat yetkilileri, işgalden sonra oluşturulan ve çoğu ele geçirilen 55 kişilik en çok arananlar listesinin 6. sırasında bulunan El Duri'nin, direnişin lideri olduğunu ileri sürüyor. 
     
     ABD ordusu tutuklanma olayını yalanladı 

     Irak'taki ABD ordusu, elinde, İzzet İbrahim El Duri adlı bir tutuklu olmadığını açıkladı. 
     Yayımlanan askeri açıklamada, ''Irak'taki Çokuluslu Güçler, El Duri adlı bir tutuklunun olmadığını teyit eder'' denildi. 
     Irak Savunma Bakanlığı, El Duri'nin Tikrit'te ele geçirildiğini açıklamıştı. 
     Tikrit'teki ABD 1. Piyade Tümeni'nden Binbaşı Neal O'Brien de ''El Duri'nin yakalandığını teyit edemiyorum'' dedi. 
     
     IRAK İÇİŞLERİ BAKANLIĞI SÖZCÜSÜ ''EL DURİ'NİN SAĞLIK DURUMU ÇOK KÖTÜ'' 

     Irak'ın Tikrit kentinde düzenlenen operasyon sırasında, tedavi gördüğü klinikte yakalanan İzzet İbrahim El Duri'nin sağlık durumunun ''çok kötü olduğu'' bildirildi. 
     Irak İçişleri Bakanlığı sözcüsü Adnan Abdulrahman, ''El Duri hayatta, ancak sağlık durumu çok kötü'' dedi. 
     Abdulrahman, ''Savunma Bakanlığı'nın, Sağlık Bakanlığı ile DNA da dahil olmak üzere bazı testler yaptığını, sonuçlar alındıktan sonra bir bildirinin yayımlanacağını'' belirtti. 
     Sözcü, El Duri'nin lösemi hastalığına yakalandığını ve bu nedenle klinikte olduğunu da söyledi. 
     Devrik Irak lideri Saddam Hüseyin rejiminin ''2 numaralı adamı'' olarak kabul edilen El Duri'nin, Tikrit çevresinde başlatılan büyük bir operasyon çerçevesinde yakalandığı belirtilmişti. 
     ABD askeri ve istihbarat yetkilileri, işgalden sonra oluşturulan ve çoğu ele geçirilen 55 kişilik en çok arananlar listesinin 6. sırasında bulunan El Duri'nin, direnişin lideri olduğunu ileri sürüyor. 
     
</TEXT>
</DOC>
