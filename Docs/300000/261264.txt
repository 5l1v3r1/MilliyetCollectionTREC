<DOC>
<DOCNO> 261264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/ekonomi/eko07.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Altın Borsası kapandı 
</HEADLINE>
<TEXT>


Müşteri bilgilerinin gizliliğinin kalkması ve sıkı vergi politikası yüzünden işlemleri azalan Fransız Altın Borsası'nın faaliyeti durdu 

EKONOMİ SERVİSİ 

Paris Borsası'nı işleten Euronext SA, yeterli sayıda katılımcı olmaması nedeniyle Fransız Altın Borsası'nı kapatma kararı aldı. 
Bu kararın alınmasındaki en büyük etken, Fransız bankalar grubu Societe Generale'in bir kuruluşu olan Credit du Nord'un altın alım - satım işlemlerini durdurması oldu. Credit du Nord işlemlerine son vermeden önce piyasanın yüzde 2'sine hakimdi. Daha önce piyasanın yüzde 98'ini elinde bulunduran CPR ise şimdi altın satımında tekel durumuna geldi. 

1980'de vergiler artırılmıştı 
The Wall Street Journal Europe'un haberine göre Fransız Altın Borsası'nın kapatılması sürpriz olmadı. 1980'lerden beri işlem hacmi çok düşük seviyelerde olan borsanın çöküş nedenleri arasında Fransız hükümetinin altın alım - satım işlemlerindeki sıkı vergi politikası ve müşteri bilgilerinin gizliliğinin kalkması gösteriliyor. 80'li yıllarda, François Mitterand'nun sosyalist hükümeti, ülkedeki sermayenin yurtdışına çıkmasını engellemek için altın alım - satım işlemlerinden toplanan vergileri artırmıştı. 
Ayrıca, yolsuzlukları engellemek için altın satanların kimliklerinin açıklanması şartı getirilmişti. İşlem yapanlar, kimliklerinin vergi müfettişlerine açıklanması korkusuyla altın borsasından yavaş yavaş çekildiler. 


</TEXT>
</DOC>
