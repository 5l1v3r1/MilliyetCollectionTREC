<DOC>
<DOCNO> 266784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yazar/sazak.html </URL>
<DATE> 2004/08/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Altına hücum 
</HEADLINE>
<TEXT>


Bergama'daki altın madeniyle ilgili 'unutulanlar', Danıştay'ın işletme faaliyetinin durdurulması kararı üzerine yeni bilgilerle güncelleştikçe soru işaretleri de artıyor. 
15 yıldır süren kavganın odağındaki Ovacık maden işletmesindeki altın rezervi 24 ton olarak tahmin ediliyor. Eurogold'dan madeni devralan Normandy şirketince Avustralya kökenli şirketi 2003'te Amerikan Newmont satın alınca Normandy Madencilik de ABD'li şirket bünyesine geçmiş. Üç yıldır üretilen 13.7 ton altının değeri 168 milyon dolar olarak hesap ediliyor. Şirketin vergi öncesi net karı 80 milyon doları buluyormuş. Devlete ödenen 20 milyon dolara yakın harç dışında, madenin Türkiye ekonomisine katkısı hayli sınırlı, çünkü yabancı şirket altını dore olarak altın gümüş karışımı kalıplar yurtdışına gönderiyor. Çevreciler, çıkarılan altının 13 değil de 30 ton olması halinde bunun takibinin mümkün olmadığını savunuyor. Kimi uzmanlar ise Amerikan Newmont'un New York borsasına kayıtlı bir şirket olması nedeniyle üretim kayıtlarının bağımsız denetçiler tarafından yapıldığını belirtmekteler. 
Madenin 8 yıllık ömrü dikkate alındığında Bergama'daki 'altına hücum' kavgasının ekonomik boyutu birkaç yüz milyon doları geçmeyecek. 
Elbette insanın değeri, milyar dolarlık altın rezerviyle de ölçülemez. 
Ancak bugün çevresel etki dışında altın işletmeciliğinin Türkiye ekonomisine katkısının ölçülebilir büyüklüğünü tartışmaya açacağız 
Kazandığımız ve kaybettiğimiz değerler gerçekte nedir 
İTÜ Çevre Mühendisliği Bölüm Başkanı Prof. İlhan Talınlı'nın bir makalesine göre, ODTÜ'den Üstün Bilgen Reinart'ın Bergama köylülerini anlatan "Biz Toprağı Bilirik " kitabından Bergama'da 8 yılın sonunda Türkiye'nin elde edeceği gelir 15.2 milyon dolar, atıkların bertaraf maliyeti ise 572 milyon dolar olacak. 
Konuyla ilgili bir başka kaynak da, Ankara'da faili meçhul cinayete kurban giden Dr. Necip Hablemitoğlu'nun 'Bergama Dosyası'dır. Hablemitoğlu, Bergama direnişinin Türkiye'de altın çıkarılmasını istemeyen Alman vakıflarınca örgütlendiğine inanıyordu. Yazdığı kitap daha sonra DGM'de açılan davanın iddianamesi olarak kullanıldı ve masum köylüler, baro başkanları, avukatlar 'casuslukla' suçlandı 
Hablemitoğlu'nun kitabına aldığı bilgilere göre Türkiye'nin altın rezervi 575 tondur. Potansiyel ise 6500 ton Asıl kavga gelecekte bu altını çıkarmak uğruna veriliyor ve Türkiye her yıl ithal ettiği 200 tonu kendi karşılayabilse yılda 2 milyar dolar tasarruf sağlayacakmış. 
Kuşkusuz bu rakamları tartışmak uzmanların işi. 
Bergama'da inat bu nedenle olabilir mi 
Ovacık'ta her şeye rağmen altın üretimi devam ederse sıra başka yörelere mi gelecek O halde bu madenleri niye Türk şirketleri değil de yabancılar işletiyor 



</TEXT>
</DOC>
