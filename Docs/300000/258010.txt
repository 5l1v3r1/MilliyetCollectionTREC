<DOC>
<DOCNO> 258010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun10.html </URL>
<DATE> 2004/07/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Vanunu'dan korkunç iddialar... 
</HEADLINE>
<TEXT>

     İsrailli nükleer teknisyen Mordehay Vanunu, İsrail'deki Dimona nükleer santralinin yıpranmış bir halde olması nedeniyle, Ortadoğu'da Ukrayna'daki Çernobil faciasına benzer bir facia meydana gelme riski bulunduğunu söyledi. 
     Dimona nükleer santralinde 9 yıl süreyle görev yapmış olan Vanunu, Arap El Hayat gazetesine yaptığı açıklamada, 40 yıl önce İsrail'in güneyinde inşa edilen bu santralin, bir kaza meydana gelmesi halinde ''ikinci Çernobil olacağı'' ve bu santralden sızabilecek nükleer radyasyon nedeniyle komşu ülkelerdeki milyonlarca kişinin tehdit altında bulunduğu uyarısında bulundu. 
     Ürdün'ün İsrail sınırı yakınlarındaki bölgelerde yaşayan vatandaşlarını tıbbi denetimden geçirmesi gerektiğini söyleyen Vanunu, bölgede kimseye radyasyon bulaşmadığından emin olunması için bu denetimin gerekli olduğunu belirtti. 
     Çernobil'de 1985'teki faciada resmi olmayan rakamlara göre, 15 bin kişi ölmüş, yaklaşık 3 milyon kişi kazadan etkilenmişti. 
     
     KENNEDY 

     Demeci El Hayat'ın yarın yayımlanacak ekinde yer alacak olan Vanunu, İsrail'in, 1963'te öldürülen ABD Başkanı John F. Kennedy'ye düzenlenen suikasta karışmış olabileceğini de iddia etti. 
     Vanunu, ''Tam olarak emin olmadığımız işaretlere göre, Kennedy, dönemin İsrail Başbakanı David Ben Gurion'a Dimona nükleer santralinde olan biteni açıklığa kavuşturması yönünde baskı yaptığı için öldürüldü'' ifadesini kullandı. 
     Mordehay Vanunu, kendisinin İsrail'in nükleer potansiyeli konusunda yaptığı açıklamaların, ''bu ülkeyi Ortadoğu'nun tamamını tehdit eden gerçek bir tehlike olarak düşünmek için yeterli olduğunu'' savundu. 
     Uluslararası Atom Enerjisi Başkanı Muhammed El Baradei'nin İsrail'i ay başında ziyaret etmesini de eleştiren Vanunu, ''İsrail'in kendisine Dimona nükleer reaktörünü denetleme izni vermemesinden sonra, El Baradei'nin bu ziyaretten vazgeçmesi gerekirdi'' ifadesini kullandı. 
     Vanunu, İngiliz Sunday Times gazetesine İsrail'in güneyinde 9 yıl görev yaptığı Dimona nükleer santraliyle ilgili bilgi sızdırdığı gerekçesiyle 1986 yılında 18 yıl hapis cezasına çarptırılmıştı. 
     İsrailli yetkililer, 3 ay önce serbest bırakılan Vanunu'nun yabancı basına demeç vermesini ve ülkeden çıkmasını yasaklamıştı. 
     
</TEXT>
</DOC>
