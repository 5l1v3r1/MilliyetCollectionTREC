<DOC>
<DOCNO> 250585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo12.html </URL>
<DATE> 2004/06/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Trabzonspor'da Fatih Tekke ve Gökdeniz'in sakatlığı geçti 
</HEADLINE>
<TEXT>

     Yeni sezon hazırlık çalışmalarını Bolu'nun Gerede İlçesi'nde sürdüren Trabzonspor'da, sakatlıkları geçen Fatih Tekke ve Gökdeniz'in de takıma katılmasıyla bordo-mavililer ilk kez tam kadro çalıştı. 
     Teknik direktör Ziya Doğan yönetiminde günde çift idman yaparak çalışmalarını sürdüren Trabzonspor'da, bu sabahki antrenman oldukça neşeli geçti. Kampa sonradan katılan kaleci Petkoviç, Augustine, Mehmet Yılmaz ve Tolga koşu yaparken, teknik direktör Doğan idmanda depar çalışmasına ağırlık verdi. 
     Doğan, sakatlıkları yeni geçen Fatih Tekke ve Gökdeniz ile antrenmanda yakından ilgilenirken, bu futbolcuların performansları dikkati çekti. 
     Bordo-mavili futbolculardan Mehmet Yılmaz, takımda uyumun çok iyi olduğunu belirterek, ''Biz kampa geç katıldık. Fakat ortam çok iyi. Yeni transferler kısa sürede takıma adapte olmuş. Bu da bize başarıyı getirecek'' diye konuştu. 
     Bu arada Trabzonsporlu taraftarlar, yeni transfer Benk Thijs'e Trabzon ekmeği ikram ettiler. 
     
</TEXT>
</DOC>
