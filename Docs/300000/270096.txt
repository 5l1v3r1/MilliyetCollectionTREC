<DOC>
<DOCNO> 270096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy19.html </URL>
<DATE> 2004/09/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Baykal "CHP batan gemiyi TBMM'ye taşıyacak, AKP'den hasap soracak" 
</HEADLINE>
<TEXT>

     CHP Genel Başkanı Deniz Baykal, İskenderun Körfezi'nde ''toksik atık'' yüklü ''MV Ulla'' adlı geminin batmasını TBMM gündemine taşıyacaklarını, Meclis soruşturması yapılması için girişimde bulunacaklarını ve iktidardan hesap soracaklarını bildirdi. 
     Baykal, yaptığı yazılı açıklamada, partisinin konuyu çok yönlü olarak ele alıp incelediğini, CHP MYK Üyesi ve Hatay Milletvekili Fuat Çay başkanlığında bir heyetin, İskenderun'daki incelemelerinin sürdüğünü belirtti. 
     İspanya'nın Cezayir'e gönderdiği ve Cezayir Hükümeti'nin zehir yüklü olduğu için kabul etmediği geminin İskenderun Limanı'na demir attığını ve yıllardan beri bekletildiğini kaydeden Baykal, ''Bu sorumsuzluktur. Sorumsuzluk bir kez daha çok ağır sonuçlar doğurmuştur. Gemi batmış veya batırılmıştır. CHP Bu konuyu TBMM'ye taşıyacak, Meclis soruşturması yapılması için girişimde bulunacak ve her platformda AKP iktidarından hesap soracaktır'' dedi. 
     Geminin yıllardan beri limanda bekletilmesi ve taşıdığı zehrin sulara karışmasının sorumsuzluk olduğunu ifade eden Baykal, şu görüşleri dile getirdi 
     ''Bu denizlerimizde yaşanmış bir terör olayıdır. İskenderun Limanımızda yaşanmış bu deniz terörünün Türkiye'deki tahribatı uzun vadede, Osetya'da ortaya çıkan terörün yarattığı tahribat kadar üzüntü verici ve kalıcı olacaktır. Türkiye'ye, insanımıza, ekonomiye, doğamıza, denizimize, çevremize verilen çok büyük bir zarar, çok büyük bir tahribat söz konusudur. Bu konuda risk büyüktür. 
     Bu sonuç müthiş bir sorumsuzluğun varlığını göstermektedir. Hükümetin çok ciddi bir şekilde görev ihmali söz konusudur. O nedenle Orman ve Çevre Bakanı suçu ona buna atarak kurtulamaz. Bu konuda sorumluluğu, ihmali ortaya çıkanlarla, olaya göz yuman yetkililer hakkında hemen tahkikat başlatılmalıdır.'' 
     
</TEXT>
</DOC>
