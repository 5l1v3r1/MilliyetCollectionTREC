<DOC>
<DOCNO> 270905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun10.html </URL>
<DATE> 2004/09/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
New York Times, dünkü sayısında yanlış haber verdiğini itiraf etti 
</HEADLINE>
<TEXT>

     New York Times gazetesi, El Kaide'nin iki numaralı ismi olarak bilinen Eymen Ezzevahiri'nin, ABD'ye karşı yeni saldırılar planlandığını söylediği video kasetiyle ilgili birinci sayfa haberinin, yanlışlıkla eski bir kasete dayanılarak verildiğini açıkladı. 
     Gazetenin 2 paragraflık ''editörün notu'' köşesinde, Washington mahreçli haberdeki Ezzevahiri'nin tehdit içeren sözlerinin, 24 Şubat'ta yayımlanan bir kasetten alındığı belirtildi. 
     Dünkü haberde ise kasetin El Cezire televizyonunda perşembe günü yayımlandığı yazılmıştı. 
     Gazete, ''Usame Bin Ladin'in yardımcısı, ABD'ye yeni saldırı tehdidinde bulundu'' başlıklı haberin dayandığı kasetin yanlışlıkla kullanıldığını yazdı. 
     New York Times, Ezzevahiri'nin bu hafta yayımlanan kasetinin Amerikalılara yeni tehditler içermediğini, son kasette ''güvenlik döneminin bittiğini'' belirterek ''Hükümetler Irak'ta, Afganistan'da ve Filistin'de Müslümanlara karşı suç işlemeye devam ettiği sürece rahat yüzü görmeyecekler'' dediği yolunda düzeltme yaptı. 
     Gazetenin dünkü haberinde ise Ezzevahiri'nin, ''Bush güvenlik önlemlerini artır'' diyerek, İslam cemaatinin saldırı için New York ve Washington tugayları gönderdiğini söylediği yazılmıştı. 
     
</TEXT>
</DOC>
