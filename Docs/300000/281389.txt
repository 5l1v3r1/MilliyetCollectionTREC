<DOC>
<DOCNO> 281389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/ekonomi/eko07.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi ücretine fon garantisi 
</HEADLINE>
<TEXT>



Konkordato ilanı, aciz vesikası alınması veya iflas nedeniyle işverenin ödeme güçlüğüne düştüğü durumlarda işçilerin son üç aylık ücret alacaklarını karşılamak amacıyla İşsizlik Sigortası Fonu kapsamında, 'Ücret Garanti Fonu' kuruluşuna ilişkin yönetmelik yayınlandı. 
4857 sayılı İş Kanunu'nun 33. maddesinde öngörülen ödemelerde bulunmak üzere kurulan fonun gelirleri, işverenlerce işsizlik sigortası primi olarak yapılan ödemelerin işveren payının yıllık toplamının yüzde biri ile bu primlerin değerlendirilmesinden elde edilen kazançlardan oluşacak. 
İşçinin üç aylık ücret alacağını gösteren belge ile 'aciz vesikası hükmündeki belge', 'iflas ilan edildiğini gösteren belge' ve 'konkordato ilan edildiğini gösteren belge'lerden birini ibraz ederek Türkiye İş Kurumu'na başvuracak. İşverenin işsizlik sigortası primi ödememiş olması, işçinin bu haklardan yararlanmasına engel olmayacak. İşçiler, yönetmelikteki haklardan 10 Haziran 2003'ten itibaren yararlanabilecek. 


</TEXT>
</DOC>
