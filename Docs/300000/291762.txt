<DOC>
<DOCNO> 291762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy13.html </URL>
<DATE> 2004/11/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Baykal Yargılanmak istiyorum... 
</HEADLINE>
<TEXT>

     CHP Genel Başkanı Deniz Baykal, Anayasa ve Adalet Karma Komisyonu'na giderek, dokunulmazlığının kaldırılmasını istedi. Baykal, "Benim yasa çerçevesinde cezalandırılmam gerekir" dedi. 
     Seçim yasalarına muhalefet suçundan dolayı TBMM'ye dokunulmazlığının kaldırılması için fezleke gönderilen CHP Genel Başkanı Deniz Baykal, Anayasa ve Adalet Karma Komisyonu'nda kurulan Hazırlık Komisyonu'na giderek ifade verdi. Baykal'ı Komisyona geldiğinde Komisyon Başkanı Burhan Kuzu karşıladı. Baykal, burada kameralara dönerek, "İftiharla, şerefle güler yüzle poz verilecek bir durum değildir. Hesap vermeye geldik. Tabi verebilirsek" diye konuştu. 
     Baykal, komisyondan çıktıktan sonra gazetecilere yaptığı açıklamada, hazırlık komisyonunda, kendisiyle ilgili hazırlanan savcılık fezlekesi dolayısıyla dokunulmazlığının kaldırılmasını istediğini bildirdi. Dokunulmazlıklar konusunda yeni bir anlayışa fırsat verilmesi umuduyla bu ziyareti yaptığını belirten Baykal, "Adalet sorunları fabrikasyon anlayışa bağlanamaz. Her olay kendi özelliği içinde değerlendirilmelidir. Gözü kapalı, ne olursa olsun diye bütün dosyalar aynı şekilde ele alınamaz. Bu adalet kavramıyla bağdaşmaz. Kamu yararı da gözetilmelidir. 
     Standart şekilde otomatik pilotaja bağlı bir komisyon çalışmasını doğru ve uygun bulmuyorum" şeklinde konuştu. 
     Baykal, yasa çerçevesinde cezalandırılması gerektiğini vurgulayarak, "Ben yargılanmayı ve ceza yemeyi yasaların engellenmesinden daha değerli sayarım. Komisyon uygun görürse dokunulmazlığı kaldırır ama bu hiç bir zaman böyle olmuyor kaldırılmıyor. Bu böyle olmamalıdır. Bir insanın itham edilmesi aslında cezalandırılması anlamına gelir" dedi. 
     Baykal, Komisyon Başkanı Kuzu'dan, bu konuda yiğitçe bir karar almasını beklediğini de belirterek, "Benim talebim budur. Suç nedeniyle mahkumiyet çekmekten şeref duyarım. 
     Ayrıca yasaların uygulanmasından da onur duyarım. Yararlı bir görüşme oldu. Sonuçlarını göreceğiz. 'Canım biz hem maddeyi koyar hem uygulamayız demek doğru değildir'. Bunun bir örnek olmasını istiyorum" diye konuştu. 
     Baykal, bir gazetecinin, "Eğer ihaleye fesat karıştırma suçundan dokunumazlığının kaldırılması istenseydi. Yine de dokunulmazlığınızın kaldırılmasını ister miydiniz " şeklindeki sorusuna da, "Hiç o noktada olmadım" karşılığını verdi. 

     
</TEXT>
</DOC>
