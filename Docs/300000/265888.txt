<DOC>
<DOCNO> 265888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/spor/yercan.html </URL>
<DATE> 2004/08/24/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Maalesef demiştik 
</HEADLINE>
<TEXT>



Önce Süreyya Ayhan, sonra Elvan... Yine altın hayalleri, yine kocaman bir hüsran... Şapka bir kez daha düştü, kel bütün heybetiyle göründü. Böyle can sıkıcı bir günün ardından, "Demiştik" demek elbette hoş değil. Ama Elvan'ın seçmelerdeki stresini dile getirmiş, acil önlem alınması gerektiğini vurgulamıştık. 
Süreyya'nın Dünya Atletizm Şampiyonası'nda yaşadıkları bire bir Elvan'ın yüz hatlarına da yansımıştı. Olimpiyat şampiyonluğuna endekslenmiş altın beklentisi, ağır psikolojik baskı yaratmış, kendine olan güvenini kaybettirmiş gibiydi. Bu görüntü çok değil, iki gün sonra tüm acımasızlığıyla finale de yansıdı. 
Süreyya Ayhan - Yücel Kop ikilisini kapılarını dış dünyaya kapamakla suçlayanlar, gözlerinin önünde aynı hataya düşen Ertan Hatipoğlu - Elvan Abeylegesse ikilisini bir türlü göremedi. "Ben mesafe antrenörü değilim" dediği günleri çok çabuk unutan Hatipoğlu, Dünya rekoru kırmış bir atlet için yetersiz kalacağı gerçeğini bir türlü kabullenemedi. Antrenörü de kendisi oldu, masörü de... Gün geldi diyetisyenliğe soyundu, gün geldi beyaz önlük giyip fizyoterapist oldu. 
Belki Olimpiyat Şampiyonluğu kaybedildi, ama Elvan'ın önünde Dünya ve Olimpiyat şampiyonlukları yaşayabilecek uzun bir yol var. O belirlediği tüm hedeflere koşabilecek bir yetenek... Ancak hatalardan sıyrılmalı, Dünya atleti olmalı... 


</TEXT>
</DOC>
