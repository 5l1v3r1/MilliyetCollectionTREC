<DOC>
<DOCNO> 254274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/guncel/gun01.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak böyle aranır mı 
</HEADLINE>
<TEXT>


Uçaklarda teknisyen ve temizlikçilerin 'unutulan' paketlere karşı ne yaptıklarını denetlemek için, Trabzon uçağına bırakılan şüpheli paketi görevliler fark etmedi bile 

TOLGA ŞARDAN Ankara 

NATO Zirvesi öncesi havalimanlarında yapılan gizli denetimlerde THY'nin, "Trabzon" uçağındaki şüpheli paketin ilgililerce bulunamaması nedeniyle uyarıldığı ortaya çıktı. Uçağı temizleyen personel, yapılan gizli denetimden geçemedi. Durumun THY'ye bildirildiği, THY'nin de personeliyle ilgili idari işlem başlattığı belirtildi. 
Milli Sivil Havacılık Güvenliği Kurulu MSHGK uzmanları, İstanbul'daki zirve öncesinde havalimanlarıyla uçaklardaki kabin güvenliği önlemlerini incelemek amacıyla bazı havalimanlarında gizli denetim yaptı. Kurul üyesi uzmanlar, haziran başında bilet alarak "yolcu gibi" THY uçağıyla Trabzon'a uçtu. Uzmanlar, burada güvenlik önlemlerini denemek için C - 4 alaşımlı özel düzeneği polis kontrolünden geçirmeye çalıştı, ancak yakalandı. 

Personel uyarıldı 
Uzmanlar, daha sonra Trabzon'da uçaktan inerken koltuk üstü bagaj bölümüne içinde "lokum tozu" bulunan bir paket bırakarak, görevlilerin ne yapacağını beklemeye başladı. "Şüpheli paket bulunması ve bulunan pakete müdahale edilmesi" uygulaması kapsamında görevlileri denetlemek istedi. Uzmanlar, sessizce paketi bıraktıktan sonra uçaktan ayrıldı. 
THY'nin sefere çıkacak uçaklar için görevlendirdiği iki teknisyenden biri olan kabin içi kontrol teknisyeniyle temizlik görevlileri ise, şüpheli pakete "usule uygun" müdahale etmek bir yana paketi bulamadı bile. Bu gelişme üzerine konu MSHGK'ya iletildi. Kurul da uzmanların raporu doğrultusunda olayı bir yazıyla THY'ye bildirerek görevlileri daha dikkatli olması konusunda uyardı. Uyarı üzerine THY, bazı görevliler hakkında idari işlem başlattı. Bir yetkili, uçaklarda bulunacak şüpheli her cisim ve pakete uçak içindeki görevlilerin müdahale etmesinin yanlış olduğunu belirtti. Aynı yetkili, bu nedenle THY'nin uyarıldığını söyledi. 


</TEXT>
</DOC>
