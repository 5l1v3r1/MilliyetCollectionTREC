<DOC>
<DOCNO> 299124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko07.html </URL>
<DATE> 2004/12/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Borsa, bu hafta Türkiye'nin tarih almasının etkilerini izleyecek... 
</HEADLINE>
<TEXT>

     Borsa'da bu hafta, Türkiye'nin AB Zirvesi'nde müzakere tarihi alması, IMF ile varılan anlaşma ve ABD Merkez Bankası'nın yeni faiz artırımının getireceği etkiler takip edilecek. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin geçen hafta yüzde 6.17 oranında değer kazanarak 24,360.63 puandan kapandığı belirtilerek, önceki hafta 3 milyon dolar civarında olan günlük ortalama işlem hacminin 920 milyon dolara yükseldiği kaydedildi. 
     Değerlendirmede, Avrupa Birliği AB üyesi bazı ülkelerin imtiyazlı ortaklık gibi bazı seçenekleri gündemden çıkarması ve 2005 yılı içinde müzakere tarihi alınacağı beklentisiyle hafta genelinde alım ağırlıklı bir seyir izleyen piyasanın, liderler zirvesinde Kıbrıs sorununun gündeme getirilmesine bağlı olarak haftanın son işlem gününde dalgalı bir seyir izlediği ifade edildi. 
     IMF ile yeni stand-by çalışmalarının tamamlanması ve 3.7 milyar dolarlık borç ertelemesiyle birlikte toplam 13.7 milyar dolar yeni kaynak kullanımı içeren anlaşmanın etkisiyle, bono faizlerinde görülen gerilemenin, hisse senetleri piyasasına destek olduğuna işaret edilen değerlendirmede, geçen hafta fiyatlarda ciddi bir yükseliş olmamasına karşın piyasaya sürekli fon girişi olduğu kaydedildi. 
     Değerlendirmede, şu görüşler dile getirildi 
     ''Cuma günü Brüksel'de Kıbrıs sorunu ekseninde yapılan çetin müzakereler piyasalardaki dalgalanmayı artırmıştır. Piyasa kapanışına doğru gelen AB ile uzlaşma haberi piyasada yeni bir alım dalgası yaratmıştır. Türkiye için yeni bir dönemin başlangıcı olan bu kararla, sadece hisse senetleri değil, bütün finansal piyasalarda olumlu bir seyir izleneceğini tahmin ediyoruz. Son dönemlerde piyasa geneline yayılan alımlardan ziyade, hisse bazlı alımlarla endeksin yükselişini izledik. AB ile varılan uzlaşmanın ardından hisse senetleri piyasasında alımların genele yayılacağını tahmin ediyoruz.'' Bundan önceki dönemde piyasa ortalaması üzerinde prim yapmış hisselerde kar satışlarının gelmesinin kaçınılmaz olduğu belirtilen değerlendirmede, ancak bu satışların diğer hisselerdeki alımlarla dengeleneceğinin düşünüldüğü ifade edildi. 
     Değerlendirmede, geçen hafta IMF ile yeni stand-by üzerinde anlaşmaya varılmasıyla bu konudaki belirsizliğin geride kaldığı belirtilerek, ''2006 yılındaki geri ödemelerden 3.7 milyar dolarlık bölümünün 2007 yılına atılacak olması ve 2005 yılında yaklaşık 4.2 milyar dolar yeni kaynak kullanımının olması piyasalar açısından rahatlatıcı bir unsur. Bono piyasasında fiyatlara yansıtılmaya başlanan bu faktörün, önümüzdeki günlerde borçlanma araçları üzerindeki olumlu etkisini sürdürmesini bekliyoruz'' denildi. 
     ABD Merkez Bankası'nın, 14 Aralık'ta yaptığı toplantıda faizleri 25 baz puan daha artırarak yüzde 2.25 seviyesine yükselttiği anımsatılan değerlendirmede, ABD'nin faiz artırımlarının bugüne kadar piyasaları pek rahatsız etmemesine karşın, bundan sonraki artırımların gelinen seviyeye bağlı olarak piyasaları olumsuz etkileyebileceğinin tahmin edildiği kaydedildi. 
     
</TEXT>
</DOC>
