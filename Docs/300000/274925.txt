<DOC>
<DOCNO> 274925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/ekonomi/aeko.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vergi yükü azaltılacak' 
</HEADLINE>
<TEXT>


'Vergi yükünü asgariye indireceğiz' diyen Başbakan Erdoğan, ilk aşamada gıda ile ilgili düzenleme yapılacağını söyledi. Erdoğan, dışa bağımlı ürünler dışında zam yapılmayacağı sözü verdi 

ELÇİN ERGÜN Konya 

Başbakan Recep Tayyip Erdoğan, vergi yükünü asgariye indireceklerini, petrol gibi dışa bağımlı olunan ürünler dışında zam yapılmayacağını söyledi. 
Erdoğan, bir dizi açılış ve törenlere katılmak için dün Konya'ya geldi. Türkiye'nin en büyük şeker fabrikası olan Çumra Şeker Fabrikası'nın açılışını yapan Erdoğan, konuşmasında büyüme hızının beklenen yüzde 5 orandan daha yüksek olacağını kaydederek, yatırımcıların da bugüne kadar 28 katrilyon liralık yatırım yaptığını ifade etti. "Tek sıkıntımız işsizlik" diyen Erdoğan, yatırımların artırılmasıyla işsizlik oranının azalacağını da belirtti. 
Göreve geldiklerinden bu yana yolsuzlukları durdurmak adına önemli adımlar attıklarını dile getiren Erdoğan, "Hortumlar kesiliyor. Yolsuzluklara giden paralar sosyal yardımlara aktarılıyor" dedi. 

'Yükler azaltılacak' 
Beyaz eşya fiyatlarının düştüğüne, diğer ürünlere de zam yapılmadığına işaret eden Erdoğan, şunları söyledi 
"2 yıl öncesine kadar zam sesini duymadığımız gün yoktu. Şu anda petrol dışında zam sesi duyuyor musunuz Petrole yapılan zamlar da elimizde olmayan nedenlerle yapılan zamlardır. Dışa bağımlı olduğumuz ürünlerin dışında zam sesi duymayacaksınız. Vatandaşın sırtındaki yükü azaltacağız. Vergi yükünü de kesinlikle asgariye indireceğiz. Vergide gıda ile ilgili bir düzenleme yapılması için çalışmalar yapılıyor." 
Erdoğan, Konya KOSKİ Atıksu Arıtma Tesisi'nin temel atma töreninde de devletin işsize iş veren kapısı değil, işsizliğin çözümünü işverenlerle omuz omuza çözen bir konuma geleceğini söyledi. 
Erdoğan, temel atma törenine katılan Konyalılara "Sizleri daha fazla güneşin altında bekletmek istemiyorum" diyerek sözlerini tamamladı. Vatandaşların "Bekleriz" demesi seklindeki sözleri üzerine de Erdoğan, "Yok yok, gönlüm razı değil" dedi. 

'Borsadan kazanan yardım yapsın' Başbakan Erdoğan, KOSKİ Atıksu Arıtma Tesisi'nin temel atma töreninde yaptığı konuşmada borsanın 7 binlerden 22 bine yükseldiğini hatırlatarak, CHP'nin eleştirilerine, "Borsa düşünce bağıranlar, yükselince niye alkışlamıyor " karşılığını verdi. Erdoğan, borsadaki yükselişle kazanan yatırımcılara da, "Dayanışmadan söz ediyoruz. O zaman kazananlar sosyal yardımlaşma ve dayanışma fonuna destek versin" diye seslendi. 

Konya'ya da hızlı tren 
Erdoğan, Ankara - Konya arasında hızlı tren çalışması için proje hazırladıklarını, bu trenin iki kent arasındaki mesafenin bir saate ineceğini vurguladı. 

Çiftçilerden 150 milyon dolarlık dev fabrika Türkiye'de ilk kez sıvı şeker üretimini de gerçekleştirecek olan Çumra Şeker Fabrikası 60 bin çiftçi ailesine gelir sağlayacak 

Türkiye'nin ilk sıvı şeker fabrikası olma özelliğine de sahip olan Çumra Şeker Fabrikası 150 milyon dolara mal oldu. 
2 milyon 600 bin metrekare alanda kurulu Türkiye'nin en büyük şeker fabrikası olan Çumra Şeker'in günde 12 bin ton pancar işleme ve 2 ton şeker üretme kapasitesi bulunuyor. Fabrika 60 bin çiftçi ailesine gelir sağlayacak. 
Fabrikada TÜBİTAK'ın desteğiyle zenginleştirilmiş büyükbaş hayvan ve arı yemi de üretilecek. 
Açılış törenine katılan Tarım ve Köyişleri Bakanı Sami Güçlü, ekonomiye 300 milyon dolar gelir sağlamayı hedefleyen fabrikanın modern yapısıyla örnek olacağını söyledi. 
Pankobirlik Genel Başkanı Recep Konuk da 150 milyon dolara mal olan Şeker Fabrikası'nın çiftçinin kendi finansmanı ile gerçekleştirildiğini belirtti. Konuk, dünyada pancar şekeri üretiminde kullanılan en son teknolojinin uygulandığı fabrikanın 10 bin noktada bilgisayarlı otomasyon sistemi ile idare edileceğini anlattı. 

35 bin kişilik yemek 
Törenden önce çiftçiler için Musa Eroğlu, törenden sonra da Ebru Gündeş konser verdi. Şeker depolamak için yapılan dev hangarlarda hazırlanan 35 bin kişilik yemek çiftçilere ikram edildi. 


</TEXT>
</DOC>
