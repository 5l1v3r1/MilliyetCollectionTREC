<DOC>
<DOCNO> 289156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/yasam/yas02.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaçak' avcı avlanıyor 
</HEADLINE>
<TEXT>


Usulsüz ve kaçak avlananlara göz açtırmayan 298 fahri av müfettişi, 2003-2004 arasında tam 18 bin 39 kişiyi denetledi, 3 trilyon 907 milyar liralık idari para cezası kesti. Müfettişler, kıdemli avcılar arasından seçiliyor 

GÜRKAN AKGÜNEŞ İstanbul 

Kaçak ve usulsüz avlananların en büyük k busu, fahri av müfettişleri. Avcı avına çıkan müfettişler, yakaladıklarına tutanak düzenleyerek ceza yağdırıyor. Yasadışı ava uygulanan para cezası, son 1.5 yılda 3 trilyon 900 milyara ulaştı. 
Çevre ve Orman Bakanlığı'na bağlı 298 av müfettişinin görevi, usulsüz ve kaçak avcıları avlamak. Kıdemli avcılar arasından seçilen müfettişler, bakanlığa bağlı memurlarla, çok iyi bildikleri arazilerde usulsüz ve kaçak avlananların izini sürüyor. 30 milyara varan ceza tutanakları düzenleyen, far ve tepe lambasıyla avlanan avcıların otomobillerine el koyduran müfettişler bazen tehdit ediliyor bazen de rüşvet tekliflerine maruz kalıyor. 
6 yıllık fahri av müfettişi Cengiz Markal ve ekibiyle Marmara bölgesinde operasyona çıktık. 
Bayrampaşa'da buluştuğumuz ekipler gideceğimiz yeri bize dahi söylemedi. Müdürlüğe ait 2 arazi aracının peşine takılıp yola koyulduk. Atatürk Olimpiyat Stadı'na geldiğimizde, 'ışık ve projektörle tavşan avlandığı' ihbarını değerlendirdiğimizi öğrendik. Keşif gezisinde avcı bulamayınca, hedefimiz bu kez Çatalca Yeniceköy oldu. Burası boş çıkınca çulluk avlanan Tosunköy, Kestanelik ve Sazlıbosna köylerine yöneldik. 

İspiyoncular var 
26 yıllık avcı Cengiz Markal, "Alınan tüyoyu ekibinden başka kimseye söylememen gerek. İspiyoncular oluyor. Bazı avcılar bizi tehdit ediyor. Silah çekenler bile oluyor. Bazıları da ceza yazmamamız için rüşvet teklif ediyor" diyor. Kaçak avcı olmayışını da Ramazan ayına bağlıyor. 

959 milyar lira tazminat istendi 

2003 yılından bu yana yapılan denetimlerde 3 trilyon 907 milyar liralık idari para cezası kesildi. Yasadışı avlanan hayvanlar için de 959 milyarlık tazminat talebinde bulunuldu. Geçtiğimiz yıl 18 bin 39 avcı denetlendi. Bunlardan bin 686'sı hakkında yasal işlem yapıldı. 2 bin 612 tüfekle usulsüz avda kullanıldığı tespit edilen 2 traktör ve 8 otomobile el konuldu. İçinde bulunduğumuz av sezonunda ise şimdilik 3 bin 625 avcı denetime tabi tutuldu. 148 avcı hakkında yasal işlem başlatıldı, 163 tüfek, 5 traktör ve 13 otomobile el konuldu. Otomobiller, avcıların mahkemece suçlu bulunması halinde devlete kalıyor. 


</TEXT>
</DOC>
