<DOC>
<DOCNO> 266881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko36.html </URL>
<DATE> 2004/08/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Temmuz'da ihracat yüzde 27.6 arttı... 
</HEADLINE>
<TEXT>

     Bu yılın Temmuz ayında ihracat, geçen yılın aynı ayına kıyasla yüzde 27.6 artarak 5 milyar 406 milyon dolar, ithalat ise yüzde 36.8 oranında artarak 8 milyar 577 milyon dolar oldu. 
     DİE'nin açıkladığı rakamlara göre, dış ticaret açığı ise yüzde 56.1 oranında artarak 3 milyar 170 milyon doları buldu. 
     
     OCAK-TEMMUZ DÖNEMİ 

     Bu yılın Ocak-Temmuz döneminde ihracat yüzde 32.7 artarak 34 milyar 406 milyon dolar, ithalat ise yüzde 45.1 artarak milyar 825 milyon dolar olarak gerçekleşti. 
     2003 yılı Ocak-Temmuz döneminde 11 milyar 185 milyon dolar olan dış ticaret açığı da, 2004 yılı Ocak-Temmuz döneminde yüzde 73.6 artarak 19 milyar 419 milyon dolar oldu. 
     
     İTHALATTA TÜKETİM MALLARI 

     İthalat artışında tüketim malları, ihracat artışında ise imalat sanayi ürünleri başı çekti. 
     Devlet İstatistik Enstitüsü DİE rakamlarına göre, 2003 yılı Temmuz ayında 4 milyar 236 milyon olan ihracat tutarı, bu yıl aynı ayda 5 milyar 406 milyon dolar olarak gerçekleşti. 
     Geçen yıl Temmuz'da 6 milyar 267 milyon dolar olan ithalat ise bu yıl 8 milyar 577 milyon dolara çıktı. 
     2003 Temmuz'unda 2 milyar 31 milyon dolar olan dış ticaret açığı da, bu yılki rakamlar sonucunda 3 milyar 170 bin dolara yükseldi. Böylece aylık dış ticaret açığında yüzde 56.1'lik bir artış meydana geldi. 
     
     İHRACATIN İTHALATI KARŞILAMA ORANI DÜŞÜYOR 

     Bu arada son veriler, ihracatın ithalatı karşılama oranının hem aylık hem de 7 aylık bazda düştüğünü ortaya koydu. 
     Dış ticaret rakamlarına göre, geçen yılın Temmuz ayında yüzde 67.6 olan ihracatın ithalatı karşılama oranı, bu yıl yüzde 63'e düştü. 
     Aynı şekilde geçen yılın 7 ayında yüzde 69.9 olan ihracatın ithalatı karşılama oranı da, bu yılın aynı döneminde yüzde 63.9'a geriledi. 
     
     ÜRÜN BAZINDA İHRACAT VE İTHALAT 

     Temmuz ayı ihracat artışında imalat sanayi ürünleri, ithalat artışında ise tüketim malları başı çekti. 
     Temmuz'da bir önceki yılın aynı ayına göre, imalat sanayi ürünleri ihracatı yüzde 27.9, tarım ve ormancılık ürün ihracatı yüzde 21.5, madencilik ve taşocakçılığı ürünleri ihracatı da yüzde 15 arttı. Balıkçılık ihracatı ise yüzde 27.3 geriledi. 
     İhracat artışı sermaye mallarında yüzde 12.4, ara mallarda yüzde 38.7, tüketim mallarında ise yüzde 48.6 olarak hesaplandı. 
     
     TÜKETİM MALLARI İTHALATINDA YÜZDE 99 ARTIŞ 

     Söz konusu ayda ithalatta ise tüketim malları yüzde 99, sermaye malları yüzde 54, ara malları ithalatı yüzde 25 oranında artış kaydetti. 
     Tarım ve ormancılık ithalatı yüzde 6.6 gerilerken, balıkçılık ithalatı yüzde 135.9, madencilik ve taşocakçılığı ithalatı yüzde 24.7, imalat yüzde 40 oranında arttı. 
     
</TEXT>
</DOC>
