<DOC>
<DOCNO> 296881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur13.html </URL>
<DATE> 2004/12/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Korsan film ve porno CD satıcısı, aşk yapınca yakalandı .. 
</HEADLINE>
<TEXT>

     
     Ramazan ÇETİN DENİZLİ, DHA 

     

DENİZLİ'nin Başkarcı Beldesi'nde, mesire yerinde bir hayat kadınıyla aşk yaparken jandarma tarafından yakalanan 38 yaşındaki Kamil Kayan'ın, otomobilinde ve evinde yapılan aramalarda çoğu porno 7 bin adet korsan CD, 5 bin adet teyp kaseti ile 2 adet kayıt cihazı bulundu. 
     Başkarcı Jandarma Karakolu ekibi, önceki gece saat 21.00 sıralarında ormanlık alandaki mesire yerinde devriye gezerken, Kamil Kayan'ı, kendisine ait 20 ZL 060 plakalı otomobilinde hayat kadınıyla aşk yaparken yakaladı. Kamil Kayan'ın otomobilinde yapılan aramada 2 bin adet porno CD bulundu. Jandarma tarafından gözaltına alınan Kamil Kayan'ın Deliktaş Mahallesi 1980 sokak, numara 13 adresindeki evinde de mahkeme kararıyla arama yapıldı. Jandarma, annesiyle birlikte yaşayan Kamil Kayan'ın evinde bir oda dolusu korsan CD ve kaset buldu. 
     Jandarma ekibi kutular içindeki CD ve kasetleri evden çıkartarak tek tek saydı. CD'lerin sayımı saatler sürdü. Evde içinde vizyona yeni giren filmler ve porno türündeki 7 bin adet korsan CD, 5 bin adet korsan kaset ve 2 adet kaset kayıt cihazı ele geçirildi. 
     Korsan CD'leri İstanbul ve İzmir'den satın alıp, boş CD'lere kayıt yaptıktan sonra, ilçe ve köylerdeki pazarlarda sattığını söyleyen Kamil Kayan, ''Daha önce korsan işinden 3 kez yakalandım. Yaklaşık 1 yıldır bu işi yapıyorum, insan aç kalınca her şeyi yapıyor. Para kazanmak zorundayım'' dedi. 
     Askerler tarafından sayıldıktan sonra kutulara koyulan korsan CD'ler jandarma minibüsünü kondu. El konulan CD'lerin götürülüşünü gözyaşlarıyla seyreden Kamil Kayan'ın annesi Rabia Kayan, ''Ben bunları hırsızlar çalmasın diye gece gündüz bekledim. Oğlum bunları getirip satıyordu'' dedi. 
     Kamil Kayan gözyaşı döken annesini sakinleştirmeye çalıştı. Kamil Kayan, mahkemeye çıkartılmak üzere Fikir ve Sanat Ürünleri Kanunu'na muhalefet ve fuhuştan gözaltına alınırken, ele geçirilen 7 bin adet korsan CD, 5 bin kaset ile 2 kayıt cihazı savcılığa teslim edildi. 

     
</TEXT>
</DOC>
