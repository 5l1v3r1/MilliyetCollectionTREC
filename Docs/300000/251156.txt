<DOC>
<DOCNO> 251156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/ekonomi/eko07.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme çalışanına 'gecikmeli' ikramiye 
</HEADLINE>
<TEXT>


ANKARA Milliyet 

Başbakan Tayyip Erdoğan, Özelleştirme İdaresi Başkanlığı'nın ÖİB teşvik ikramiyelerini onayladı. İdare çalışanları, net bir maaş tutarındaki ikramiyelerini önceki gün aldı. Edinilen bilgilere göre Erdoğan, teşvik ikramiyelerine 24 Haziran'da 'uygunluk' verdi. Performansı ödüllendirmeyi amaçlayan ve yılda iki defa verilen teşvik ikramiyesi, uygulamanın başladığı 1994'ten bu yana ilk defa gecikmeli olarak dağıtıldı. ÖİB yetkilileri gecikmenin Başbakan'ın yoğun gündeminden kaynaklandığını ileri sürdü. İdare'ye emsal kabul edilen DPT ve Hazine'de ise teşvik ikramiyelerinin ay başında dağıtıldığı öğrenildi. 
İkramiyelerin dağıtılmasıyla birlikte ÖİB'de iki haftadır süren, "Tüpraş, Tekel ve Petkim gibi büyük ihaleler başarısız olunca Başbakan ikramiyeyi mi kesti " spekülasyonları da son buldu. Gizli tutulan ikramiye alanlar listesinde kanuni şartlara uymayanlar hariç hemen hemen bütün personelin yer aldığı belirtildi.Yargının Tüpraş ihalesiyle iptal kararında 'idari hata yaptıklarına' hükmettiği personelin de teşvik ikramiyesi aldığı öğrenildi. 


</TEXT>
</DOC>
