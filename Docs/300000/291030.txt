<DOC>
<DOCNO> 291030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun12.html </URL>
<DATE> 2004/11/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Arafat'ın ölüm raporu yeğenine verildi Zehirlenme yok 
</HEADLINE>
<TEXT>

     Fransa'nın, Filistin lideri Yaser Arafat'ın ölüm raporunu, yeğeni ve Filistin Ulusal Özerk Yönetimi BM temsilcisi Nasır El Kidva'ya teslim ettiği bildirildi. 
     Arafat’ın yeğeni el Kidva, testlerin Arafat'ın ölüm nedeninin zehirlenme olmadığını ortaya koyduğunu belirtti. 
     El Kidva raporda, Arafat'ın ölüm nedenine ilişkin net bir teşhis olmadığını söyledi. 
     Filistin'in Paris'teki temsilcisi Leyla Şahid, basına yaptığı açıklamada, ''Fransız ordusu sağlık dairesi tarafından dosya Kidva'ya teslim edildi'' dedi. 
     Bu arada, Kidva'nın öğleden sonra ölüm raporuna ilişkin basın toplantısı düzenleyeceği bildirildi. 
     Filistin lideri Yaser Arafat'ın eşi Süha Arafat, avukatları aracığıyla yaptığı açıklamada, ölüm raporunun, kendisinden başkasına verilmesine karşı çıkmıştı. 
     Süha Arafat, ''Filistin Devlet Başkanı'nın ölüm raporuna ulaşma hakkının sadece kendisinde olduğunu'' belirterek, ''bu raporun Kidva'ya verilmesini istemediğini'' söylemişti. 
     
     Rapor kesin teşhis ortaya koymuyor 

     Filistin Ulusal Özerk Yönetimi'nin BM temsilcisi Nasır El Kidva, Fransız yetkililer tarafından bugün kendisine teslim edilen ölüm raporunun, ''Filistin lideri Yaser Arafat'ın ölüm nedenine ilişkin açık bir teşhis ortaya koyamadığını'' söyledi. 
     Arafat'ın yeğeni olan Kidva, ölüm raporunu Fransız yetkililerden teslim aldıktan sonra, bir otelde basın toplantısı düzenleyerek, gazetecilerin sorularını yanıtladı. 
     ''Fransız doktorların tespitlerinde zehirlenmeye yol açacak bir madde bulamadıklarını'' kaydeden Kidva, ''Zehirlenmeye yönelik bir bulgu yok, ancak tam ölüm nedenini de bilmediğimiz için bu ihtimali de tamamen reddedemiyoruz'' dedi. 
     Arafat'ın uzun süre, kötü koşullarda kuşatma altında kaldığını hatırlatan Kidva, ''İsrail yetkililerinin, olup bitenden önemli ölçüde sorumlu olduğunu düşünüyorum'' dedi. 
     Kidva, kendisine teslim edilen raporun tıbbi tetkiklerle birlikte 558 sayfa olduğunu söyledi. 
     Arafat'ın ölüm raporunu Fransız yetkililerden daha önce alan eşi Süha, raporun içeriğini açıklamamıştı. 
     Filistin yönetimi, Arafat'ın ölüm raporunu halka açıklayacağını bildirmişti. 
     
</TEXT>
</DOC>
