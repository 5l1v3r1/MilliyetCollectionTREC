<DOC>
<DOCNO> 262865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur09.html </URL>
<DATE> 2004/08/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
''Hortum ve fırtına felaketlerinin nedeni doğanın tahrip edilmesi'' 
</HEADLINE>
<TEXT>

     Meteoroloji Mühendisleri Odası 2. Başkanı Ahmet Taşpınar, Türkiye'de son günlerde meydana gelen hortum ve fırtınalarda yaşanan felaketlerin nedeninin doğanın tahrip edilmesinden kaynaklandığını söyledi. 
     Taşpınar, AA muhabirine yaptığı açıklamada, Türkiye'de her dönem kısa süreli hortum ve fırtınaların gerçekleşmesinin doğanın normal bir seyri olduğunu belirtti. 
     Doğanın her geçen gün yok edildiğini ve uluslararası sözleşmelerin ihlal edildiğini ifade eden Taşpınar, bunun beraberinde getirdiği çarpık kentleşme ve doğanın tahrip edilmesi nedeniyle fırtına ve hortumların felaketlere dönüştüğünü kaydetti. 
     Doğa olaylarının varolduğu gerçeğinin kabul edilmesi gerektiğini belirten Taşpınar, şöyle konuştu 
     ''Dünyanın her tarafında fırtına ve hortum gibi doğa olayları yaşanıyor. Önemli olan yaşanan bu doğa olaylarına karşı alınacak önlem ve tedbirlerdir. 
     Doğaya karşı direnmek yerine onun gerçeklerini kabul etmek ve o doğrultuda yaşamak gerekir. Bu çerçevede tüm yaşantımızı buna göre düzenlersek, doğa olaylarını daha az zararla atlatılabiliriz. En basit örneğiyle daha önce dere yatağı olan bölgeler üzerinde kocaman binalar yükseliyor ve bunun sonucunda en küçük bir yağışta buralar sel baskınlarına maruz kalıyor. Bunun önlemini de doğaya uyumlu bir kentleşme yaparak almalıyız.'' Ahmet Taşpınar, meteorolojik karakterli doğal afetlere karşı erken uyarı sistemlerinin kurulması ve işletilmesi gerektiğini de belirterek, fırtına risk bölgelerini belirlemek için operasyonel ve bilimsel çalışmaların yapılması gerektiğini kaydetti. 
     Dünyada ve Türkiye'de yaşanan kararsız havanın bir nedeninin de aşırı fosil yakıtların tüketilmesi sonucunda oluşan küresel ısınmanın sebep olduğunu ifade eden Taşpınar, kısa sürede mevsim kuşaklarının değişmesinin söz konusu olamayacağını belirtti. 
     
</TEXT>
</DOC>
