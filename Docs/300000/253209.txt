<DOC>
<DOCNO> 253209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/spo15.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Başkent'te imza günü 
ANKARASPOR, Fenerbahçe'den Yusuf Şimşek, Ankaragücü'nden Gökmen Barış ve Tolga Doğantez ile Brezilyalı Sobrinho ile bugün resmi sözleşme imzalayacak. Brezilya 2. Ligi'nde forma giyen 23 yaşındaki Sobrinho santrfor mevkinde görev yapıyor. 

Sertan Diyarbakır'da 
SÜPER Lig'de iyi bir sezonu geride bırakan Diyarbarbakırspor, Sertan ile kadrosunu güçlendirdi. Yönetimin, Bursaspor'un tecrübeli golcüsü ile bugün iki yıllık sözleşme yapacağı bildirildi. Bu arada Yeşil-Kırmızılı takım, Kızılcahamam'da çalışmalarını aralıksız sürdürüyor. 

Yıldıray sevinci 
MİLLİ futbolcu, yeni takımı Hertha Berlin'in, amatör ligi takımlarından Alemannia - Wacker'e karşı oynadığı hazırlık maçında beğeni topladı. Brezilyalı takım arkadaşı Marcelinho, Yıldıray için "Artık hücum baskısının sadece benim omuzlarımda olmamasına sevindim" dedi. 

Utah Jazz fiyatı artırdı 
NBA'DEKİ yıldızımız Mehmet Okur için devreye giren Utah Jazz'ın, 6 yıl için 50 milyon dolarlık bir öneri getirdiği bildirildi. Böylece Utah Jazz, 40 milyon dolarlık teklif götüren Detroit Pistons'un da üzerinde bir rakam vermiş oldu. Pistons Genel Menajeri John Hammond ise, "Memo'nun takımda kalmasını hepimiz çok istiyoruz" dedi. 

Ülkerspor'a iki Litvanyalı 
YENİ sezona güçlü bir kadro ile girmek isteyen Ülkerspor, son Avrupa şampiyonu Litvanya Milli Takımı'nın başarılı oyuncuları Saulius Stombergas ve Eureljus Zukauskas ile iki yıllık anlaşmaya vardı. Forvet oynayan 2.04 boyundaki Stombergas geçen sezon FIBA Avrupa Ligi'nde 14.1 sayı, 2.18 boyundaki pivot Zukauskas ise 8.3 sayı ve 5 ribaunt ortalamalarıyla mücadele etti. 

İpek şampiyon 
GENEL Sigorta'nın sponsorluğunu yaptığı İpek Şenoğlu ABD'de düzenlenen ITF Circuit Tenis Turnuvası'nda partneri İsveçli Sofia Arvidsson ile finalde Miyagi Nana Japonya -Osterloh Lilia ABD ikilisini yenerek çiftlerde şampiyonluğa ulaştı. Karşılaşmanın setleri ise 6-1, 2-6 ve 6-4 sona erdi. 

Umut Tınay Galatasaray'da 
SARI - Kırmızılı takım, basketbolda geçen sezon Fenerbahçe'de forma giyen Umut Tınay'la bir yıllık sözleşme imzaladı. Umut, üç büyüklerde forma giyen en genç basketbolcu unvanını elde etti. Menajer Turabi Genç, "Genç ve kaliteli bir kadro kurmak amacındayız" dedi. 

Tuborg Pilsener Jones'u aldı 
BASKETBOLDA gelecek yıl ülkemizi FIBA Euroleage'de temsil edecek olan Tuborg Pilsener, iki sezon önce Darüşşafaka formasını giyen ABD'li Vincent Jones ile anlaşmaya vardı. Öte yandan Galatasaray'a gitmesi gündeme gelen Asım Pars'ın da Tuborg'la yeniden anlaştığı öğrenildi. 

Avrupa sınavı 
YILDIZ Erkekler Avrupa Basketbol Şampiyonası finallerine katılacak olan ekibimiz, dün Yunanistan'a gitti. Millilerimiz, Amaliada kentindeki finallerde bugün ilk maçını TSİ 16.45'te Fransa ile yapacak. 



</TEXT>
</DOC>
