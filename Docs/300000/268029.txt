<DOC>
<DOCNO> 268029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/spor/axspo02.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, Fatih'e sarıldı 
</HEADLINE>
<TEXT>


Fenerbahçe Teknik Direktörü, yıldız futbolcunun Galatasaray'a gönderilmesini son anda veto etti. Alman hoca, Önder ve Serkan'ın yerine sağ kanatta Fatih'i kullanacağını bildirdi 

YUSUF KOBAL 


'Yolumuz uzun' 
TRANSFERİN bitmesine sayılı günler kala iki ezeli rakip Fenerbahçe ile Galatasaray arasında Fatih Akyel için başlayan sıcak temasları son anda Daum'un bozduğu öğrenildi. Alman çalıştırıcının, sağ kanatta Serkan Balcı ve Önder'den istediği verimi alamadığını yönetime bildirip, "Yolumuz uzun. Fatih bana lazım olacak. Elimdeki en iyi sağ kanat şimdilik o" dediği öğrenildi. 

Fuarda son teklif 
DAUM'UN bu isteğini gündeme alan Fenerbahçe yönetimi, Galatasaray İkinci Başkan Ergun Gürsoy'a olumsuz yanıt verdi. Aziz Yıldırım ve ekibinin, Fatih'i ezeli rakibe verip, taraftarlardan tepki almaktan çekindiği de iddia edildi. Bu arada Ergun Gürsoy ile Aziz Yıldırım dün Bilişim Fuarı'nda karşılaştı. Yıldırım, Gürsoy'un yeni teklifine de "Hayır" yanıtı verdi. 

Kale toplantısı 
FENERBAHÇE cephesinde en çok konuşulan konular arasında yer alan "Kalede Rüştü mü oynar, Volkan mı " krizine de Daum el koydu. Tecrübeli hocanın, ilk fırsatta iki kaleciyi bir araya getirip, yakınlaşmalarını sağlamak istediği bildirildi. Alman teknik adamın, Akçaabat Sebatspor ile deplasmanda oynanacak olan maçta Rüştü'yü kulübede oturtması bekleniyor. 

Manchester'dan Rooney bombası 

Fener'in Devler Ligi'ndeki rakibi, İngiliz futbolunun genç yıldızını transfer etti 

ŞAMPİYONLAR Ligi'nde Fenerbahçe ile aynı grupta yer alan İngiltere'nin güçlü temsilcisi Manchester United, Ada futbolunun yeni yıldızı Wayne Rooney ile anlaşma sağladı. Ayak kemiğindeki bir kırık nedeniyle genç futbolcuya detaylı bir sağlık taramasının yapıldığı bildirildi. Manchester United'in, Everton Kulübü ile sakatlık riski nedeniyle "Şartlı sözleşme" yapacağı ve bu transfer nedeniyle 25 milyon pound ödeyeceği açıklandı. 

Fener yarım kaldı 

YUSUF DURSUN 

Daum idmana çıktı 
FENERBAHÇE'DE, Kayseri maçının ardından verilen izin sona erdi ve Sebat maçı hazırlıkları başladı. Milli futbolculardan yoksun çalışan Sarı-Lacivertliler'de antrenmana 11 oyuncu katıldı. İngiltere'den dönen Daum, ayağının tozuyla idmana çıkarken Alman hocanın gözüne girmek isteyen oyuncuların hırsı teknik heyeti memnun etti. Sakat olan Fatih, Kemal ile Mehmet ayrı çalıştı. 

Kemal isyan etti 
UZUN süredir formasından uzak kalan Kemal, zamanından önce sahalara dönerek kendini ateşe atmayacağını dile getirdi. Yıldız futbolcu, "Herkes benim oturduğumu düşünüyor galiba. Ben çok ciddi bir sakatlık geçirdim. Yan bağlarım koptu ve ağır bir ameliyat oldum. Hemen oynamam mümkün değil. İyileşmeden sahaya çıkarsam, futbol hayatım riske girebilir" dedi. 

Alex forma dağıtıyor 

FENERBAHÇE'DE uzun bir süredir dilden düşmeyen "Bir gün herkes Fenerbahçeli olacak" sloganına en büyük destek Alex'ten geldi. Sarı - Lacivertliler'in yıldızı, Milli Takım kampı için ülkesi Brezilya'ya giderken, yanına 100 adet Fenerbahçe forması da aldı. Sambacı'nın internet sitesinden yapılacak olan çekiliş sonrasında formaları hayranlarına dağıtacağı açıklandı. 

Lyon'dan son dakika atağı 

SARI-Lacivertliler'in Fransız rakibi Lyon, uzun süre sahalardan uzak kalacak olan golcü Elber'in yerine Brezilyalı Nilmar'ı transfer etti. FC Nacional forması giyen 20 yaşındaki golcü futbolcunun, 7 milyon euro karşılığında 5 yıllık sözleşme imzaladığı bildirildi. Genç yıldız Nilmar, Dünya Gençler Şampiyonu'nda mutlu sona ulaşan Brezilya Milli Takımı'nın kadrosunda da yer alıyordu. 

15 Eylül'de hazır olacak 

UEFA yetkilileri, Şampiyonlar Ligi'nin başlamasına kısa bir süre kala Şükrü Saracoğlu'nu son bir kez daha inceledi. Soyunma odaları, basın merkezi ve koltukları büyüteç altına alan yetkililer, stada tam puan verdi. Bu arada Fenerbahçe, çimleri yenileme çalışmalarının 10 Eylül'de sona ereceğini ve 15 Eylül'deki Prag maçına kadar tüm eksiklerin giderileceğini garanti etti. 


</TEXT>
</DOC>
