<DOC>
<DOCNO> 267762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun04.html </URL>
<DATE> 2004/08/31/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
FBI köstebek skandalında Wolfowitz ile de görüştü... 
</HEADLINE>
<TEXT>

     ABD Savunma Bakanlığı Pentagon'da çalışan bir kişinin, İsrail hükümetine bilgi sızdırdığı iddialarını araştıran Federal Soruşturma Bürosu FBI'ın, ABD Savunma Bakan yardımcısı Paul Wolfowitz ile de görüştüğü belirtildi. 
     Larry Franklin adlı Ortadoğu uzmanı bir Pentagon çalışanı, ABD'nin İran politikasıyla ilgili bazı gizli bilgileri, Washington'daki güçlü İsrail lobi grubu Amerikan-İsrail Halkla İlişkiler Komitesi'ne AIPAC aktarmakla suçlanıyor. FBI, hem Larry Franklin hakkında casusluk suçlamasında bulunulup bulunulmayacağına karar verecek hem de AIPAC'in, elde ettiği bilgileri İsrail hükümetine verip vermediğini sonuca bağlayacak. 
     Franklin'in çalıştığı bölümün başındaki ABD Savunma Bakan yardımcısı Douglas Feith'ın, pazar günü FBI yetkilileri tarafından hem sorgulandığı hem de Feith'a durumla ilgili bilgi verildiği belirtilmişti. 
     Feith'ın ardından FBI yetkililerinin ABD Savunma Bakan yardımcılarından Paul Wolfowitz ile de biraraya geldiği ve Wolfowitz'e brifing verdiği belirtildi. 
     Amerikalı yetkililere göre, Wolfowitz ve Feith'a verilen brifingler, FBI soruşturmasının sonuca yaklaştığına işaret ediyor. AIPAC, FBI'ın bazı çalışanları sorguladığını belirtirken, herhangi bir yanlış harekette bulunduğunu reddediyor. İsrail hükümeti de, casusluk iddialarını reddetmişti. 
     
</TEXT>
</DOC>
