<DOC>
<DOCNO> 272061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo22.html </URL>
<DATE> 2004/09/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İtalyanlar bir kez daha hayran kaldı Emre büyüledi .. 
</HEADLINE>
<TEXT>

     Avrupa Şampiyonlar Ligi'nde İtalya'yı temsil eden dört takımdan FC İnter ve AC Milan, 1. turdaki ilk maçlarını galibiyetle noktalamayı başarırlarken, İnter'de sahaya ilk 11'de çıkan Emre Belözoğlu mükemmel oyunuyla izleyicileri büyüledi. 
     F Grubu'nda mücadele eden AC Milan, Hollandalı Seedorf'un golüyle, dün gece Ukrayna deplasmanında, Galatasaray ve Beşiktaş'ın eski teknik direktörü Mircea Lucescu'nun ekibi Shakhtar Donetsk'i 1-0 yendi. 
     G Grubu'nda ise FC İnter, Brezilyalı Adriano'nun golleriyle Milano'da ağırladığı Alman rakibi Werder Bremen'i 2-0'lık skorla yenilgiye uğrattı. 
     Şampiyonlar Ligi'ndeki diğer iki İtalyan takımının maçları ise bu gece TSİ 21.45'te oynanacak. AS Roma, Ukrayna takımlarından Dinamo Kiev'i ağırlarken, FC Juventus ise Hollanda deplasmanında AFC Ajax'la mücadele edecek. 
     
     BASINDAN ÖVGÜ 

     İtalyan spor gazeteleri, dün geceki maçların ardından bugünkü manşetlerini FC İnter ve AC Milan'a galibiyeti getiren gollerin kahramanları Adriano ve Seedorf'a ayırdılar. 
     Werder Bremen'e karşı FC İnter'de sürpriz bir şekilde ilk 11'de oynatılan Emre Belözoğlu da İtalyan basınından büyük övgü aldı. 
     
     MANCİNİ ''EMRE'DEN SON DERECE MEMNUNUM'' 

     İtalyan basınının haberlerinde, FC İnter Teknik Direktörü Roberto Mancini'nin de maç sonunda yaptığı değerlendirmede, ''Emre'nin oyunundan da son derece memnunum'' dediğine işaret edildi. 
     La Gazzetta dello Sport ve Corrire dello Sport, Emre'ye 6,5 verirken, Tuttosport ise Türk futbolcunun notunu 7 olarak belirledi. La Gazzetta dello Sport, ''Emre, ön eleme aşamasında sadece ilk karşılaşmada çok az oynamış, daha sonra kendisini görememiştik. Geri dönüşü mükemmel oldu'' diye yazdı. 
     FC İnter'in ilk penaltıyı kazandığı an da dahil, Adriano'ya mükemmel paslar verdiği vurgulanan Emre'nin maç sırasındaki performansı ise şöyle özetlendi 
     ''Emre, takım için oynuyor. Sahanın her yerinde o vardı ve son derece az hata yaptı. Mancini kendisine oyunun tam göbeğinde de rol verdi. İkinci yarıda yorgunluk belirtileri gösterdiyse de asla ortadan kaybolmadı.'' Corriere dello Sport da Emre'nin maçın kahramanları arasında olduğuna dikkati çekerek, şu görüşlere yer verdi 
     ''Kendisini yeniden sahada gördüğümüz Emre, maçın kahramanları arasındaydı. Onun yeniden oynatıldığını görme sürprizi ile oyununu hayran bakışlarla izleme zevkini aynı anda yaşadık. Mükemmeldi... Orta alanın nefes almasını sağladı. Önce solda, ardından Veron'un yanı başında oynatıldı.'' Tuttosport gazetesi ise Emre'nin maçtaki performansını şu şekilde özetledi 
     ''Emre, maç boyunca son derece dinamikti. Başlangıç düdüğünden 5 dakika sonra ceza alanındaki Adriano'ya mükemmel bir top ulaştırdı. Rakibin Adriano'ya faul yapmak zorunda kalması, penaltı ve kırmızı kartı beraberinde getirdi. Çok geçmeden Vieri'ye de mükemmel bir pas verdiyse de ünlü golcü kılpayı bir gecikmeyle pozisyonu değerlendiremedi. Mancini tarafından orta alana çekildikten sonra ise Veron'la birlikte siyah-mavililerin top kazanmalarına ve düzenli ataklar geliştirmesine katkıda bulundu. Stankoviç oyundan alındıktan sonra da ilk görevine geri döndü.'' 

     
</TEXT>
</DOC>
