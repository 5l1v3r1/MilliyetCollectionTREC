<DOC>
<DOCNO> 274659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur40.html </URL>
<DATE> 2004/09/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Keçinin tosladığı çocuk kayalıklardan düştü 
</HEADLINE>
<TEXT>

     Bitlis'in Hizan İlçesi'ne bağlı Gükay Köyü'nde, ablasıyla hayvanları otlatmak için evden ayrılan çocuk, keçinin boynuz darbesiyle kayalıklardan düşerek yaralandı. 
     Alınan bilgiye göre, Gükay İlköğretim Okulu 4. sınıf öğrencisi M. Şirin İnalkaç 12 , keçileri otlatmak için ablasıyla Gükay Köyü Yaylası'na gitti. Kayaya oturan Şirin İnalkaç, arkasından gelen keçinin boynuz darbesiyle kayalardan yuvarlanarak ağır yaralandı. 
     Ablasının, durumu babası A. Hakim İnalkaç'a haber vermesi üzerine Tatvan Devlet Hastanesi'ne kaldırılan Şirin İnalkaç, burada yapılan ilk müdahalesinin ardından, hayati tehlike kaydıyla, Van Devlet Hastanesi Beyin Cerrahi Polikliniği'ne sevk edildi. 
     Baba İnalkaç, AA muhabirine yaptığı açıklamada, tek erkek çocuğu Şirin'in okumasını istediğini ve bu yıl 3 kez okula gönderdiğini, ancak her defasında okulun eğitim-öğretime başlamaması nedeniyle geri gönderildiğini söyledi. 
     ''Köy okulu açık olsaydı çocuğumun başından böyle bir olay geçmezdi'' diyen İnalkaç, ''Okula gitmeyen oğlum, koyunları ve keçileri otlatmaya gitti. Hiç kimsem olmadığından, çocuğumu göndermek zorunda kaldım. Bu durumla karşılaştığım için çok üzgünüm'' dedi. 
     
</TEXT>
</DOC>
