<DOC>
<DOCNO> 280402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo14.html </URL>
<DATE> 2004/10/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kıbrıslı Falyalı kardeşler, Fulham'ı almakta ısrarlı... 
</HEADLINE>
<TEXT>

     Kıbrıslı iş adamları Halil ve Hüsnü Falyalı kardeşler, Fulham kulübünü almak istediklerini yinelediler. 
     Kıbrıslı kardeşler, İngiltere Premier Ligi takımlarından Fulham'ı almak için 100 milyon sterlini gözden çıkardıklarını belirtirlerken, Fulham'dan önceki gün yapılan açıklamada kulübün iş adamı Falyalı kardeşlere satışının söz konusu olmadığı kaydedilmişti. 
     Falyalı kardeşlerin sözcüsü, İngiliz gazetelerinin yayınları üzerine satışın şu an için durdurulduğunu ifade etti. 
     Halil Falyalı, Reuters'e verdiği demeçte ise '' Biz Fulham'ı almak istiyoruz. Kardeşim Hüsnü, kulüp başkanı Muhammet Al Fayed ve onun finansal direktörü ile toplantı yaptı. Kulüp, toplamda bize 100 milyon sterline mal olacak. Fulham'ın mali yapısı şimdilerde pek iyi değil, ancak biz bunu iyileştireceğiz'' dedi. 
     Öte yandan, Al Fayed'in medya danışmanı Jack Irvine, şöyle konuştu 
     ''Fulham satılık değil. Türk iş adamlarının gazetelere söyledikleri ile Al Fayed'in alakası yok. Şunu belirtmeliyim ki Al Fayed'in danışmanı, Falyalı kardeşlerle bir toplantı yaptı. Ancak bu toplantı sadece kulübe dışardan daha fazla yatırım yapılmasıyla ilgilidir. Al Fayed, kulübü satmak için hiçbir girişimde bulunmamıştır.'' Fulham, 20 takımlı İngiltere Premier Ligi'nde oynadığı 8 maç sonunda aldığı 2 galibiyetle 14. sırada bulunuyor. 
     
</TEXT>
</DOC>
