<DOC>
<DOCNO> 292669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur11.html </URL>
<DATE> 2004/11/27/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kapkaççılar doktorun laptopunu çaldı, 1500 hastanın bilgileri gitti 
</HEADLINE>
<TEXT>

     
     Nesrin COŞKUN İZMİR, DHA 

     

İZMİR'de SSK Tepecik Eğitim Hastanesi'nde böbrek nakli bekleyen 700, böbrek nakli yapılan 300 hastayla, 500 kanserli hastanın kayıtlarının tutulduğu laptop, kırmızı ışıkta duran doktorun otomobilinden çalındı. Aracı kullanarak bağlantıya geçtikleri doktorlardan laptopu vermek için 1 milyar lira isteyen kapkaççılar, yasal olmadığı için bu ödeme yapılmayınca cihazı iade etmedi. Hırsızların cirit attığı bölgede can güvenliği endişesiyle adını açıklamayan kapkaça uğrayan doktor S.K., "Otomobilimin kapılarını kilitlememiş olmam büyük hata. Bir anlık dalgınlık bir yıllık emeğimizi götürdü'' dedi. Şimdi 1500 hastanın dosya kayıtları tek tek incelenerek yeniden bilgisayara yüklenene kadar, dakikaların değerli olduğu organ nakillerinde bilgisayar ortamında birkaç saniyede yapılan hasta taraması için görevliler saatlerce çaba harcayacak. 
     SSK Tepecik Eğitim Hastanesi 3'üncü Genel Cerrahi Kliniği'nde ihtisas yapan Dr. S.K. geçen pazartesi günü sabah işe giderken kapkaççı kurbanı oldu. Hastaneye birkaç yüz metre uzaklıktaki 2215 1 Sokak girişinde trafik lambasında kırmızı ışıkta duran S.K.'nın otomobilinin arka kapısını açan kapkaççı, koltuk üzerinde içinde laptop bulunan çantayı alarak kaçtı. Genç doktor hırsızın arkasından bile koşmaya fırsat bulamadı. 
     
     1500 HASTANIN KAYDI VAR 

     Genel Cerrahi Servisi'nde doktor ve görevlilerin aylarca çalışıp bilgisayar ortamına geçirdiği 700 böbrek nakli bekleyen hasta, 300 böbrek nakli yapılan hasta, 500 kanser tedavisi gören ve tedavisi devam eden hastanın kayıtları da laptopla birlikte gitti. 
     Dr. S.K., hasta kayıtlarını daha sağlıklı tutmak amacıyla yeni bir bilgisayar programı üzerinde çalıştığını, bu nedenle mevcut kayıtlarının bilgisayar ortamında kopyasını almadığını söyledi. 
     
     KAPKAÇÇILAR 1 MİLYAR İSTEDİ 

     Kapkaç olayından sonra bölgede çok sayıda hırsızlık olyının meydana gelmesi nedeniyle doktorlar, çevre sakinlerine çalınan laptoptan çok içindeki bilgilerin kendileri için hayati önem taşıdığını anlattı. Böylece, kapkaççılara dolaylı olarak haber gönderdi. 
     Olaydan birkaç gün sonra kapkaççılar, doktorlarla bağlantı kurarak laptopun karlışığında 1 milyar lira para istedi. Ancak yasadışı olacak bu ödemeyi yapamayan doktorlar olumsuz yanıt verince bu kez Dr. S.K.'nın hazırladığı yeni programın kayıtlarının bulunduğu çantanın içindeki dört CD için 200 milyon lira istendi. Bu isteğe de olumsuz yanıt verilmesine karşın kapkaççılar, yeni program kayıtlarının bulunduğu CD'leri gönderdi, ancak laptopu teslim etmedi. İade edilen CD'lerde hastalarla ilgili bilgilerin yer almadığı görüldü. 
     
     YENİ PROGRAM YÜKLÜYORDU 

     Çevrenin güvenli olmadığını, can güvenliği endişesiyle açık kimliğinin yazılmasını istemeyen Dr. S.K. yaşadığı olayı DHA muhabirine anlatırken şunları söyledi 
     "Organ Nakli Merkezi ile 3'üncü Cerrahi Kliniği hastalarının bilgilerinin yer aldığı laptopa yeni program yükleyecektim. Haftasonu çalışmak üzere evime götürdüm. Pazartesi sabahı işe gelirken hastaneye bir kaç yüz metre uzakılkta SSK Ege Kadın Hstalıkları Eğitim Ve Doğum Hastanesi önündeki trafik lambalarında otomobilimle kırmızı ışıkta beklerken, birden aracımın arka kapısı açılıp koltuk üzerinde bulunan ve içinde laptopun olduğu çantayı biri alıp kaçtı. Arabadan inip hırsızın peşinden koşamayacak durumdaydım. Hırsız laptopla birlikte hastanenin yanındaki sokakta gözden kayboldu. Otomobilimin kapılarını kilitlememem büyük hata. Bir anlık dalgınlık bir yıllık emeğimizi götürdü. Yüzlerce hastaya ait bilgiler yeniden dosyalardan tek tek bilgisayar ortamına aktarılacak. Boğaziçi Karakolu'na gidip şikayetçi oldum. Bu arada laptopun çalındığı hemen duyuldu ve geri almamız için para bile istendi.'' SSK Tepecik Hastanesi Organ Nakli Merkezi yetkililerinden Opr. Dr. Serdar Kaçar, böyle bir kapkaç olayının, hergün polis çemberine alınan bir hastane önündeki kavşakta meydana gelmesinin hayret ve üzüntü verici olduğunu söyledi. Opr. Dr. Serdar Kaçar, şöyle eddi 
     "Asistan arkadaşımız hastaları daha yakından nasıl takip edebiliriz, daha iyi nasıl hizmet verebiliriz diye program geliştirmeye çalışıyordu. Burada çalıştığı gibi evinde de mesai harcayıp bilgisayar programı hazırlıyordu. Çünkü hem doktor olup, hem de bilgisayardan anlaması hazırlanacak programın kapsamı açısından önemliydi. Nitekim bu çalışmayı evinde yapıp hastaneye mesaiye gelirken başına bu olay geldi. Bu tür olaylar ilk kez olmuyor. Sonuçta bir yıldır emek verip bilgisayar ortamına aktardığımız bilgiler ortadan kayboldu. Bundan erken dönemde tabi ki hastalarımız zarar görmeyecek ama bizim emeklerimiz boşa gitti. Tekrar çalışıp yapmak mümkün. Aynı emeği, mesaiye harcayacağız ki dosyalardaki hasta bilgilerini bilgisayar ortamına aktaralım ve hastalara daha iyi hizmet verebilelim.'' Yetikiler tüm hasta kayıtlarının dosyalarda bulunduğunu birsüre eski usülde dosya taramasıyla iş yapacaklarını bildirdi. 

     
</TEXT>
</DOC>
