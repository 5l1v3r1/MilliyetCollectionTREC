<DOC>
<DOCNO> 279739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko37.html </URL>
<DATE> 2004/10/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Tüpraş Genel Müdürü Petrol fiyatları 45 dolara düşer 
</HEADLINE>
<TEXT>

     Türkiye Petrol Rafinerileri A.Ş TÜPRAŞ Genel Müdürü Hüsamettin Danış, petrolün varil fiyatının Ocak ayına kadar 45 dolara düşeceği tahmininde bulundu. 
     Çevre ve Orman Bakanı Osman Pepe, TÜPRAŞ Genel Müdürlüğü'nü ziyaret etti. 
     Bakan Pepe, TÜPRAŞ Genel Müdürü Hüsamettin Danış'ı makamında ziyaret ederek, bilgi aldı. 
     Basın mensuplarına kısa bir süre izin verilen göreşmede, Pepe, petrol fiyatlarının durumunu Danış'a sordu. Danış da ''petrol fiyatlarının Ocak ayına kadar 45 dolara, yaz aylarında da 40 dolara düşeceğini tahmin ediyorum'' dedi. 
     Petrol fiyatlarındaki yükselişin sebebini, ''ABD'de meydana gelen fırtınalar yüzünden stoklarda 4 milyon varil düşüş olmasına'' bağlayan Danış, ''yani stok yapılamamıştır. Petrolün şuan ki gerçek değeri 28 dolardır. Doların Euro karşısında değer kaybetmesi de, petrol fiyatlarını yükseltiyor'' şeklinde konuştu. 
     
     BAKAN PEPE 
     Bakan Pepe de, görüşmenin ardından yaptığı açıklamada, Tüpraş'ın, Türkiye'nin 'adeta para basan en büyük kuruluşu' olduğunu belirtti. 
     Genel Müdür Danış'tan Tüpraş'la ilgili bilgiler aldığını bildiren Pepe, şöyle konuştu 
     ''Tüpraş, çevre kirliliğini en aza indirmiş akaryakıt üretmeyi hedefliyor. Danış, önümüzdeki dönemde baca gazlarıyla ilgili emisyonların hedeflenen rakamlara tutturulacağını söyledi. Tüpraş'ın çevreye saygılı kuruluş olduğunu gördüm. Genel müdürden daha sağlıklı kuruluş olması için gayret gösterilmesini istedim.'' Genel Müdür Danış ise kükürtsüz yakıt üretim tesisinin 300 milyon dolar tutarında yatırım olduğunu ve 2006 yılının ortalarında tamamlanacağını söyledi. 
     Danış, Kırıkkale'deki kükürtsüz akaryakıt üretimi için, Maliye Bakanlığı'nın 300 milyon dolarlık yatırım için izin verdiğini de kaydetti. 
     Bakan Pepe ayrıca, kükürtsüz yakıt üretim tesisi ile arıtma tesisini gezerek inceledi. 
     
</TEXT>
</DOC>
