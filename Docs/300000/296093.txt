<DOC>
<DOCNO> 296093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/guncel/gun02.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşyaları kızının seçmesi şaşırtıcıydı 
</HEADLINE>
<TEXT>


Ladea Mimarlık'ın sahibi, Etiler'den komutanlığa diye alınan lüks mobilyaları, Erdil'in kızının seçmesinin şaşırtıcı olduğunu söyledi 

LUBE AYAR İstanbul 

Ladea Mimarlık ve Tekstil Ltd. firması sahibi Günseli Gültekin, Etiler'den komutanlığa diye alınan lüks mobilyaları Erdil'in kızının seçmesinin şaşırtıcı olduğunu söyledi. 
Davada emir subayı yüzbaşı Yılmaz Kayatunç da birçok iddiayla karşı karşıya. Yolsuzlukla ilgili soruşturma dosyasında emir subayı Kayatunç'un Silivri'deki yazlığı da incelenmesi gereken mallar arasında gösterildi. Kayatunç'un anne ve babasının ikamet ettiği yazlığı iki yıl önce apar topar satışa çıkardığı öğrenildi. Başkent Sitesi'ndeki villayı satın alan Zahit Aydınlıyurt, "Villayı birkaç ay içinde 130 bin dolara satabileceğimize beni ikna ettiler. 90 bin dolar peşin para verdim ama iki yıldır satamıyorum" dedi. Lüks mobilyaların satıcısı, Etiler'de hizmet veren Ladea Mimarlık ve Tekstil Ltd.'nin sahibi Günseli Gültekin, kendisinden satın alınan eşyalarla ilgili olarak şu bilgileri verdi "Gölcük'teki komutanlığa satın alındığı söylenerek birçok mobilya seçildi. Ödeme de komutanlık tarafından yapıldı. Seçim için bizzat komutanın kızının gelmesi şaşırtıcıydı. İstedikleri her şeyi temin ettim. Kamyonlara doldurup götürdüler. Eşyaların nereye gittiğini bilmiyorum. Uzun zaman geçtiği için eşyaların maliyetini de hatırlamıyorum." 

Erdil neyle suçlanıyor 

Askeri savcı Kıdemli Albay Saim Öztürk'ün soruşturması sonunda açılan davada Erdil, kızının paravan şirketle askeri ihaleleri almasını sağlamak, Etiler'deki 1 milyon 250 bin dolarlık iki lüks villanın nasıl satın alındığını açıklayamamak, eşinin bazı özel harcamalarını devlete ödetmekle suçlanıyor. 14 ayda tamamlanan davanın iddianamesinde, Erdil'in iki daireye sahip olmasının 10 yıllık gelir araştırması ve malvarlığı tespitine göre imk nsız olduğu belirtildi. Erdil, savcılığa verdiği ifadede, iki dairenin parasını babasının kuzeni Muhterem Kolay'dan aldığını söyledi. Ancak savcı Öztürk, Kolay'ın bu parayı verebilecek durumda olmadığını, ayrıca kendi çocukları dururken böyle yüksek bir meblağı sanığa vermesinin de hayatın olağan akışına uymadığını ve Erdil'in 1999 yılında aldığı daireler hakkında yasal zorunluluk olmasına rağmen mal beyanında da bulunmadığını belirtti. 
Ankara'daki lüks marketlerden sınırsız alışveriş yapıldığı ve komuta katı için yapılmış gösterildiği ifade edilen iddianamede, alışverişin karşılığı olan 160 milyar 220 milyonun Erdil'den alınması da talep edildi. 
Savcı, Erdil'in kızı Deniz Erdil ile gizli ortağı olduğu öne sürülen Heker firması sahibi Şirin Melek Özden'in askeriyeye tarihi geçmiş boya sattığını belirtti. 


</TEXT>
</DOC>
