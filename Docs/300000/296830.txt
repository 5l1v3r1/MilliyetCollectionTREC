<DOC>
<DOCNO> 296830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonsiy11.html </URL>
<DATE> 2004/12/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şahin "Müzakere tarihi verilmezse inandırıcılıkları da kaybolur" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''17 Aralık'ta, Türkiye'ye müzakere tarihi verilmemesi durumunda, bu kararı verenler üzerinde ciddi bir gölge olacak, inandırıcılıkları da kaybolacaktır'' dedi. 
     Bakan Şahin, Karabük Demir ve Çelik Fabrikaları KARDEMİR T.A.Ş'nin 3 Nolu Yüksek Fırını Ülkü'nün açılış töreninde yaptığı konuşmada, Türkiye'nin, AB üyesi olmuş birçok ülkeden daha fazla birliğe girmeyi hak ettiğini, onların potansiyelinden de daha yüksek konumda bulunduğunu söyledi. 
     Dünyanın ve AB ülkelerinin en çok konuştuğu ülkenin Türkiye olduğuna işaret eden Şahin, şunları kaydetti 
     ''Performansıyla dünyanın gündemine oturmuş ülkeyiz. Şimdi, AB sürecinde müzakere tarihi verip vermemeyi tartışıyorlar. 17 Aralık'ta, Türkiye'ye müzakere tarihi verilmemesi durumunda bu kararı verenler üzerinde ciddi bir gölge olacak, inandırıcılıkları da kaybolacaktır. Her alanda görevimizi yaptık. Biz, vazifesini yapmış olan insanların huzuru içerisindeyiz. Şu anda ise sınav sırası AB ülkelerindedir. Bize, hukuki ve demokratik standartlarınızı yükseltin diyenler, bir sınavla karşı karşıyalar. Bunu söyleyenler, uymamızı istedikleri kurallara kendileri uyacaklar mı, uymayacaklar mı '' 
     
     ''KOPENHAG KRİTERLERİ'' 
     'Türkiye'nin Kopenhag Kriterleri'ni harfiyen yerine getirdiğini, masada ise görüşülecek başka bir şey kalmadığını' komisyonun raporunda belirttiğini ifade eden Şahin, ''Ülkemiz, bir dünya devleti olmuştur. İnanıyorum ki, 17 Aralık'ta bir hata yapılmayacak ve Türkiye AB müzakere tarihi sürecinde adımlarını daha da sıklaştıracaktır'' diye konuştu. 
     Şahin, KARDEMİR'de işlerin iyi gitmesinin Türkiye'ye olumlu yansıdığını, ülkenin de adım adım sorunlarının çözüldüğünü belirterek, şunları söyledi 
     ''Bu fabrika, ülkemizin yeniden imarında önemli görevler üstlenecektir. Geçmişe baktığımızda, Türkiye'nin iki yıl önceden bugün, birçok bakımdan daha iyi olduğu görülecektir. Teşvik Yasası'nın kapsamının genişletilmesiyle Başbakan Erdoğan ile birlikte organize sanayi bölgelerinde toplu temeller atacağız. Türkiye, kalkınmaya devam edecektir.'' Karabük Valisi Cemalettin Sevim, KARDEMİR'in zararının kapatılması ve tekrar kara geçmesi için fabrika yönetimiyle sık sık görüşerek çözüm arayışında bulunduklarını söyledi. 
     KARDEMİR Genel Müdürü Osman Kılavuz da fabrikalarının kasım ayı sonu itibariyle 90 trilyon lira geçmiş yıl borcu ödediğini belirterek, ''Acil yatırımlarımız için söz konusu döneme kadar 20 milyon doların üzerinde öz kaynaklardan harcama gerçekleştirildi. Ereğli Demir ve Çelik Fabrikaları Maden ile 10 yıllık cevher tedarik anlaşması yaparak yüzde 10 hisse ile ortak olunmuştur'' dedi. 
     Halkoyunları ekiplerinin gösterilerinin ardından Şahin, modernizasyonu yapılarak açılışı gerçekleştirilen fırında incelemelerde bulundu. 
     
</TEXT>
</DOC>
