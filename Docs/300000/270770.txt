<DOC>
<DOCNO> 270770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur36.html </URL>
<DATE> 2004/09/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Haberin bedeli... Gazeteciler Medrese'nin çatısına çıkınca... 
</HEADLINE>
<TEXT>

     Kastamonu'da Başbakan Erdoğan'ın da katılımıyla maden ocağında ölenlerin kılınan cenaze namazını izleyen basın mensupları, görüntü almak için çıktıkları Münire Medresesi'nin çatısında 500'ün üzerinde kiremitin kırılmasına neden oldu. 
     AA muhabirinin aldığı bilgiye göre, Kastamonu'nun Küre İlçesi'nde önceki gün meydana gelen maden ocağındaki yangında ölen 19 kişinin cenazesi dün Nasrullah Camii'nde kılınan cenaze namazının ardından doğum yerlerine gönderildi. 
     Başbakan Erdoğan'la birlikte Çalışma ve Sosyal Güvenlik Bakanı Murat Başesgioğlu, Enerji ve Tabii Kaynaklar Bakanı Hilmi Güler'in de katıldığı cenaze namazının kılındığı alanın dar olması basın mensuplarına zor anlar yaşattı. Namazdan ve cenazelerden görüntü almak için Münire Medresesi'nin çatısına çıkan çok sayıda basın mensubu, bu esnada çatıda bulunan 500'ün üzerinde kiremitin kırılmasına neden oldu. 
     Vakıflar Bölge Müdürü Yavuz Yücebıyık, El Sanatları Teşhir Merkezi olarak kullanılan Münire Medresesi'nin çatısında kırılan kiremitlerin tamiri için bugün çalışma başlattıklarını söyledi. 
     Çatıdaki kiremitlerin dün cenaze namazını izleyen basın mensupları tarafından kırıldığının tespit edildiğini ifade eden Yücebıyık, ''Kiremitlerin kırılmasını iş kazası olarak değerlendiriyoruz. Şu an 7 işçimiz çatıyı tamir ediyorlar'' diye konuştu. 
     
</TEXT>
</DOC>
