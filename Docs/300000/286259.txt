<DOC>
<DOCNO> 286259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/axspo02.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım kanat gerdi 
</HEADLINE>
<TEXT>


Fenerbahçe Başkanı, Lyon havalimanında oyuncularına moral verdi, "Sakın üzülmeyin. Hem iyi oynadınız, hem de iyi mücadele ettiniz. Sadece şansınız yoktu. Kalan maçları kazanmaya bakın" ifadelerini kullandı 

YUSUF DURSUN 


'Kafanıza takmayın' 
FENERBAHÇE Başkanı Aziz Yıldırım, karşılaşma sonra Lyon havalimanında futbolcularına moral verdi. Yıldırım büyük üzüntü içindeki oyuncuların yanlarına giderek, "Kafanıza takmayın. İyi oynadınız, iyi mücadele ettiniz, ama şansımız yoktu. Önümüzde daha iki maç var. Bu maçlardan alacağımız puanlarla Avrupa'daki yolumuza devam edebiliriz" ifadelerini kullandı. 

'Yüzü gülmüyor' 
GEÇEN yıl doğum gününde 1-1'lik Sebat beraberliği ile üzülen, bu sezon da Lyon yenilgisine kahrolan Aziz Yıldırım'ın bir an olsun takımın yanından ayrılmaması da dikkat çekti. Bu arada Teknik Direktör Daum da İstanbul dönüşü oyuncularına, "Size üzülmek için sekiz saat tanıyorum. Şimdi evinize gidin, dinlenin ve dimdik bir şekilde Saracoğlu'nda buluşalım" diye konuştu. 

Tuncay Şanlı zirveye aday 

ŞAMPİYONLAR Ligi'nde dördüncü maçlar sonunda kaleyi bulan şut sıralamasında Tuncay ilk beş arasında yer alıyor. UEFA istatistiklerine göre kaleyi bulan 8 şut atan genç yıldız, aynı sayıya ulaşan Adriano Inter , Juninho, Malouda Olympique Lyon , Kaka Milan ve Krzynowek Bayern Leverkusen ile 5. sırayı paylaştı. Milan'ın golcüsü Shevchenko ise 13 şutla zirvede bulunuyor. 

Kaleci Rüştü gözden düştü 

BARCELONA'DAN bir yıllığına kiralanan Rüştü Reçber, formsuzluğu nedeniyle Fenerbahçe'de de gözden düşmeye başladı. Şampiyonlar Ligi'nde kalesinde 13 gol gören, son Beşiktaş derbisindeki performansı nedeniyle de eleştirilen milli kalecinin Ankaraspor maçında yedeğe çekilebileceği öğrenildi. Lyon maçı sonrası soyunma odasına girer girmez eldivenlerini duvara fırlatan Rüştü'nün, "Yazık, bu oyunun karşılığı bu olmamalıydı. Bu kadar savaş, son iki dakikayı getireme" diyerek söylendiği belirtildi. 

Servet'e ceza geliyor 

LYON karşısında en kritik anlarda takımını 10 kişi bırakan Servet, teknik heyet ile yöneticileri bir hayli sinirlendirdi. Sparta Prag maçından sonra Fransa'da da kırmızı kart gören milli oyuncunun davranışını sorumsuzluk olarak yorumlayan Yönetim Kurulu'nun ağır para cezası vermeye hazırlandığı öğrenildi. 
FENERBAHÇE taraftarından özür dileyen Servet ise, "Ben ne yapıyorsam, Fenerbahçe için yapıyorum. O formanın hakkını vermeye çalışıyorum. Daha dikkatli davranmalıydım, ama hatalı davrandım. Herkes bilmeli ki, ben bu formayı giydiğim zaman kendimi kaybediyorum, hırsımın kurbanı oluyorum" dedi. 

'Çılgın bir maç oldu' 

6 üzerinden 5 
FRANSIZ basını Lyon - Fenerbahçe maçına geniş yer ayırdı. L'equipe gazetesi, "Lyon gerçekten büyük" başlığıyla manşetten verdiği haberde, kaliteli geçen bir karşılaşmadan sonra Olympique Lyon'un 2. tura kaldığını yazdı. Karşılaşmanın kalitesine 6 üzerinden 5 puan veren gazete, Fenerbahçe'de Tuncay, Lyon da ise 2 golün sahibi Nilmar'ı, en başarılı oyuncular olarak gösterdi. 

Sıra dışı takım 
LE Progres ise "Olympique Lyon uçtu" başlığını attı. Gazete iki gol atan Nilmar'a övgüler yağdırırken, "Çılgın bir maç oldu. Lyon takımı, gerçekten sıra dışı bir takım. Oyuncular maçın sonuna kadar mücadeleyi bırakmadılar" ifadelerini kullandı. Liberation Gazetesi de, maçın Lyon için zor başladığına dikkati çekerek, Lyon'un Fenerbahçe karşısında zor da olsa 4-2'lik skorla maçı kazanmasını bildiğini vurguladı. 

Ada basını övdü 
İNGİLİZ gazeteleri ise 4-2'lik yenilgiye rağmen Fenerbahçe'nin Lyon karşısında oynadığı futbolu beğendi. The Independent, Fenerbahçe'nin çabalarının Lyon'un son dakikada gelen gollerini engellemeye yetmediğini yazdı. The Times gazetesi ise Fenerbahçe'nin iyi bir performans sergilediğini ancak Servet'in oyun dışı kalmasının işleri bozduğunu yazdı. Lyon'un bu avantajı son dakikalarda iyi kullandığını belirtti. 

Kuşluk vakti antrenman 

TEKNİK Direktör Christoph Daum, Lyon'a 4-2 yenilen Fenerbahçeli futbolcuları Fransa dönüşü sabah 06.00'da idmana çıkardı. Uykulu gözlerle yaklaşık 1.5 saat süren rejenerasyon idmanı yapan oyuncularını daha sonra evlerine yollayan Alman hoca, Ankaraspor maçı öncesi Şükrü Saracoğlu Stadı'ndaki son çalışmayı yarım saat basına açacağını belirterek, bir ilke de imza attı. 


</TEXT>
</DOC>
