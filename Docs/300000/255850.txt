<DOC>
<DOCNO> 255850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun27.html </URL>
<DATE> 2004/07/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Rumlar Gazimağusa Limanı'nın açılmasına karşılık Maraş'ı istiyor... 
</HEADLINE>
<TEXT>

     Güney Kıbrıs Rum yönetimi, Gazimağusa Limanı'nın iki tarafın ortak kullanımıyla uluslararası ticarete açılması karşılığında Maraş'ın Rumlara verilmesini istiyor. 
     Kıbrıs Rum yönetimi sözcüsü Kipros Hrisostomidis, Rum yönetimin, daha önce Avrupa Birliği ve Birleşmiş Milletlere sunduğu, ''askeri alanda gerilimin azaltılması ve Kıbrıs Türklerine yönelik güven artırıcı önerilerini'' açıklarken yaptığı konuşmada, AB Komisyonu'na, Maraş'ın Rumlara açılmasını önerdiklerini söyledi. 
     Hrisostomidis, bu önerinin kabul edilmesinin, Gazimağusa Limanı'nın AB Komisyonu denetiminde uluslararası ticarete açılmasına olanak sağlayacağını kaydetti. 
     Hrisostomidis, Rum yönetiminin, AB'nin Türkiye ile tam üyelik görüşmelerine başlama konusunda karar vereceği aralık ayında, Türk Silahlı Kuvvetleri'nin 20 Temmuz 1974'te adaya müdahalesi sırasında kaybolduğu iddia edilen 2000'in üzerindeki kayıp Rumun akıbetine açıklık getirmesi şartını öne süreceğini de bildirdi. 
     Askeri alanda alınan güven artırıcı önerilerin bir bölümünün BM'ye iletildiğini ifade eden Rum sözcü, AB Komisyonu'nun ise önerilerin tümü konusunda ayrıntılı bir şekilde bilgilendirildiğini kaydetti. 
     Ara bölgenin kara mayınlarından temizlenmesine Rum tarafının tek yanlı olarak başladığını belirten Hrisostomidis, Rum Milli Muhafız Ordusu'na bağlı mayın tarlalarının temizlenmesine de başlandığını anlattı. 
     Lefkoşa Surlariçi, Derinya ve Akyar'da Strovilya askeri birliklerin sınırdan karşılıklı çekilmesi, askeri tatbikatların sınırlardan iki kilometre uzakta yapılması ve birliklerin araç-gereç, personel ve silah bakımından kısıtlanması da askeri öneriler arasında yer alıyor. 
     
</TEXT>
</DOC>
