<DOC>
<DOCNO> 291492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo23.html </URL>
<DATE> 2004/11/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Federasyon Başkan Vekili İnönü'deki olayı, milat olarak kabul ediyoruz 
</HEADLINE>
<TEXT>

     Futbol Federasyonu yöneticileri, İkinci Lig B Kategorisi kulüplerinin temsilcileriyle Ankara'da biraraya gelerek, futbolda şiddetin önlenmesi için alınabilecek tedbirleri görüştü. 
     Toplantıya İkinci Lig B Kategorisi'nde mücadele eden 50 kulüpten sadece 18'inin temsilcisi katılırken, Futbol Federasyonu Başkan Vekili Şekip Mosturoğlu, katılımın azlığı nedeniyle bu toplantının devre arasında tekrarlanacağını söyledi. 
     Mosturoğlu, toplantı sonrası basına yaptığı açıklamada, Beşiktaş-Çaykur Rizespor maçında yaşanan elim olayı bir milat olarak kabul ettiklerini belirterek, ''Bir konsensüs oluşturduk. Birinci Lig ve İkinci Lig A Kategorisi kulüpleriyle bu konuda bir mücadele başlattık. Bu konsensüsü İkinci Lig B Kategorisi ve Üçüncü Lig kulüpleriyle de oluşturarak futbolun çirkin yüzüyle hep beraber mücadele edeceğiz'' dedi. 
     Mosturoğlu, İkinci Lig kulüplerinin, statlarda görev yapan özel güvenlik birimlerinin yetersizliğinden şikayetçi olduğunu belirterek, bu doğrultuda en azından İkinci Lig ve Üçüncü Lig karşılaşmalarında güvenliğin daha önceden olduğu gibi yine polis tarafından sağlanması için çalışma yapacaklarını açıkladı. 
     Şekip Mosturoğlu, Merkez Hakem Kurulu seçimlerinin iptaline ilişkin olarak da şunları söyledi 
     ''Bundan sonra biz de temyize gitme kararı aldık. Ancak, karar Yargıtay tarafından onanıncaya kadar mevcut Merkez Hakem Kurulu görevinin başında kalacak. Şayet Yargıtay bu kararı onarsa, MHK seçimleri yenilenir.'' 
     
</TEXT>
</DOC>
