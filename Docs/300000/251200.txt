<DOC>
<DOCNO> 251200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/spor/spo03.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'nin artık sabrı kalmadı 
</HEADLINE>
<TEXT>


Galatasaray'ın hocası, "Rakiplerimiz ellerini çabuk tutup, büyük transferler yaptı. Ben de aynı hareketi bekliyorum" diyerek, yönetime mesaj gönderdi 

ERHAN TELLİ 


Kaleci üzüntüsü 
SARI - Kırmızılı ekibin teknik patronu Gheorghe Hagi, transferde ağır kalınmasından duyduğu rahatsızlığı dile getirdi. Rumen çalıştırıcı, "Tek isteğim transferlerin bir an önce takıma katılıp çalışmalara başlamalarıdır" diyerek, yönetime çağrıda bulundu. Hagi, Hollanda kampına bir kaleciyle gidecek olmanın üzüntüsünü yaşadığını, bu konuda da yönetime başvuruda bulunduğunu ifade etti. 

"Mutlu olurum" 
YÖNETİMDEN ellerini çabuk tutmalarını isteyen Hagi sözlerini şöyle sürdürdü "Transferler gerçekleşirse çok sevinir ve mutlu olurum. Rakiplerimiz ellerini çabuk tutup büyük transferler yaptılar. İyi hareket ettiler. Ben de yöneticilerimizden aynı hareketi bekliyorum. Gelecek sezon çok önemli olduğu için güçlü bir kadro kurmamız gerekiyor. Elimizi çabuk tutmamız gerektiğini düşünüyorum". 

Önce savunma 
HAGI, Sarı - Kırmızılı ekibin sezona hazır bir kadroyla girmesi için 4-5 transfere daha ihtiyacı olduğunu söyledi. Özellikle savunmayı güçlendirmeleri gerektiğini kaydeden Galatasaray'ın hocası, "Orta alan ve belki bir forvet de almalıyız. Ama önemli olan orta saha ve savunma. Kadromuz henüz dolu değil. Bazı mevkileri tamamlamak gerekiyor. Yönetimin istediğim oyuncuları alacağına inanıyorum". 

Suya hücum 

Galatasaray, yeni sezon hazırlıklarına dün yaptığı çift antrenmanla devam etti. Sabah kondisyon çalışması üzerinde duruldu. Sıcak havanın da etkisiyle bir hayli yorulan oyuncular kısa süreli molalarda suya hücum ettiler. İdmana gribe yakalanan Ergün ve izinli olan milli futbolcular katılmadı. 

Program şekilleniyor 

YENİ sezonun ilk etap hazırlık kampı için bugün Hollanda'ya gidecek olan Galatasaray'ın maç programı da kesinlik kazanmaya başladı. Sarı - Kırmızılılar, 6 Temmuz'da Capelle, 10 Temmuz'da da FC WHC ile oynayacak. 8 - 14 Temmuz tarihlerindeki iki hazırlık maçlarının rakipleri ise henüz belli olmadı. Cim - Bom, 1 Ağustos'ta Porto ile de hazırlık maçı yapacak. 

Ergün'ün isyanı 

GALATASARAY'DA yönetici Şükrü Ergün, kendilerinin kısır çekişmelerin içine sokulmak istendiğini savundu. Ünal Aysal'ın Galatasaray'ın ipotek altından kurtarılma operasyonunda büyük emeği bulunduğunu kaydeden Ergün, "AIG ve Ünal Aysal ile yapılan sözleşmeleri incelemeden yazılan yazılar art niyetli. Çamur at izi kalsın mantığı geri kalmış zihniyetlerin ürünüdür" dedi. 


</TEXT>
</DOC>
