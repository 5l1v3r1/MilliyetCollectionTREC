<DOC>
<DOCNO> 296796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun20.html </URL>
<DATE> 2004/12/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ukrayna muhalefet lideri Yuşçenko zehirlenmiş .. 
</HEADLINE>
<TEXT>

     Viyana'daki Rudolfhinerhaus kliniğinde dün akşamdan beri tıbbi tetkikleri yapılan Ukrayna muhalefet lideri Viktor Yuşçenko'nun ''Dioxin ile zehirlendiğinin kesinlik kazandığı'' açıklandı. 
     Viyana'daki özel Rudolfhinerhaus kliniği başhekimi Dr. Michael Zimpfer, düzenlediği basın toplantısında, ''Yuşçenko'nun üçüncü bir kişi tarafından zehirlenmesinden şüpheleniyoruz'' dedi. 
     Bu arada Yuşçenko'nun tedavisinde görev yapan doktorlar ekibinin şefi Lothar Wicke'nin istifa ettiği bildirildi. 
     Günlük Die Presse gazetesinde yer alan haberde Rudolfhinerhaus kliniğinde görevli doktorlar arasında Yuşçenko'nun tetkik sonuçları konusunda görüş ayrılığı belirdiği ve değişik raporların yayımlandığı belirtilerek, doktorlar ekibi şefi Wicke'nin istifasının ''Ukrayna muhalefet lideri Yuşçenko'nun sağlık durumuyla ilgili olduğu'' ileri sürüldü. 
     Doktor Wicke'nin, Yuşçenko'nun sağlık durumuyla ilgili açıklamalar yapmasından sonra ''isimsiz tehditler aldığı ve kendisine koruma verildiği'' bildirildi. 
     Kliniğin başhekimi Michael Zimper ise doktor Wicke'nin istifasının Yuşçenko'nun sağlık durumuyla ilgili olduğuna inanmadığını belirterek, ''Klinikte doktorlar arasında bir savaş olduğu da doğru değil. Benim açımdan doktor Wicke dilediği kadar klinikte çalışabilir'' dedi. 
     Diyoksin, bitki öldürücülerde bulunan son derece zehirli maddeler kümesi olarak tanımlanıyor. 
     
     "SAĞLIĞIM İYİ" 

     Kliniğe eşi, küçük çocuğu ve korumalarıyla gelen Yuşçenko da gazetecilere yaptığı açıklamada, "daha iyi olacağım. Sağlığım iyi durumda. Daha da iyi olacak. Tahlillerimi buradaki doktorlara göstereceğim. Viyana'da iki gün kalmam gerekecek" dedi. 
     Yuşçenko, zehirlenip zehirlenmediği konusundaki soruların cevaplarını doktorların vereceğini belirterek, "doktorların teşhislerini esas alacağım ve sonucu hemen kamuya açıklamalarını isteyeceğim" diye konuştu. 
     Ukrayna muhalefet lideri, seçimlerin ikinci turunu muhalefetin kazanacağını da sözlerine ekledi. 
     

     
</TEXT>
</DOC>
