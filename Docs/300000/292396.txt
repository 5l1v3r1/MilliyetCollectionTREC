<DOC>
<DOCNO> 292396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy19.html </URL>
<DATE> 2004/11/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Gül'den AKP'lilerin "Felluce'de atom bombası" iddiasına eleştiri... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Felluce'daki olaylara dair tartışmalara ilişkin olarak, ''soykırım, atom bombası kullanma gibi tanım ve nitelemelerin, amaca hizmet etmeyeceği gibi, eleştirilerin inandırıcılığına ve haklılığına da gölge düşüreceğini'' söyledi. 
     Gül, Felluce olayları konusunda kamuoyundaki son tartışmalar çerçevesinde A.A muhabirine yaptığı açıklamada, ''her konuyu kendi boyutları içinde tartışmak gerektiğini'' belirterek, Felluce'deki olayların, ''ABD dahil dünya ve Türk kamuoyunda tartışılmakta olduğuna'' dikkati çekti. 
     ''Gerekli eleştiri ve uyarıların yapılmakta olduğunu'' ifade eden Gül, ''eleştiri ve tepkiler iletilirken dikkatli ve yapıcı olmak, mesajlarımızın doğru algılanması bakımından daha etkili olur'' diye konuştu. 
     Gül, hassas konularda tartışmaları ''kendi boyutları dışına taşırmamak gerektiğini'' de kaydederek, ''Soykırım, atom bombası kullanma gibi abartılı tanım ve nitelemeler, amaca hizmet etmeyeceği gibi eleştirilerin inandırıcılığına ve haklılılığına da gölge düşürür'' dedi. 
     
</TEXT>
</DOC>
