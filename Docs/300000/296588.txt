<DOC>
<DOCNO> 296588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy07.html </URL>
<DATE> 2004/12/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şahin ''Maaş sistemi üzerinde çalışıyoruz'' 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, yeni devlet personel yasa taslağının en önemli bölümünün maaş sistemi olduğunu belirterek, ''Maaş sistemi üzerinde çalışıyoruz'' dedi. 
     Şahin, Sepetçiler Kasrı'nda, Başbakanlık Müsteşarı Ömer Dinçer, Müsteşar Yardımcısı Emin Zararsız, devlet personel ve maliye uzmanları ile DPT temsilcileri ve personel kanunu uzmanı üniversite öğretim üyeleriyle bir araya gelerek, yeni devlet personel kanunu taslağını görüşmeye başladı. 
     Basına kapalı gerçekleştirilen toplantı öncesinde medya mensuplarının sorularını yanıtlayan Şahin, ''bugün teknik bir çalışma yaptıklarını'' belirterek, ''Devlet personel yasasının en önemli bölümü, maaş bölümü. Maaş sistemi üzerinde çalışıyoruz'' diye konuştu. 
     ''Diğer bölümler olan memuriyete giriş, memuriyetten çıkış ve sosyal hakların tartışmalı olmadığını'' vurgulayan Şahin, şunları kaydetti 
     ''Ama nasıl bir maaş sistemi uygulayacağız Maaşlar arasındaki uçurumu nasıl bir ölçüde giderebileceğiz Bu çok çetin bir sorun. Onun için çalışıyoruz. Bu ikinci toplantı. Bugün bir sonuç alabilir miyiz, bilemiyorum. Bir öneri var. Şu andaki maaş sisteminde 15 derece var. Onları tamamen kaldıran farklı bir yapı oluşturan bir teklif var. Onun uygulanıp uygulanamayacağını tartışacağız bugün.'' 
     
     LEYLA ZANA'NIN VERDİĞİ BELİRTİLEN İLAN 

     Devlet Bakanı ve Başbakan Yardımcısı Mehmet Ali Şahin, gazetecilerin ''Leyla Zana 'Ankara, Kıbrıs için ne istiyorsa bize de onu versin' diyor. Ne düşünüyorsunuz '' sorusu üzerine şöyle konuştu 
     ''Yabancı basında böyle bir ilan çıktığına dair haberleri ben de okudum. Eğer gerçekten böyle bir talepleri varsa, şu anda vatandaşı bulundukları ülkenin Anayasası'nı, Anayasa'daki üniter yapıyı tamamen bozucu bir düşünceyi taşıyorlar demektir. Bu ilan önceki sözlerini ve beyanlarını tamamen değiştiren bir yaklaşım, kendileri açısından büyük bir talihsizlik olmuştur. Acaba ilanı kendileri mi verdi Şu anda açıklamayı biz değil, onlar yapmalı.'' 

     
</TEXT>
</DOC>
