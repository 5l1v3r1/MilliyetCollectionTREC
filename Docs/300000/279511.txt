<DOC>
<DOCNO> 279511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur13.html </URL>
<DATE> 2004/10/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İki gün yağmur ve fırtına, sonra güneş... 
</HEADLINE>
<TEXT>

     Yağmur ve fırtına geldi... İstanbul'da gece saatlerinden itibaren başlayan yağışlar, kuvvetli poyrazla birlikte Marmara ve Karadeniz'de etkili olacak. Çarşamba günü Karadeniz'in iç kesimlerinde mevsimin ilk kar yağışı görülebilir. 
     Hava sıcaklığı bugün ve yarın 12 derece kadar azalacak... Sıcaklıklar Karadeniz ve İç Anadolu'da hissedilir derecede 10-12 derece olmak üzere tüm Türkiye'de düşecek. Perşembe'den itibaren ise sıcaklıklar yeniden artmaya başlayacak. Ankara'da Çarşamba günü hava sıcaklığı 10 dereceye kadar inecek, Cuma günü ise 20 dereceye çıkacak. İstanbul'da ise 5 derecelik bir oynama olacak. 
     Meteoroloji'den alınan bilgiye göre, bugün akşama kadar Marmara, Karadeniz'in tamamı, Kuzey Ege şiddetli yağış alacak. Ankara-Sivas çevresinde ise akşam saatlerinden sonra şiddetli yağış bekleniyor. Kuvvetli poyrazla birlikte hava sıcaklığı 12 derece kadar azalacak. Güney bölgelerde hava açık, gökyüzü güneşli... 

     
</TEXT>
</DOC>
