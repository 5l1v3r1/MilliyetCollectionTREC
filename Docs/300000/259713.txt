<DOC>
<DOCNO> 259713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun02.html </URL>
<DATE> 2004/08/01/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Cezayir, Irak'a asker göndermiyor... 
</HEADLINE>
<TEXT>

     Cezayir Dışişleri Bakanı Abdülaziz Belkadem, ülkesinin Irak'a asker göndermeyeceğini açıkladı. 
     BM'nin Irak Özel Temsilcisi Lahdar Brahimi'yi havaalanında karşılayan Belkadem, burada yaptığı açıklamada, ''Cezayir, geçmişte hiç güç göndermemiştir. Bu defa da göndermeyecektir'' ifadesini kullandı. 
     ABD Dışişleri Bakanı Colin Powell, Suudi Arabistan'ın, Irak'ta BM'yi ''Müslüman Gücü''nün korumasına ilişkin önerisini memnuniyetle karşıladığını söylemişti. 
     Brahimi de Cezayir ziyaretinin, buradaki yetkililerle Arap ve Afrika bölgesini ilgilendiren sorunları ele alması bakımından önemli olduğuna işaret etti. 
     Cezayir, 2005'te yapılması öngörülen Arap zirvesine ev sahipliği yapacak. 
     Bu arada, başta radikal Şii Lider Mukteda Sadr olmak üzere, Sünni ve Şii birçok dinci grup, Irak'a Müslüman ülkelerden güç gönderilmesine karşı çıkıyor. 
     Kendilerini ''1920 Devrimi Taburu'' olarak tanıtan bir grup, El Cezire televizyonuna gönderdikleri mesajda, Müslüman ya da Arap ülkelerden Irak'a gönderilecek gücü, işgal gücü olarak kabul edeceklerini açıkladı. 
     
</TEXT>
</DOC>
