<DOC>
<DOCNO> 286686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo24.html </URL>
<DATE> 2004/11/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Hooijdonk Bu akşam oynamayı umut ediyorum... 
</HEADLINE>
<TEXT>

     Fenerbahçe'ye geldiği geçen sezondan bu yana ilk kez Şampiyonlar Ligi'ndeki Olympique Lyon maçında yedekler arasına kalan Pierre van Hooijdnok, bu akşam Büyükşehir Belediyesi Ankaraspor ile yapacakları lig maçında oynamayı ümit ettiğini açıkladı. 
     Hollandalı futbolcu, internetteki 'www.pierrevanhooijdonk.com'' adlı resmi web sitesinde yaptığı açıklamada, ''Çarşamba günkü maçtan sonra bu akşam oynamayı umut ediyorum, çünkü şimdiye kadar bu sezonki performansımın hiç de fena olmadığını düşünüyorum'' dedi. 
     Golcü futbolcu, ligde Fenerbahçe ile aynı puana sahip Galatasaray'ın Diyarbakırspor deplasmanında puan yitirmesinin kendileri için bir avantaj olduğunu ifade ederek, ''Dün akşam Galatasaray'ın aldığı yenilgiden sonra kendi sahamızda liderliğimizi 3 puan farkla devam ettirebiliriz'' görüşünü dile getirdi. 
     
     OLYMPIQUE LYON MAÇI 

     Web sitesinde Olympique Lyon maçıyla ilgili düşüncelerini de açıklayan Van Hooijdonk, maç sonunda yenilen iki golle talihsiz bir yenilgi aldıklarını kaydetti. 
     Maçtan önceki toplantıda oynamayacağını öğrendiğinde düş kırıklığı yaşadığını anlatan Van Hooijdonk, açıklamasında şu ifadelere yer verdi 
     ''Yenilmek yerine 2-2 beraberlik almak da gruptan ikinci tura çıkmamız açısından pek bir fark yaratmayacaktı. Yenmek zorundaydık, fakat olmadı. Beraberlikte ise 4 puana ulaşacaktık, fakat sonuç olarak Sparta Prag'a yenilme durumumuzda yediğimiz gol dezavantajından dolayı yine kendimizi çok zor bir durumda bulabiliriz. Maçtan önceki toplantıda oynamayacağımı öğrenmek beni elbette düş kırıklığına uğrattı. Fakat Fenerbahçe Spor Kulübü'nün lehine olduktan sonra bunu bu işin bir parçası olarak görüyorum.'' 
     
</TEXT>
</DOC>
