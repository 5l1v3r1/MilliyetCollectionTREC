<DOC>
<DOCNO> 280082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo10.html </URL>
<DATE> 2004/10/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fenerbahçe sigorta basına tanıtıldı... 
</HEADLINE>
<TEXT>

     Sigortacılık sektörüne de adım atan Fenerbahçe Kulübü'nün kurduğu Fenerbahçe Sigorta Aracılık Hizmetleri A.Ş'nin, Anadolu Sigorta ile yaptığı işbirliğiyle basına tanıtıldı. 
     Kulüp binasında düzenlenen basın toplantısına aynı zamanda Anadolu Sigorta'nın Fenerbahçe erkek ve bayan voleybol takımlarına sponsorluğu da duyuruldu. 
     Toplantıya Fenerbahçe Kulübü Başkanı Aziz Yıldırım, Anadolu Sigorta Genel Müdür Yardımcısı Metin Oğuz, Fenerbahçe Sigorta Aracılık Hizmetleri A.Ş Genel Müdürü Hande Arıkan ve Fenerbahçe Voleybol Şube Sorumlusu Hakan Dinçay katıldı. 
     Fenerbahçe Sigorta'nın Anadolu Sigorta ile yaptığı birliktelik hem taraftara hem de kulübe kazandıracak. Fenerbahçe Sigorta'dan poliçe yapan herkese ''Fenerbahçe Sigorta Üye Kartı'' verilecek. Bu kart, Anadolu Sigorta ayrıcalıklarının yanı sıra Fenerbahçelilere özel indirim sağlayacak. Kurumsallaşmanın devamını kurdukları şirketlerle sürdürdüklerini belirten başkan Yıldırım, kurumsal yapı içerisinde sponsorların öneminin çok büyük olduğunu söyledi. 
     Amatör branşlara önem verdiklerini ve desteklerinin süreceğini kaydeden Yıldırım, ''Her şeyin başında ekonomi geliyor. Güçlü olabilmek için ekonomik yönden güçlü olmak gerekir. Bize destek veren bu kuruma camiamızın yardımcı olması için çağrıda bulunuyorum'' diye konuştu. 
     Anadolu Sigorta Genel Müdür Yardımcısı Oğuz ise taraftar kitlesi en büyük kulüp olan Fenerbahçe ile yaptıkları bu birliktelikten mutluluk duyduklarını ifade etti. 
     
     ''TEBERRULU BİLET SATIŞI OLMAYACAK'' 
     Başkan Yıldırım, toplantının ardından bir soru üzerine Fenerbahçe Kulübü'nün artık teberrulu maç bileti satmayacağını söyledi. 
     Stat kapasitesi oranında bilet satışı yapılacağını açıklayan Yıldırım, ikinci bir fiyat uygulamasının olmayacağını ifade etti. Eskiden kalma bazı alışkanlıklar nedeniyle kapılarda oluşan kaçakların önüne henüz tam olarak geçemediklerini ifade eden Yıldırım, ''Sanıyorum önümüzdeki sezona kadar bunların önüne geçeriz. Herkes biletinde numarası yazan koltukta maçını izleyecek'' şeklinde konuştu. 
     
     ''HİÇBİR ŞEYİ AÇIKLAMAK İHTİYACI HİSSETMİYORUM'' 
     Tanıtım toplantısının ardından futbol dışında sorulan sorulara yanıt verebileceğini ifade ederek, yöneltilen bazı sorulara ayaküstü yanıt veren Yıldırım, son dönemde kendisinin de adının geçtiği bazı konulardaki spekülasyonlarla ilgili açıklama yapma ihtiyacı hissetmediğini söyledi. 
     Yıldırım, ''Burası bir kurumdur. Güçlendiğiniz zaman her kesimden her şey söylenir. Biraz da medya olarak sizler bizi sahiplenin. Hiçbir şeyi açıklamak ihtiyacı hissetmiyorum. Hakan Şükür konusu da dahil'' şeklinde konuştu. 
     
</TEXT>
</DOC>
