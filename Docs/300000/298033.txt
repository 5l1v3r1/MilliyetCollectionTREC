<DOC>
<DOCNO> 298033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur61.html </URL>
<DATE> 2004/12/15/ </DATE>
<TIME> 22.29 </TIME>
<AUTHOR>  </AUTHOR>
<HEADLINE>
Yahya Murat Demirel'in evinde tebligat gerginliği... 
</HEADLINE>
<TEXT>

     El konulan Egebank'ın eski sahibi Yahya Murat Demirel ile Tasarruf Mevduatı Sigorta Fonu TMSF adına tebligata giden emekli başkomiser Ahmet Ocak'ın, polis tarafından tutanak tutulurken birbirlerinden şikayetçi olmadıkları belirtildi. 
     AA muhabirinin İstanbul Emniyet Müdürlüğü yetkililerinden aldığı bilgiye göre, Demirel'in 3 avukatı, bir süre önce İstanbul Cumhuriyet Başsavcılığı ile Emniyet Müdürlüğü'ne birer dilekçe vererek, müvekkillerinin Ulus Mahallesi Öztopuz Caddesi Demirel Apartmanı'ndaki evinin yakınlarında bir kişinin şüpheli şekilde dolaştığını, apartman kapıcısına Demirel'in yerini sorduğunu ve tatilde olduğu söylenince de tehditte bulunduğunu öne sürdü. 
     Polise, bugün de aynı şahsın Demirel'in evine geldiği bildirilince olay yerine Asayiş Şube Müdürlüğü Gasp Büro Amirliği'nden ekipler gönderildi. 
     Polisin incelemesinde, emekli Başkomiser Ahmet Ocak'ın, TMSF'ye ait tebligatları yapan Paksil Tur. Hiz. görevlisi olduğu ve bir süredir Demirel'e haciz işlemi için tebligat yapmaya çalıştığı, bugün de eve bu amaçla geldiği belirlendi. 
     Bunun üzerine TMSF ile yapılan görüşmede, Ocak'ın TMSF adına tebligat yapmaya yetkili olduğu anlaşıldı. 
     Demirel ve Ocak, olaya ilişkin tutanak tutan polislere, birbirlerinden şikayetçi olmadıklarını bildirdi. 
     Ocak, polislerin bulunduğu ortamda tebligatı yaparak evden ayrıldı. 
     
     
     YAHYA MURAT DEMİREL'DEN AÇIKLAMA 

     El konulan Egebank'ın eski sahibi Yahya Murat Demirel, ''Adam, TMSF'nin taşeron şirketinde çalışan emekli bir polismiş. Kendisini TMSF görevlisi olarak değil, polis olarak tanıtıyor. Ben de bundan endişe duymak hakkına sahibim'' dedi. 
     Beşiktaş Ortaköy Enverpaşa Korusu'ndaki evine taksi ile gelen Yahya Murat Demirel, evinin önünde bekleyen basın mensuplarının soru sormak istemeleri üzerine araçtan inerek açıklamada bulundu. 
     Demirel, geçen hafta evine polis kimliğini gösteren bir kişinin geldiğini, şüpheli hareketlerde bulunduğunu ve kapıcıyı tehdit ettiğini anlatarak, durumu polise bildirdiklerini, İstanbul Emniyet Müdürlüğü'ne yazdıkları yazının sonucunda da emniyetin böyle bir görevliyi göndermediğini öğrendiklerini söyledi. 
     İstanbul Cumhuriyet Başsavcılığı'na da başvuruda bulunduğunu belirten Demirel, şunları söyledi 
     ''Aynı şahıs, bugün tekrar geliyor. Polisi arayarak aynı adamın tekrar geldiğini bildirdim. 2 dakika sonra polis geldi. Olaya el koydu ve adamı kelepçeledi, tutanak tuttu. Adam, TMSF'nin taşeron şirketinde çalışan emekli bir polismiş. Kendisini TMSF görevlisi olarak değil, polis olarak tanıtıyor. Ben de bundan endişe duymak hakkına sahibim.'' TMSF Satış Komisyonu Başkanı Fethi Çalık'ı aradığını ve durumu kendisine izah ettiğini belirten Demirel, Çalık'ın da kendisine tehditlerde bulunduğunu iddia etti. 
     Demirel, bir soru üzerine ''Benim şikayetim var. Daha önce polise haber vermişim. Şu anda büromdan geliyorum. Olay büromda yaşandı'' şeklinde konuştu. 
     Karakola gitmediğini, yarın savcılığa giderek ifade vereceğini belirten Demirel, ''Şu anda bana ait olmayan eşime ait eşyaları haczedecekler. Gün battıktan sonra icra takibi yapamazlar. Kanuna aykırı işlem yapıyorlar. Burası dağ başı değil, herkes kanunlara uymak zorunda. İddia varsa kanunlar var. Kimse kimseyi tehdit edemez'' dedi. 
     Bu arada, Demirel'in gelişi sırasında gazeteciler ile korumalar arasında yaşanan arbedede basın mensuplarından bazılarının kameraları zarar gördü. Bunun üzerine Demirel, korumaları adına basın mensuplarından özür diledi. 
     Öte yandan, icra işlemlerinin yapıldığı evin önünde nakliye araçlarının beklediği görüldü. 
     
     DEMİREL HAKKINDA SAVCILIĞA SUÇ DUYURUSUNDA BULUNULDUĞU BİLDİRİLDİ 

     El konulan Egebank'ın eski sahibi Yahya Murat Demirel hakkında, ''TMSF tebligat görevlisine yönelik eylemleri'' nedeniyle savcılığa suç duyurusunda bulunulduğu bildirildi. 
     TMSF'den yapılan açıklamada, bugün TMSF tebligat görevlisi Ahmet Ocak'ın, kendisine verilen evrak tebliğ görevini ifa amacıyla Ulus Levent Ambarlıdere Mahallesi Öztopuz Caddesi Demirel Apartmanı'na gittiği sırada, ''tebligat muhatabı Yahya Murat Demirel'in kendisine yönelik küfür, hakaret ve tehdit içeren eylemlerde bulunduğu'' kaydedildi. 
     Açıklamada, şöyle denildi 
     ''Yahya Murat Demirel ve diğer sorumluların TMSF tebligat görevlisi Ahmet Ocak hakkında işlemiş oldukları 'silahla ölümle tehdit, hürriyeti tahdit, telefon, kimlik, araç ruhsatı ile anahtarının alınması' eylemlerinden dolayı İstanbul Cumhuriyet Başsavcılığı'na suç duyurusunda bulunulmuştur. 
     Yahya Murat Demirel'in ikamet ettiği iki adreste gündüz saatlerinde başlayan haciz ve muhafaza işlemleri halen devam etmektedir.'' 
     
     HACZEDİLEN EŞYANIN TAŞINMASINA BAŞLANDI 

     Bu arada, Yahya Murat Demirel'in evinden haczedilen eşyanın taşınmasına başlandı. 
     Ortaköy Enverpaşa Korusu'ndaki evde daha önce mahkeme kararıyla haczedildiği belirtilen çeşitli eşya, evin önünde bekletilen 4 ayrı nakliye aracına yüklenmeye başlandı. Eşyanın yüklendiği araçlardan 2'si evden ayrıldı. Diğer araçlara yükleme işi ile evdeki işlemler ise devam ediyor. 
     Evde değerli eşya ve bir miktar para da bulunduğu ifade edildi. 
     Öte yandan, Yahya Murat Demirel'in de yarın konuya ilişkin savcılığa suç duyurusunda bulunacağı öğrenildi. 
     
</TEXT>
</DOC>
