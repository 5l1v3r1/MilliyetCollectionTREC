<DOC>
<DOCNO> 273898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun27.html </URL>
<DATE> 2004/09/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Denktaş'tan Rum pasaportu alan torununa savunma... 
</HEADLINE>
<TEXT>

     KKTC Cumhurbaşkanı Rauf Denktaş, Rum pasaportu alan hiç kimse için ''vatan haini'' demediğini ifade ederek, ''Bu muamele Rum pasaportu almak hiçbir şekilde Rum'a mal olmak, Rum'u kabul etmek anlamına gelmez, AB hakkımızı çeke çeke kurtarma anlamına gelir. Bunu da gasp ettirmeme anlamına gelir'' dedi. 
     Cumhurbaşkanı Denktaş, torunu Rauf Kürşat'ın bilgileri dahilinde Rum kimliği almak için müracaat ettiğini belirterek, hükümetin Rum pasaportunu almayı yasaklamadığını, bunun ''Kıbrıs Cumhuriyeti'ndeki hakların kullanılması'' olduğunu kaydetti. 
     Denktaş, makamında düzenlediği basın toplantısında, bazı Türk gazetelerinde torunu Rauf Kürşat'ın Rum kimliği aldığı yönünde haberler yer aldığına işaret ederek, şunları söyledi 
     ''Torunum Rauf Kürşat bana da danıştıktan sonra, annesinin hakkı olan ve annesinden kendisine intikal eden ve birçok gencin faydalandığı Avrupa Birliği AB pasaportu alabilmek için, Rumların gasp ettiği 'Kıbrıs Cumhuriyeti hükümetinde var olan haklarımızdan bu hakkı almak için müracaat edip edemeyeceğini sormuştur. Kendisine hükümet bir yasaklama getirmemiştir. Bu müracaatı ihtiyaç altında yapan insanlar var, herkesin kendine göre bir ihtiyacı var, yapıyor. Bu, Rum'un gasp ettiği 'Kıbrıs Cumhuriyeti' unvanı altında 1960-1963 yıllarında meydana gelmiş olan bir hakkın kurtarılmasıdır. Böyle mütaala ediyoruz. Madem ki bir yasaklama getirmemiştir. Dolayısıyla herkesin, devletine sırtını dönmeksizin istifade ettiği bir hakkı almanda bir sakınca görmüyorum, dedim.'' Rum pasaportu alanlara ''hain'' dediğinin iddia edildiğini kaydeden Denktaş, ''Eğer böyle bir şey söylediğimi birileri bulursa lütfen bana getirsin. Hangi şartlar altında söylediğimi, eğer söylemişsem, kendilerine anlatayım. Yasaklama devrinde, bunun yasaklanması için zararlı olabileceğini düşünerek bir hareket başlamıştır, Meclis bunu reddetmiştir'' dedi. 
     Rum pasaportu alanların, KKTC vatandaşlığından vazgeçmediğini, AB'den faydalanmak için bunu yaptığını söylediğini ifade eden Denktaş, ''Torunum Denktaş'ın bunu bizim bilgimiz dahilinde yapmış olması, zannedersem pasaport almış olanlar için bir işarettir. Kimse hain değildir. Bu bir haktır, bir hakkın kurtarılmasıdır, bir hakkın elde edilmesidir. Yoksa Rum tarafına yamalama, Rum tarafını kabul etmek değildir'' diye konuştu. 
     ''Denktaş soyadını taşıyan herkesin mercek altında olduğunu'' ifade eden Cumhurbaşkanı Rauf Denktaş, ''Bunu ben doğal karşılıyorum. Yorumlarını da maksatlı buluyorum. Çünkü, sanki benden gizli yapılmış, beni felakete sürüklemiş. Hatta bir gazetede Serdar'ın Serdar Denktaş geçen gün geçirdiği tansiyon yükselişi buna bağlanmıştır. Bunlar kendi yorumlarıdır, kendilerini ilgilendirir'' dedi. 
     Cumhurbaşkanı Denktaş, şöyle konuştu 
     ''AB hakkından, Rum'un gasp ettiği haklarımızı kullanarak yararlanmak, bizim hükümetimiz tarafından müsaade edilmiş bir şeydir. Doğal bir eylem yapılmıştır. Bunda sakınca aramak doğru değildir. Tekrar ediyorum, kimseye pasaport aldı diye hain demiş değilim. Dememe gerek yoktu. Çünkü hükümetimin yasaklamadığı bir eylemi yapan insanlarımız bunu yapmakta tabiatıyla serbesttirler. Bu muamele hiçbir şekilde Rum'a mal olmak, Rum'u kabul etmek anlamına gelmez, AB hakkımızı çeke çeke kurtarma anlamına gelir. Bunu da gasp ettirmeme anlamına gelir.'' 
     
</TEXT>
</DOC>
