<DOC>
<DOCNO> 256792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko15.html </URL>
<DATE> 2004/07/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2005'te TÜFE yüzde 8, büyüme yüzde 5 olarak hedeflendi... 
</HEADLINE>
<TEXT>

     Yüksek Planlama Kurulu YPK , gelecek yıl sonu itibariyle TÜFE'nin yüzde 8, deflatörün yüzde 10.1, büyümenin ise yüzde 5 olacağını öngördü. 
     Yüksek Planlama Kurulu'nun YPK 2005 Yılı Programı ve Mali Yılı Bütçesi Makro Çerçeve Kararı, Resmi Gazete'nin bugünkü sayısında yayımlandı. 
     Buna göre, 2005 yılında da mali disiplini sürdürmek, borçların sürdürülebilirliğini sağlayacak faiz dışı fazla vermek, AB'ye üyelik yönünde ortaya konulan politikaların hayata geçirilmesi yönünde devam eden çalışmaları hızlandırarak zamanında sonuçlandırmak, başlatılmış bulunan yapısal reformları kararlılıkla gerçekleştirmek öncelik olacak. 
     2005 yılı program ve bütçe hazırlık çalışmalarında, gösterge niteliğinde olmak üzere, ortalama dolar kuru 1.67 Yeni Türk Lirası YTL 1 milyon 670 bin TL olarak kullanılacak. 
     
     BÜTÇE HAZIRLAMA 

     1 Ocak 2004 tarihinden itibaren genel bütçeli daireler ile katma bütçeli dairelerde analitik bütçe sınıflandırılmasına geçilirken, mahalli idareler, sosyal güvenlik kurumları, kamu tüzel kişiliğine haiz kurul ve üst kurullar, fonlar ile bütçeden yardım alan kuruluşlardan 1 Ocak 2005 veya 1 Ocak 2006 tarihlerinde analitik bütçe sınıflandırmasına geçecek olanlar, Maliye tarafından belirlenecek. 
     Bütçe teklifleri, YTL baz alınarak hazırlanacak. 
     
     ÖNCELİKLER 

     Gelecek yıl yatırım tahsislerinde, eğitim sağlık, teknoloji alt yapısı, adalet hizmetleri ve ulaştırma alt sektörleri arasında dengeyi sağlayıcı yatırımlara bölgesel gelişme stratejileri de dikkate alınarak öncelik verilecek. 
     Devam eden projelerden, gelecek yıl içinde tamamlanacak, uygulanmasında önemli fiziki gerçekleşme sağlanmış, başlatılmış diğer projelerle bağlantılı ve eş zamanlı yürütülmesi gereken projeler ile e-Dönüşüm Türkiye projesi ile uyumlu bilgi ve iletişim teknolojisi projelerine ağırlık verilecek. 
     
     YATIRIMLARDA RASYONELLEŞTİRMEYE DEVAM 

     Yatırım Programı'nın rasyonelleştirme çalışmaları, programlama sürecinin iyileştirilmesi yönünde alınacak ek tedbirler ile önümüzdeki dönemde de sürdürülecek. 
     2005 yılı Yatırım Programı hazırlık ve uygulama sürecinde gerçekleştirilecek rasyonelleştirme faaliyetleri çerçevesinde, yatırım tamamlama süresi oldukça yüksek olan sektör ve kuruluşlara özel olarak yoğunlaşılmasına devam edilecek. 
     Sulama, ulaştırma ve kültür gibi bu sektörlerdeki proje stoklarının azaltılarak stokun ortalama tamamlanma süresini düşürmeye yönelik özel tedbirler alınacak. 
     İhalesi yapılmış projelerden önceliğini ve yapılabilirliğini yitirdiği belirlenen ve ihmal edilebilir bir ödenek seviyesiyle durdurulmuş projelere, yeni bir gelişme olma hali dışında 2005 yılında da iz ödenek tahsis edilecek. 
     2005 yılında, 2004 yılı sonu itibariyle fiziki gerçekleşme oranı yüzde 75'in altında olan idari bina niteliğine haiz kamu hizmet binaları afet hasarlarının giderilmesine ilişkin olanlar hariç ihmal edilebilir düzeyde ödenek tahsisi yoluyla durdurulacak. 
     Gelecek yıl, kaynağı ne olursa olsun, ambulans, itfaiye aracı gibi sağlık, savunma ve güvenlik açısından özel nitelikli taşıtlar dışında taşıt alımı yapılmayacak. 
     Güvenlik nedeni ve işin yürütülmesi açısından mutlak zorunluluk bulunması hali dışında lojman, memurevi, kamp, kreş, misafirhane ve benzeri yeni sosyal tesis yatırımı başlatılmayacak. 
     2004 Yılı Yatırım Programı'nda yer alan, gelecek yıl da devam ettirilmesi teklif edilen projelerin proje maliyetinde sabit fiyatlarla yüzde 30'u aşan artış olması halinde, DPT tarafından güncel keşfe dayanan yeni yapılabilirlik etüdü istenecek. 
     Kaynağı ne olursa olsun, DPT tarafından olumlu görüş verilmeyen ve yatırım programı ile ilişkisi kurulmayan hiçbir yatırım projesi için finansman arayışına başlanmayacak ve uluslararası taahhüde girilmeyecek. 
     Yatırım programında yer alan ve halen dış kredi arayışı süren projeler, iz ödenek tahsisi suretiyle durdurulacak. 
     Özel kanunlarla kurulmuş kamu tüzel kişiliğine, idari, mali özerliğe haiz düzenleyici ve denetleyici kurumlar, faaliyetleri ve sektöre ilişkin bilgileri DPT'ye gönderecek. 
     Bu kurumlar her ne şekilde olursa olsun hizmet binası, lojman, kamp, kreş, misafirhane vb sosyal tesisler ve taşıt temini ile arazi ve arsa alımları için DPT'nin olumlu görüşünü alacak. 
     Kamu kuruluşları, ödenek tekliflerini 30 Temmuz 2004 tarihine kadar Maliye Bakanlığı'na ve DPT'ye iletecekler. 
     Öte yandan, çerçeve kararda, 2005 yılı bütçe ödenek teklif tavan toplamı 1 milyar 591 milyon YTL olarak belirlendi. 
     
     KAMU 13 MİLYAR YTL'LİK YATIRIM YAPACAK 

     Genel ve katma bütçeli kuruluşlar. KİT'ler, özelleştirme kapsamındaki kuruluşlar, döner sermayeler, sosyal güvenlik kuruluşları ve İller Bankası gelecek yıl en fazla 13 milyar 54.2 milyon Yeni Türk Lirası tutarında yatırım yapabilecek. 
     Yüksek Planlama Kurulu, genel bütçeli kuruluşların 2005 yılı yatırım ödenek tavanını 3 milyar 119 milyon, katma bütçeli kuruluşların ödenek tavanını ise 5 milyar 387 milyon YTL olarak belirledi. Buna göre 2005'te bütçeden yatırımlara en fazla 8 milyar 506 milyon YTL haercanabilecek. 
     YPK konsolide bütçe kapsamında bulunmayan kuruluşların 2005 yılı yatırım tavanlarını da belirledi. Buna göre 21 KİT 2005 yılı için enfazla 2 milyar 721 milyon YTL 2 katrilyon 721 trilyon TL yatırım harcaması teklif edebilecek. 
     Buna göre gelecek yıl en yüksek yatırımı 650 milyon YTL ile TCDD yapabilecek. EÜAŞ'ın yatırım teklif tavanı 267.6 milyon YTL, BOTAŞ'ınki ise 426.4 milyon Yeni Türk lirası olarak açıklandı. BU kapsamda, Çay İşletmeleri en fazla 4.4 milyon, DMO 2 milyon, DHMİ 192.7 milyon, Eti Holding 80.9 milyon, Kıyı Emniyeti 13.8 milyon MKEK 28.9 milyon YTL'lik yatırım teklifinde bulunabilecek. TETTAŞ'ın yatırım tavanı sadece 991 bin YTL olarak belirlenirken, TEİAŞ'a ise 242.2 milyon YTL'lik bir yatırım tavanı tanındı. 
     Türkiye Taş Kömüru Kurumu'nun yatırım tavanrı 16 milyon, TEMSAN'ınki 1.1 milyon, TKİ'nin ki 29 milyon, Türkiye Petrolleri A.O'nun yatırım tavanı da 291.8 milyon YTL olarak açıklandı. Bu kapsamda, TMO en fazla 9.3 milyon, TÜDEMSAŞ 3.1 milyon, TÜLOMSAŞ 2.5 milyon, TÜVASAŞ ise 8.3 milyon YTL yatırım yapabilecek. 
     
     ÖZELLEŞTİRME KAPSAMINDAKİLER 

     YPK özelleştirme kapsamındaki 16 kuruluşun 2005 yatırım ödenek tavanını ise toplam 918.1 milyon YTL olarak belirlendi. Bu kapsamdaki kuruluşlar içerisinde en yüksek yatırımı 473.4 milyon YTL ile TEDAŞ gerçekleştiricek. Yeni uçak alımı gündemde bulunan THY'ye ise 153.6 milyon YTL'lik yatırım harcaması tavanı çizildi. TÜPRAŞ ise en fazla 127 milyon TYL yatırım harcamasında bulunabilecek. 
     Kararla döner sermayeli kuruluşlara 470 milyon YTL'Lik bir latırım tavanı belirlendi. Sosyal güvenlik kuruluşları en fazla 214.7 milyon, İller Bankası 600 milyon, Sosyal Yardımlaşma ve Dayanışmayı Teşvik Fonu ise 23.1 milyon TYL'lik yatırım yapacak. 

     
</TEXT>
</DOC>
