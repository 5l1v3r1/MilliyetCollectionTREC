<DOC>
<DOCNO> 262607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/guncel/axgun02.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar İşletme hatası 
</HEADLINE>
<TEXT>


Uzmanlar, iki trenin sinyalizasyon ya da makas bozulması yüzünden çarpıştığını belirterek, "Her iki ihtimalde de bu hata işletmenindir" şeklinde görüş bildirdi... 


Kazayı değerlendiren uzmanlar, iki trenin bu şekilde çarpışması için makas veya sinyalizasyon hatası oluşması gerektiğini belirterek "Her iki ihtimalde de bu işletme hatasıdır" dedi. Yıldız Teknik Üniversitesi YTÜ Ulaştırma Anabilim Dalı öğretim üyesi Prof. Dr. Aydın Erel, hızlandırılmış tren seferleri için değiştirilen ancak yeterli kontrolü yapılmayan bir makasın da bozularak kazaya neden olabileceğini belirtti. Hızlandırılmış tren kazası öncesinde de uyarılarda bulunan Erel, Tavşancıl'da geliş ve gidiş iki hat bulunduğunu anımsatarak şöyle konuştu 
"İki hatlı yolda kaza olması için bir trenin diğerinin hattına girmesi gerekir. Bu da makas hatasından kaynaklanır. Ya makasta arıza vardır ya da makasa komut veren uzaktan kumanda merkezinde hata vardır. Eğer, hatlardan birisi onarım için kapatıldıysa da, bu yine insan kaynaklı hatadır. Sonuç olarak, her ihtimalde de işletme hatası olduğu ortaya çıkıyor. Tek hatlı yollarda, kural gereği, iki tren yaklaştığında, bir tren karşılaşma bölgesini geçene kadar, diğeri istasyonda bekler." 
YTÜ Ulaştırma Anabilim Dalı Başkanı Prof. Dr. Zerrin Bayrakdar da, kazanın nedeninin makas ya da sinyalizasyon hatası olduğunun anlaşıldığını söyledi. Bayrakdar, "Makasların, trenlerden birini diğer yola alması gerekirken, bu gerçekleşmemiş." dedi. 

'Yağmurda sinyaller bozuluyor' 
Birleşik Taşımacılar Sendikası BTS İstanbul Şube Başkanı Mithat Ercan, hattaki sinyalizason sisteminin eskidiğini ve yağmurlu havalarda bozulduğunu belirterek "Bu durumda makinist arkadaşlarımız telefon ya da telsizle merkezle haberleşerek yol alır. Bu sistem bu yoğunluğu kaldırmıyor" dedi. 

Makas onarıldı 

Tavşancıl'da yaşanan kazanın ardından olay yerindeki makasta onarım çalışmaları yapıldı. Seferleri iptal etmeyen TCDD, trenlerin kaza noktasına varmasına kadar enkazı kaldırarak yolu açmayı planlıyor. Eğer yol açılmazsa yolcular bir sonraki istasyona otobüsle taşınacak. 


</TEXT>
</DOC>
