<DOC>
<DOCNO> 281946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur24.html </URL>
<DATE> 2004/10/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yıllar sonra ailesini buldu ama sevinemedi... 
</HEADLINE>
<TEXT>

     Muş'ta, çocuk yuvası ve yetiştirme yurdunda büyüdükten sonra ailesinin izini bulmak için Ağrı'ya giden genç, burada babasının öldüğünü, annesinin ve ağabeyinin akıl hastanesinde yattığını öğrenince hayal kırıklığına uğradı. 
     AA muhabirinin edindiği bilgiye göre, ailesi tarafından 3 yaşında Erzurum Nenehatun Çocuk Yuvası'na bırakılan İlhan Bilgi, 6 yıl sonra buradan Muş Yetiştirme Yurdu'na gönderildi. 
     Muş Yetiştirme Yurdu'nda uzun süre kalan ve 18 yaşını doldurduktan sonra kaldığı yurdun çaycısı olan Bilgi, 3 yaşından beri görmediği ailesini bulmaya karar verdi. 
     
     HAYAL KIRIKLIĞINA UĞRADI 
     Ailesinin izini süren Bilgi, yetiştirme yurdu yetkililerinin desteği ve arşiv kayıtlarının yardımıyla, ailesinin Ağrı'da yaşadığını öğrendi. Yurttan bir yetkilinin refakatinde ailesini görmek için Ağrı'ya giden Bilgi, burada hayal kırıklığına uğradı. 
     Ağrı'da, ailesinin yaşadığı 100. Yıl Mahallesi'ne giden Bilgi, burada, babası Sebahattin Bilgi'nin öldüğünü, annesi Sabiha ve ağabeyi Burhan Bilgi'nin de Elazığ'da yıllardır akıl hastanesinde yattığını öğrendi. 
     Sadece eski bir ahırda yaşayan öz kardeşi Özlem 12 ile üvey kardeşleri Filiz 10 ve Zeynel'i 7 görebilen Bilgi, kardeşlerine, inşaatlarda çalışarak para kazanan diğer öz kardeşi Şeref Bilgi'nin baktığını öğrendi. 
     
     ''BENİ HİÇ ARAMADILAR'' 
     Ailesinin, kendisini çocuk yuvasına bıraktıktan sonra bir daha yanına gelmediğini anlatan Bilgi, ''Beni hiç aramadılar. Ben onların izini buldum ama bir dramla karşılaştım'' dedi. Ailesinin durumunu görünce çok üzüldüğünü belirten Bilgi, şunları söyledi 
     ''Babam, annemle evliyken, eve başka bir kadın daha getirip onunla birlikte yaşamaya başlamış. Annem gördüğü şiddetten dolayı akıl hastanesine kaldırılmış. Ağabeyimin akıbeti de aynı olmuş. Babamın eve getirdiği diğer kadından 2 çocuğu olmuş. Babam öldükten sonra da kadın çocukları bırakıp kaçmış.'' İlhan Bilgi, kardeşleri adına hayırseverlerden yardım istediğini söyledi. 
     
</TEXT>
</DOC>
