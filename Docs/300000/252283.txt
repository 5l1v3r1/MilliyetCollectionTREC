<DOC>
<DOCNO> 252283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas02.html </URL>
<DATE> 2004/07/01/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Tarkan, Kayseri konserinde "Savaşa Hayır" dedi... 
</HEADLINE>
<TEXT>

     Şarkıcı Tarkan, ''Opet-Tarkan Full Force'' konserlerinin beşinci durağında, Kayserili hayranlarıyla buluştu. 
     Tarkan hayranlarının, Atatürk Stadı yanındaki çim sahada verilen konser alanına girişi sırasında zaman zaman yaşanan izdiham, polisin devreye girmesiyle önlendi. 
     Bu arada, kalabalığı fırsat bilen çok sayıda seyyar satıcı, konser alanı etrafında açtıkları tezgahlarında satış yapma imkanı buldu. 
     Tarkan'dan önce, ''Rebel Moves'' topluluğu sahne aldı. Daha sonra Tarkan, ''Kır Zincirleri'' adlı parçasıyla sahneye çıktı. ''Hüp'' ve ''Kış Güneşi'' şarkılarıyla konserini sürdüren Tarkan, ''Kayserililerle ilk kez buluşuyorum. Derdi, tasayı bırakıp eğleneceğiz, göbekler konuşacak'' dedi. 
     ''İkimizin Yerine'', ''Sorma'' adlı şarkılarıyla izleyenlere romantik anlar yaşatan Tarkan, hareketli parçalarıyla kalabalığı coşturdu. 10 milyon liraya satılan biletler, konserin ortalarına doğru 1 milyon liraya kadar düştü. Tarkan, ''Beni Anlama'' adlı parçasını, kırmızı renkli koltuğa oturarak seslendirdi. 
     Tarkan, ''Akıl Verme'' adlı parçasını sinevizyonda Irak Savaşı, Afrika'daki açlar ve işkence görüntüleri eşliğinde seslendirirken, dev ekranda, ''Savaşa Hayır'' yazısı belirdi. 
     Aşık Veysel'in ''Uzun İnce Bir Yoldayım'' adlı eserini halk ozanının görüntüleri eşliğinde seslendiren Tarkan, Kayserili hayranlarına ''Kuzu Kuzu'' ve ''Dudu'' ile veda etti. 
     Tarkan, Opet Full Force konserlerini 3 Temmuz'da Diyarbakır, 7 Temmuz'da İzmit'te sürdürecek. 
     
</TEXT>
</DOC>
