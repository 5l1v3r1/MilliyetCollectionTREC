<DOC>
<DOCNO> 265357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/ekonomi/eko01.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ciğer'i zaman aşımı kurtardı 
</HEADLINE>
<TEXT>


Orhan Aslıtürk'le birlikte yedi yıldır 1.7 milyar dolarlık hayali ihracat iddiasıyla yargılanan Muhammet Ciğer aleyhine açılan davanın zaman aşımından düşmesi kesinleşti 

NEZİH GÜROL İstanbul 

Yurtdışına kaçan ortağı Orhan Aslıtürk'le birlikte 1.7 milyar dolarlık hayali ihracat yaptıkları gerekçesiyle 'teşekkül halinde kaçakçılık' iddiasıyla yargılanan Muhammet Ciğer'in, yedi yıldır süren vergi kaçakçılığı davasının zaman aşamından ortadan kalkması kesinleşti. Yargıtay 11. Ceza Dairesi, İstanbul Muhakemat Müdürlüğü'nün temyiz itirazını yerinde bulmayıp, İstanbul 5. Ağır Ceza Mahkemesi'nin sanıklara ilişkin davanın ortadan kaldırılması kararını onadı. 
İstanbul 5. Ağır Ceza Mahkemesi'ndeki dava, 18 Aralık 1997'de açıldı. Sanıklar Ciğer ile İstanbul Grubu adı altında faaliyet gösteren şirketlerin ortakları Muzaffer Sezer, Osman Gürkan, Sıdıka Gürkan, Ali Kulaoğlu ve Fatma Emanet, 1996'da yaptıkları ticari kayıtlarında sahte ve yanıltıcı belgeler kullanarak vergi kaçırmakla suçlandı. Sanıkların 213 sayılı Vergi Usul Kanunu'na aykırı davranmaktan 6 kez 5'er yıl olmak üzere toplam 30 yıla kadar ağır hapisle cezalandırılması istendi. 

Yargıtay'dan onay 
Ciğer, 2002'de duruşmalara katılmak istemediğini bildirdi. Mahkeme sanığın cezaevinden getirilememesinin usül ve yasaya aykırı olduğunu bildirince, Ciğer 17 Eylül 2002'de duruşmaya katıldı. 10 Şubat 2004'te dava zaman aşımı gerekçesiyle ortadan kaldırıldı. Kararda, sanıkların savunmaları haricinde davada zaman aşımını kesen başka bir işlem bulunmadığı belirtilerek, karar tarihi itibariyle zaman aşımı süresinin dolduğuna hükmedildi. 
Davaya müdahil olarak katılan İstanbul Muhakemat Müdürlüğü, kararı yerinde bulmayarak temyiz etti. Yargıtay 11. Ceza Dairesi, yerel mahkemenin zaman aşımı nedeniyle ortadan kaldırma kararını oybirliği ile onayladı. 


</TEXT>
</DOC>
