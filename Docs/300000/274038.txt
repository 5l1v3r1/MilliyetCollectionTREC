<DOC>
<DOCNO> 274038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur21.html </URL>
<DATE> 2004/09/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fıtık ameliyatında ölüm .. Hasta yakınları muayenehaneyi bastı... 
</HEADLINE>
<TEXT>

     Iğdır'da fıtık ameliyatı yaptığı hastası ölen doktora hasta yakınları tepki gösterdi. Hastalarının ölümüne doktorun sebep olduğunu iddia eden hasta yakınları, önce ameliyatın yapıldığı muayenehane önünde toplandı. Daha sonra görev yaptığı Devlet Hastanesi'nde doktora saldırmak isteyen grup, Iğdır Valisi Halil Ulusoy'un çabası sonucu olaysız dağıldı. 
     AA muhabirinin edindiği bilgiye göre, Iğdır Devlet Hastanesi'nde görevli Genel Cerrah A.A'nın, muayenehanesinde fıtık ameliyatı yaptığı hastası Muharrem Tevkan 50 öldü. 
     Hasta yakınları, Evren Paşa Caddesi'nde, Devlet Hastanesi karşısında bulunan doktorun muayenehanesi önünde toplandı. Grup, hastalarının ölümüne doktorun neden olduğunu ileri sürdü. 
     Ölen Muharrem Tevkan'ın oğlu Oğuz Tevkan, babasının ameliyattan sonra uyandığını ve ağrısı olduğunu söylediğini bildirdi. Doktor A.A'nın, ağrı kesici iğne yapacağını belirtmesi üzerine Oğuz Tevkan, ''Biz doktora, babamın alerjisi olduğunu söyledik. Ancak doktor, bir şey olmaz, serumla veririz diyerek, ağrı kesici iğne yapıldı ve babam öldü'' şeklindeki iddialarla Valilik ve Savcılığa şikayette bulundu. 
     Daha sonra cenazeyi almak üzere Devlet Hastanesi'ne gelen hasta yakınları, Doktor A.A'ya saldırmak istedi. Polisin müdahale ettiği olayda, geniş güvenlik önlemleri altında, polis kıyafeti giydirilerek dışarıya çıkarılan A.A., daha sonra gözaltına alındı. 
     Öfkeli hasta yakınlarının hastaneden uzaklaşmaları için olay yerine gelen Iğdır Valisi Halil Ulusoy, Muharrem Tevkan'ın cesedinin otopsi yapılmak üzere İstanbul Adli Tıp'a gönderileceğini, sonuca göre gerekenin yapılacağını söyledi. Ulusoy, ''Doktor suçluysa cezasını çekecek. Bundan kimsenin kuşkusu olmasın'' dedi. 
     Vali Ulusoy'un konuşmasının ardından ''katil doktor'' sloganı atarak tepki gösteren grup, olaysız dağıldı. 
     
     DOKTOR TUTUKLANDI 

     Iğdır'da, fıtık ameliyatı sonrası uyarılmasına rağmen, alerjisi olan hastasına ağrı kesici iğne yaptırdığı öne sürülen Dr. Abbas Aras ile muayenehanesinde çalışan 2 kişi tutuklandı. 
     AA muhabirinin edindiği bilgiye göre, özel muayenehanesinde fıtık ameliyatı yaptığı hastasına, bir yakınının ''Alerjisi var'' şeklindeki uyarısına rağmen ağrı kesici iğne yaptırarak ölümüne neden olduğu ileri sürülen Devlet Hastanesi'nde görevli Genel Cerrah Abbas Aras ile muayenehanede çalışan sıhhiye Ahmet Yağmur ve Nahcivan uyruklu Anestezi Uzmanı Ülfettin Hüseyinoğlu nöbetçi mahkemeye çıkarıldı. 
     Doktor Aras ile Yağmur ve Hüseyinoğlu, ''taksirli adam öldürmek'' suçundan tutuklandı. 
     
</TEXT>
</DOC>
