<DOC>
<DOCNO> 282534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur08.html </URL>
<DATE> 2004/10/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Esrarengiz kayboluş... 3 yaşındaki Ebru evinden 30 km uzakta bulundu 
</HEADLINE>
<TEXT>

     
     DHA 

     İZMİR'in Torbalı İlçesi'ndeki evlerininin önünde oynarken ortadan kaybolan 3 yaşındaki Ebru Dağ, Gaziemir İlçesi'ndeki bir parkta bulundu. Ailesine teslim edilen küçük kızı, evlerinden 30 kilometre uzağa kimin getirip bıraktığı ise henüz belirlenemedi. 
     Bir petrol istasyonunda çalışan pompa görevlisi Zekeriya Dağ 38 ile tarım işçisi Zayide Dağ'ın 35 3 yaşındaki kızları Ebru Dağ, geçen pazartesi günü Torbalı'daki evlerinin önünde oynarken ortadan kayboldu. Kızlarını bulamayan Dağ çifti karakola gidip kayıp başvurusunda bulundu. Bu arada küçük kız aynı gün saat 18.30 sıralarında Gaziemir İlçesi'ndeki bir parkta bulundu. Karakola getirilen küçük Ebru, İzmir Dr. Behçet Uz Çocuk Hastanesi'nde sağlık kontrolünden geçirildikten sonra Karşıyaka Çocuk Yuvası'na teslim edildi. 
     Bu arada Torbalı İlçe Emniyet Müdürlüğü de küçük kızın kayıp olduğunu tüm birimlere bildirip, fotoğrafını dağıttı. Bir gün sonra, küçük Ebru'nun Dağ çiftinin kayıp kızları olduğu anlaşıldı. 
     Haber verilmesiyle salı günü İzmir'e gelen Zekeriya Dağ ve eşi Zayide Dağ, mesai saati sona erince, yasal işlemler için sabah olmasını bekledi. Çift, çarşamba günü işlemlerin tamamlanmasıyla kızları Ebru'ya kavuştu. İki gün boyunca büyük üzüntü yaşayan anne ve babasına teslim edilen Ebru Dağ, kendisini "bir abla'' diye tarif ettiği kadının otomobiline alıp yol kenarında bıraktığını söyledi. Ancak henüz çok küçük olan Ebru yaşadıklarını tam olarak anlatamadı. 
     Polis, Ebru'nun ortadan kayboluşundaki sırrı çözmek için çalışma başlattı. Küçük kızın 30 kilometre uzağa yürümesinin mümkün olmadığı gözönünde bulundurularak, kimin, neden götürüp bıraktığının araştırıldığı bildirildi. 
     
</TEXT>
</DOC>
