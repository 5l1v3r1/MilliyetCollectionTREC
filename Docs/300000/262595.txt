<DOC>
<DOCNO> 262595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/ekonomi/eko05.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan BTC uyarısı 
</HEADLINE>
<TEXT>


Bakü - Tiflis - Ceyhan Petrol Boru Hattı Projesi'ni iki hafta durduran Gürcistan'ı uyaran Erdoğan, "Gecikmeye tahammülümüz yok" dedi 

ELÇİN ERGÜN Tiflis 

Başbakan Recep Tayyip Erdoğan, Bakü - Tiflis - Ceyhan BTC Petrol Boru Hattı Projesi'ni 'çevreye zarar verdiği gerekçesiyle' iki hafta durduran Gürcistan'a, "Gecikmeye tahammülümüz yok" uyarısında bulundu. Petrol ürünlerine yapılan zammın ardından projenin öneminin daha da arttığını belirten Erdoğan, "Bir an önce bitmeli" dedi. 
Başbakan Erdoğan resmi bir ziyaret için gittiği Gürcistan'ın başkenti Tiflis'te Gürcistan Başbakan'ı Zurab Zhvania'yla, BTC Projesi'ni konuştu. Erdoğan, projenin iki hafta durdurulup yeniden başlatılmasına atıfta bulunarak, projenin gecikmesine Türkiye'nin tahammülü olmadığını kaydetti. 
Erdoğan, "Son petrol krizi ile bu projenin önemi daha da arttı. Avrupa'ya alternatif petrol dağıtımı biran önce hayata geçmeli. BTC'nin ardından sırada Bakü - Tiflis - Erzurum üzerinden dünyaya doğalgaz dağıtacak, 'Şahdeniz Projesi' var. BTC'nin başarısı Şahdeniz'i de olumlu etkiler" diye konuştu. 

Batum Havaalanı da konuşuldu 
Devlet Başkanlığı binasında bir araya gelen Erdoğan ve Zhvania, Batum Havaalanı'nın müşterek olarak yapılması ve işletilmesi konusunu da değerlendirdi. Gürcistan Devlet Başkanı Mihail Saakaşvili tarafından da kabul edilen Erdoğan, Gürcistan'da sık sık suikast girişimlerinin yaşanması üzerine çok sıkı korundu. 


</TEXT>
</DOC>
