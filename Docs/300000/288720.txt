<DOC>
<DOCNO> 288720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun05.html </URL>
<DATE> 2004/11/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Schwarzenegger'in ABD Başkanı olabilmesinin önü açılıyor... 
</HEADLINE>
<TEXT>

     ABD başkanlık seçimlerinin üzerinden henüz günlerin geçmesine rağmen, ABD dışında doğan Kaliforniya valisi eski ünlü aktör Arnold Schwarzenegger'in ABD Başkanı olabilmesinin önünü açabilmek için faaliyetlere şimdiden başlandı. 
     Merkezi Silikon Vadisi olan bir grubun yarından itibaren kablodan yayın yapan televizyonlara vereceği reklamlarla, ABD dışında doğan Amerikan vatandaşlarının da ABD başkanı olabilmesinin önünü açacak anayasal değişikliğin yapılmasını talep edeceği bildirildi. 
     Reklam kampanyasının aslında Amerikan vatandaşlığına 1983'te geçen Avusturya doğumlu Schwarzenegger için yürütüleceği belirtiliyor. 
     Schwarzenegger'in en büyük mali destekçilerinden ve kampanyanın sponsorlarından Lissa Morgenthaler-Jones'un, ''Doğacağınız ülkeyi seçemeyebilirsiniz, ama seveceğiniz ülkeyi seçebilirsiniz'' diyerek bu amaçla bir de web sitesi kurduğu kaydediliyor. 
     57 yaşındaki Schwarzenegger, anayasaya uygun olması halinde başkanlık için yarışmayı düşüneceğini söylemiş, fakat anayasa değişikliği konusunda bugüne kadar herhangi bir teşebbüste bulunmamıştı. 
     Reklam kampanyasının, anayasa değişikliği için halk desteği toplama yönündeki ilk önemli teşebbüs olacağı belirtiliyor. 
     Son zamanlarda dört anayasa değişikliği önerisinin ABD Kongresi'ne sunulduğu, ancak hiçbirinde ilerleme kaydedilemediği belirtiliyor. Kongre onayı gerektiren anayasa değişikliğinin, en az 38 eyalet tarafından kabul edilmesi gerekiyor. 
     
</TEXT>
</DOC>
