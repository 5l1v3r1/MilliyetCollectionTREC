<DOC>
<DOCNO> 291092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko19.html </URL>
<DATE> 2004/11/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tüketici Güven Endeksi'ndeki artış sürüyor... 
</HEADLINE>
<TEXT>

     Tüketici güveninde eylülde başlayan artış eğilimi, tüketicilerin satınalma gücü, genel ekonomik durum ve iş bulma olanaklarıyla ilgili beklentilerinin iyileşmesine bağlı olarak ekimde de devam etti. 
     Devlet İstatistik Enstitüsü DİE ve Merkez Bankası'nın işbirliği ile yapılan Aylık Tüketici Eğilim Anketi'nin ekim ayı sonuçları açıklandı. Anket kapsamında yöneltilen bazı sorulara verilen yanıtlardan oluşturulan ve 100'den büyük olması tüketici güvenini, 100'den küçük olması da tüketici güvensizliğini yansıtan Tüketici Güven Endeksi, ekimde bir önceki aya göre yüzde 0.83 oranında artarak 103.7'ye yükseldi. 
     Bu yıl başında 11.4 düzeyinde bulunan tüketici güven endeksi 111.9'a çıktığı şubat ayından sonra gerilemiş ve ağustosta 101.2 ile en düşük düzeyine inmişti. Endeks yeniden artmaya başladığı eylülde 102.8 olmuştu. 
     Ekimde tüketici güven endeksindeki artış, tüketicilerin mevcut ve gelecek duruma ilişkin satınalma gücü, gelecek dönem genel ekonomik durum, iş bulma olanakları ve mevcut dönemin dayanıklı tüketim malı satınalmak için uygunluğuna ilişkin değerlendirmelerde kaydedilen iyileşmeden kaynaklandı. 
     Bu kapsamda, mevcut duruma ilişkin satınalma gücü endeksi ekimde yüzde 1.06 artarak 94.4'e, gelecek dönem satınalma gücü beklentisine ilişkin endeks yüzde 0.67 artarak 96.7'ye, gelecek dönem genel ekonomik durumuna ilişkin endeks yüzde 0.66 artarak 103.5'e, iş bulma olanaklarıyla ilgili endeks 
     yüzde 2.09 artarak 91.5'e ve dayanıklı tüketim mallarına ilişkin endeks ise yüzde 0.07 artarak 132.5'e yükseldi. 
     
</TEXT>
</DOC>
