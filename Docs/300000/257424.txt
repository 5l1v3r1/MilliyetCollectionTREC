<DOC>
<DOCNO> 257424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur21.html </URL>
<DATE> 2004/07/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Tecavüz sanığının savunması "Kadın satmaya ihtiyacım yok. Durumum iyi" 
</HEADLINE>
<TEXT>

     Adana'da 18 yaşından küçük kıza tecavüz ederek para karşılığı başka erkeklere sattığı iddia edilen sanığın yargılanmasına başlandı. 
     Adana 4. Ağır Ceza Mahkemesi'ndeki duruşmada, tutuklu sanık Ali Kılıç, hazır bulunurken, müşteki N.İ. duruşmaya gelmedi. 
     İfadesinde, iftiraya uğradığını öne süren Kılıç, ''Müştekinin dayısı Aydın K, ile bir kez hırsızlık yapmaya çıktık. Yakalandığımda Aydın'ın ismini polise söylediğim için benden intikam almaya çalışıyorlar'' dedi. 
     Adli sicil kaydında 35 hırsızlık suçu bulunan Kılıç, suçlamaları reddederek, ''Müştekiye tecavüz ederek başkasına satmadım. Benim kadın satmaya ihtiyacım yok. Maddi durumum gayet iyi. Bir evim ve otomobilim var. Hırsız adam kadın satıcılığı yapar mı'' şeklinde ifade verdi. 
     Avukat Yusuf Akıncı da müştekinin babasının, müvekkilinden para sızdırmak amacıyla senaryo hazırladığını ileri sürdü. 
     Akıncı, ''Bu konuda başka mahkemelerde açılan davalar var. Bu dava dosyalarındaki evraklara bakıldığında, akli dengesi bozuk olan müştekinin babasının yönlendirmesiyle ifade verdiği anlaşılacaktır'' diye konuştu. 
     Mahkeme heyeti, duruşmayı dosyadaki eksik evrakın tamamlanması ve tanıkların dinlenmesi için erteledi. 
     
</TEXT>
</DOC>
