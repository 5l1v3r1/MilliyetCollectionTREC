<DOC>
<DOCNO> 267273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/aspo.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SALINA SALINA ÜÇ PUANA 0-2 
</HEADLINE>
<TEXT>


Sarı-Lacivertliler yine vasat bir oyun ortaya koyduğu karşılaşmada, rakibine pozisyon vermedi, süper yıldızı Van Hooijdonk'ın iki nefis golüyle işi bitirdi 


90 dakika 

MEHMET DEMİRKOL 

Aziz Pierre'in frikik silahında detaylar var. Ayağının üç noktasıyla verdiği akıl dışı falso. Sonra, bazen takım arkadaşlarını da baraja sokup kalecinin konsantrasyonunu dağıtmak. Dün maçın döndüğü anda, 72'deki golde kaleciyi dağıtan bir başka etken daha vardı. Şutunu çekmeden önce topla Pierre'in arasından koşarak geçen Serdar Tatlı. Mehmet Ali'nin yediği 25 metrelik muzda hakemin koşusu da etkendi. Maç böyle bitti. 
Kayserispor, Fenerbahçe'nin hiç beklemediği önlemle sahaya çıktı. Genellikle sıkı adam adamalarla gömülü savunmalarla uğraşan Sarı-Lacivertliler, bu kez yumuşak bir alan oyunuyla ve görülmemiş cüretle yapılan ofsayt taktiği ile karşılaştı. Tuncay, Serhat gibi sprinterler, Alex gibi bir delici ve Van Hooijdonk, Servet ve Ümit Özat gibi pasörlerle rakibi darmadağın etmeleri beklenirdi. Ancak Kayserispor'un bu taktiği tuttu. Hüsnü Özkara, Balili'yi ileride tek başına bırakıp, ancak çok olgun takımların becerebileceği "30 metrelik bir mesafede oynama" hülyasındaydı. Devrenin normal süresi bittiğinde bu toplama takımdan beklenmeyecek bir başarıyı yakalamışlardı. Rakibi 7 kez ofsayta düşürüp, bu derin paslardan pozisyon vermemişlerdi. Ancak uzatmada durum değişti. Van Hooijdonk'un resmi markajcısı Alper'in 4 haftada iki kez Aziz Pierre'in karşısına dikildi Ümit'in nefis ortasında ofsaytı bozuşu, Fenerbahçe'yi soyunma odasına galip yolladı. 
Fenerbahçe gole bundan önce iki kez, 8'de Alex'in nefis pasında Pierre'le ve 22'de Fabiano'nun ortasında Tuncay'la yaklaşmıştı. Ama şutlar çok kötüydü. 
Fenerbahçe'nin bu yıl ilk kez denediği 4 - 4 - 2'si ise bu kez Serkan yerine Önder'le sahadaydı. Ama Daum'u, Serkan konusunda eleştirenleri haklı çıkaracak bir performans görülemedi. Önder ne hücum yönünde ne de tandemin ya da Serhat'ın kademesinde vasata yaklaşabildi. Yeri gelmişken Ümit'in sol bekteki müthiş yükselişinin de altını çizmeli. Kayseri'nin göbekten hızlı çıkma planı ise iki kez Balili'yle meyve verdi. İsrailli'nin 20 ve 43'deki çapraz şutlarının büyük bir tehdit oluşturduğu söylenemez. 
İkinci yarıda Kayseri serbest bir takımdı. Oyunu, daha geniş alanda sıradan rakibi karşılarmış gibi düşünmeye başladılar. Alan genişleyince Fenerbahçe'nin silahları bireysel oyuna giriştiler. Servet ve Aurelio'nun sigorta görevi gördüğü bir oyun. İki oyuncu da muhteşemdi. Özellikle Aureilo. Sahadaki Seleçao Brezilya Milli Takımı gediklisi kim diye bir bilmeyene sorsanız Alex aklına gelmez, Marco'yu tek geçerdi. Bu oyun Fenerbahçe'ye sadece bir şans verdi 62'de Van Hooijdonk'un auta giden kafası. Kayseri'nin tek şansı ise bütün savunmayı tek başına geçen Gökhan'ın auta giden çok kötü vuruşu. Oyun iyice serserileşmiş, her şey olabilir hale gelmişken, Aziz Pierre'in frikiği geldi. Her şey böyle bitti. 

Van Hooijdonk dertli 

Daum'un yeni sistemini sevmediğini söyledi, "Ben forvette tek başına oynamak istemiyorum" dedi 

KAYSERİ deplasmanında Fenerbahçe'yi üç puana taşıyan Pierre van Hooijdonk maç sonrası çarpıcı açıklamalar yaptı. Hollandalı yıldız, "Çok iyi oynamadık. Ama şansları iyi değerlendirdik. Rakibe de gol şansı vermedik. Kazanırken eleştirmek çok zordur. Teknik direktörümüz Daum'un sistemi bu hale getirmek için kendi sebepleri var. Bunları da bize açıkladı" diye konuştu. 
HOOİJDONK, "Ben daha önce de söylemiştim forvette tek başıma oynamayı sevmiyorum. Tek hedef olmayı istemiyorum. Benim tercihim olsa, tek kalmam. Ama ben bu takımın bir parçasıyım. Teknik direktörler de herkesi memnun edemez" dedi. Golcü oyuncu, Şampiyonlar Ligi'nde taktiksel hata yapmamaları gerektiğini, gol krallığı gibi bir beklentisinin de olmadığını vurguladı. 

Maçın hakemi 
Vasat yönetti 
HAKEM Serdar Tatlı skora etki edecek önemli bir hata yapmadı. Pozisyonları yakından takip etmeye çalışsa da bazı faul pozisyonlarını iyi süzemedi. Otoriter yönetimi, çıkardığı kartlar artı yönleriydi. Ancak yardımcı hakem Muhittin Gürses ofsayt bayraklarında ciddi hatalar yaptı. 

Maçtan notlar 
Prag takipte 
SARI-Lacivertliler'in Şampiyonlar Ligi'ndeki rakibi Sparta Prag'ın Antrenörü Miroslav Jirkal, Kayseri'ye geldi. Jirkal, Fenerbahçe'nin maçını izleyip, rakibi hakkında bol bol not tutup, bilgi sahibi oldu. 

Yardım istedi 
KAYSERİSPOR Başkanı Memduh Büyükkılıç, Fenerbahçeli yöneticilerden oyuncu transferi konusunda yardım istedi. Başkan Büyükkılıç, "Oynatmadığınız futbolcuları bize verin, sezon sonunda da size geri gönderelim" dedi. 

Koltuk kavgası 
GENÇLİK ve Spor İl Müdürlüğü, maç nedeniyle şeref tribünündeki A protokolun koltuk sayısını artırdı. Buna rağmen ayrılmış koltuklara başkaları oturunca zaman zaman sert tartışmalar yaşandı. 

İlginç gösteri 
DÜNYA Yamaç Paraşütü Şampiyonası'nın başlangıç gününde Ali Dağı'ndan havalanan yamaç paraşütçüsünün stada ineceği duyuruldu. Ancak Türk sporcu stadı tutturamayınca stat dışına mecburi iniş yaptı. 

Büyülü pankart 
FENERBAHÇE'NİN büyü olayı, Kayserispor tribünlerinde de espri konusu oldu. Sarı-Kırmızılılar, "Burası Kayseri, burada büyü yok" ve "Falcı, büyücü kulübü" yazan pankartlar astılar. 

Uyanık Fenerliler 
SARI - Lacivertli taraftarların bir kısmı, biletlerin ucuz olması nedeniyle Kayserispor tribünlerine geçti. Fenerbahçeliler daha sonra kale arkasındaki asıl yerlerine geçtiler. 

Tır boyandı 
KAYSERİLİ fanatikler, Fenerium tırını kendi renkleri olan sarı ve kırmızıya boyayarak eylem yaptılar. Ayrıca Sarı - Lacivertliler'in kaldığı Hilton Oteli'nin karşısındaki kaldırıma "Ultraslan" yazıldı. 


</TEXT>
</DOC>
