<DOC>
<DOCNO> 258855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonyas06.html </URL>
<DATE> 2004/07/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Heidi Klum'un çocuğu kimden 
</HEADLINE>
<TEXT>

     Top model Heidi Klum'la eski aşkı Flavio Briatore arasındaki çocuk savaşı, mahkemelik oldu. Ünlü manken Heidi Klum'un başı şu sıralar minik kızı Leni'nin babası Flavio Briatore ile dertte. 
     Renault'nun Formula 1 takım şefi olan Briatore, hamileliğin başında Klum'u terk etmiş ve çocuğun kendisinden olmadığını söylemişti. Şimdi ikili arasındaki bu soğuk savaş, mahkeme kapılarına taşınacak. 
     Klum'un tüm açıklamalarında kızının babasının Flavio Briatore olduğunu söylemesi üzerine Briatore, olayın açıklığa kavuşması için DNA testi yapılmasını istedi. 
     Güzel mankene bebek için ayda 50 bin dolar nafaka ödeyeceğini söyleyen Briatore, sonra bu kararından vazgeçmişti. 
     Flavio Briatore'den para istemediğini her fırsatta dile getiren Heidi Klum, Forbes dergisinin bir süre önce yaptığı araştırmaya göre, dünyanın en çok kazanan mankenleri arasında yer alıyor. 31 yaşındaki güzel manken şimdilerde siyahi şarkıcı Seal ile birlikte yaşıyor. 
     
</TEXT>
</DOC>
