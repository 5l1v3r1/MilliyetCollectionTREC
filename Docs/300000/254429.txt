<DOC>
<DOCNO> 254429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur10.html </URL>
<DATE> 2004/07/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fatih'te ''Orient Eğlence Merkezi''nde cinayet .. 
</HEADLINE>
<TEXT>

     Fatih'teki bir eğlence merkezinde çıkan kavgada işyerinin aşçısı tabancayla vurularak öldürüldü, işletmecisi ise yaralandı. 
     A.A muhabirinin aldığı bilgiye göre, saat 03.00 sıralarında, Aksaray'daki 4 katlı bir binada bulunan ''Orient Eğlence Merkezi''ne gelen bina sahibi Orhan Kaplan ile bu işyerinin işletmecilerinden Mehmet Kara arasında tartışma çıktı. 
     Tartışmanın büyümesi üzerine, eğlence merkezinde aşçı olarak çalışan Cevat Yıldız 24 , aralarına girdiği patronu Kara 49 ile Kaplan'ı ayırmak istedi. 
     Bu sırada sinirlenen Kaplan, aşçı ile patronuna tabancayla ateş açtı. 
     Olayda kafasına ve karnına kurşun isabet eden Yıldız, hayatını kaybetti. 
     Koltuk altına gelen kurşunla yaralanan Kara ise vatandaşlarca kaldırıldığı Haseki Eğitim ve Araştırma Hastanesi'nde yapılan ilk müdahalenin ardından, Yedikule Göğüs Hastalıkları Hastanesi'ne sevk edildi. Kara, buradaki müdahale sonrasında tekrar aynı hastaneye geri getirilerek tedavi altına alındı. 
     Yıldız'ın cesedi ise Cumhuriyet savcısı ve polislerce yapılan incelemelerden sonra Adli Tıp Kurumu'na kaldırıldı. 
     Polis, olay sonrasında kaçan zanlı Orhan Kaplan'ı yakalamak için çalışma başlattı. 
     
     GÖZALTILAR... 
     Bu arada, olayın ardından cafe, bar ve disko olarak kullanılan eğlence merkezine gelen polis ekipleri, içerideki müşteri ve çalışanlardan oluşan 8 kişiyi gözaltına aldı. 
     Konuyla ilgili olarak ifadelerine başvurulmak amacıyla gözaltına alınan ve aralarında kadınların da bulunduğu bu kişiler, Aksaray Polis Merkezi ile Asayiş Büro Amirliği'ne götürüldü. 
     Binanın sahibi Kaplan'ın, eğlence merkezini yaklaşık 1 ay önce bir miktar kapora alarak aylık 4 bin dolar karşılığında Kara ile ortaklarına kiraladığı, aralarındaki tartışmanın alacak-verecek meselesinden kaynaklanmış olabileceği bildirildi. 
     Öte yandan, olay sırasında eğlence merkezinde bulunan müşteriler korkulu anlar yaşadı. Polis, incelemeler tamamlanıncaya kadar müşterilerin olay yerinden ayrılmalarına izin vermedi. 
     
</TEXT>
</DOC>
