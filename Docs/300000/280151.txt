<DOC>
<DOCNO> 280151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur60.html </URL>
<DATE> 2004/10/14/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Cezaevi olaylarını Mahir Bulut ve Hakan Ecevit adlı tutuklular başlatmış 
</HEADLINE>
<TEXT>

     Buca Kapalı Cezaevi'ndeki olayların başlamasına tutuklular Mahir Bulut ve Hakan Ecevit'in yol açtığı bildirildi. 
     Alınan bilgiye göre, çok sayıda suçtan tutuklu olan ve bir süredir Buca Kapalı Cezaevi'nde yatan Mahir Bulut, dün saat 23.30 sıralarında revire gitmek istedi. Yetkililerin doktor olmadığını söylemeleri üzerine Bulut, Hakan Ecevit'le birlikte diğer mahkumları da hareketlendirmesi üzerine olaylar başladı. 
     Olaylar sırasında tutuklu ve hükümlüler, çocuklara tecavüz suçundan cezaevinde bulunanları da darp ederek, şişle yaraladı. 
     Olaylar nedeniyle cezaevindeki koğuşların büyük bölümünde hasar meydana geldiği ve mahkumlarla personelin yemek ihtiyacının geçici süreyle dışarıdan karşılanacağı öğrenildi. 
     Emniyet yetkililerinden alınan bilgiye göre, Mahir Bulut 3 cinayet, çok sayıda gasp ve adam yaralama suçlarından yargılanıyor. Bulut'un, yaklaşık 2 ay önce polisle girdiği silahlı çatışma sonucunda üzerinde ''Uzi'' otomatik tüfekle yakalandığı belirtildi. Hakan Ecevit ise hırsızlık ve gasp suçlarından tutuklu bulunuyor. 
     
</TEXT>
</DOC>
