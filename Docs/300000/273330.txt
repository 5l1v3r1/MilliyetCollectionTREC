<DOC>
<DOCNO> 273330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun39.html </URL>
<DATE> 2004/09/20/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İtalya'da peçeyle dolaşan kadına her defasında 40 euro ceza 
</HEADLINE>
<TEXT>

     İtalya'nın kuzeyindeki minik bir beldenin belediye başkanı, peçeyle dolaşmaya karşı para cezası uygulaması başlattı. 
     Kuzey Birliği Partisi'ne KBP mensup belediye başkanı Cristian Tolettini, temmuz ayında kamusal alanlarda peçeyle dolaşma yasağının valilik tarafından iptal edilmesinden sonra, şimdi de zabıtalar aracılığıyla para cezası uygulamasına imza attı. 
     İtalya'da İsviçre sınırındaki Como'ya bağlı Drezzo beldesi, şu günlerde peçe tartışması eşliğinde tam bir hukuk savaşına sahne oluyor. Zaman zaman ırkçı ve yabancı düşmanı çıkışlarıyla dikkati çeken KBP'li Belediye Başkanı Tolettini, kendi beldesinde kimsenin dışarıda peçeyle dolaşamayacağını savunuyor. Beldede, sonradan Müslüman olan ve peçe kullanan tek İtalyan kadınsa para cezası uygulamasıyla dinsel özgürlüğünün ihlal edildiğini ileri sürüyor. 
     Tolettini, yaklaşık üç ay önce belediye başkanı olmasıyla birlikte, peçeye karşı savaş açtı. Tolettini'nin kamusal alanda peçeyle dolaşmayı yasaklama uygulaması, Como Valisi Guido Palazzo Adriano tarafından iptal edildi. Ancak Drezzo beldesinde, belediye başkanının talimatıyla Sabrina Varroni'ye peçeyle dolaştığı için para cezası kesilmeye başlaması tartışmaları yeniden alevlendirdi. 
     Belediye Başkanı, 1931 tarihli bir yasanın kamusal alanlarda maskeli dolaşmayı yasakladığını, 1975 tarihli bir başka yasanınsa teşhis edilmeyi mani kıyafetler giymeyi men ettiğinden hareketle peçe kullananlara para cezası kesilebileceğini savunuyor. 
     Corriere della Sera gazetesi, Belediye Başkanı Tolettini'nin, ''1975'teki yasa, Kızıl Tugay militanlarına karşı bir önlem olarak çıkarılmıştı. Ama güvenlik gerekçesiyle söz konusu uygulama günümüz için de bir ihtiyaç'' dediğini yazdı. 
     Son üç gün içinde peçeyle dışarı çıktığında iki kez kendisine 41 euro 32 sent ceza kesilen 39 yaşındaki Varroni ise yargıya başvurmaktan başka çaresi kalmadığını söyledi. Faslı biriyle evli ve 3 çocuk annesi Varroni, ''On yıldır evliyim. Peçe kullanmam yeni bir hadise değil. Bu benim dini inancımla ilgili bir olay. Kimseye kötülüğüm de dokunmadı. Bana karşı savaş açılmasının sebebini anlamıyorum'' dedi. 
     Varroni'nin avukatı Serena Soffitta ise Belediye Başkanı'nın gerekçe olarak kullandığı eski yasanın ''maske''den bahsettiğini, 1975 tarihli yasanınsa ''makul gerekçeler'' durumunda yüzün örtülebileceğini öngördüğünü anımsatarak, şunları söyledi 
     ''Dini gerekçeyle yüzü örtmek makul bir gerekçedir. Kesilen para cezalarına karşı iptal davası açacağız. Dahası belediyenin uygulaması, anayasada öngörülen serbest dolaşım ve din özgürlüğünü açıkça ihlal etmektir. Gerekirse anayasanın hamisi konumundaki cumhurbaşkanına başvuracağız.'' 
     
</TEXT>
</DOC>
