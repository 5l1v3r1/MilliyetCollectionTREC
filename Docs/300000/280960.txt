<DOC>
<DOCNO> 280960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun18.html </URL>
<DATE> 2004/10/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fischer Türkiye ile tek yol müzakerelerin başlaması... 
</HEADLINE>
<TEXT>

     Almanya Dışişleri Bakanı Joschka Fischer, Türkiye'ye, AB üyelik müzakerelerine başlanması dışında verilecek diğer herhangi bir kararın Türk hükümeti tarafından üyeliğe karşı çıkılması olarak algılanacağını söyledi. 
     Fischer, Der Spiegel dergisine yaptığı açıklamada, Türkiye ile üyelik müzakerelerine başlanmasıyla ilgili olarak şunları söyledi 
     ''Tümüyle boş bir masaya sahip olsak ve bu masayı tümüyle yeniden donatacak olsak o zaman bazı endişelere daha fazla anlayış gösterebilirim. Ancak gelinen aşamadan sonra müzakerelere başlanması dışında alınacak her bir karar, CDU Alman Hıristiyan Demokrat Birlik Partisi tarafından önerilen 'imtiyazlı ortaklık' da, üstü örtülü 'hayır' anlamına gelecektir. Türkiye'ye AB üyelik müzakerelerine başlanması dışında verilecek diğer herhangi bir söz, Türk hükümeti tarafından üyeliğe 'hayır' olarak algılanacaktır. Bu bir gerçek.'' ABD'deki 11 Eylül saldırılarından önce, AB'nin sınırlarının Irak, İran ve Suriye'ye dayanmasına bugün olduğundan daha farklı baktığını belirten Fischer, ''Korkunç saldırılardan sonra Avrupa'nın güvenliğinin gelecekte nerede başlayacağı açık şekilde ortaya çıktı. Bu bölge, İran'ın nükleer programıyla İsrail-Filistin krizinin yanı sıra Irak'taki durumun da beni büyük endişeye sevk ettiği Ortadoğu bölgesi. Buna terörizm unsurunu da eklemek lazım'' dedi. 

     
</TEXT>
</DOC>
