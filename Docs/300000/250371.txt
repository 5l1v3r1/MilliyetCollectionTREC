<DOC>
<DOCNO> 250371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonyas11.html </URL>
<DATE> 2004/06/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sigara içmeyenler ortalama 10 yıl fazla yaşıyor 
</HEADLINE>
<TEXT>

     1900 ve 1930 yılları arasında doğmuş yaklaşık 35 bin doktorun sigara alışkanlıkları, tam 50 yıl boyunca incelendi ve hayatları boyunca sigara içenlerin sigara içmeyenlerden ortalama 10 yıl erken öldüğü ortaya çıktı. 
     BBC'den Ania Lichtarowicz'in haberine göre, daha önce yapılan benzer çalışmalar, sigara içmenin akciğer kanserine yol açtığını ortaya koymuştu. Son araştırma da, bu teşhisi doğruladı. 
     Araştırmanın farkıysa, sigaranın insan sağlığı için oluşturduğu riskin, daha önce düşünülenden çok daha fazla olduğunu ortaya koyması. 
     Araştırmanın yapıldığı 50 yıl boyunca, dünyada sigara tiryakiliği sonucu yaklaşık 100 milyon kişi öldü. 
     Hayatları boyunca sigara içenler, sigara içmeyenlerden ortalama 10 yıl erken öldüler. 
     Bu kişilerin yarısından fazlası için, sigara direkt ölüm nedeniydi. 
     Araştırmayla, sigaranın bir ömür boyunca sağlığına etkisi, ilk kez bu kadar kapsamlı olarak inceleniyor. Fakat araştırmadan çıkan iyi haberler de var. 
     Örneğin, sigarayı 60 yaşında bırakmak dahi, insan ömrünü 3 yıl uzatabiliyor. Sigaranın 30 yaşında bırakılması halinde de, önceki tüm zararın tamiri mümkün. 
     50 yıl önce sigaranın akciğer kanserine neden olduğunun ortaya çıkması, çok sayıda kişinin sigarayı bırakmasına neden olmuştu. 
     Bu son araştırmanın da benzer bir etkisinin olması umuluyor. 
     Özellikle de, sigara içenlerin sayısının arttığı, gelişmekte olan ülkelerde... 
     
</TEXT>
</DOC>
