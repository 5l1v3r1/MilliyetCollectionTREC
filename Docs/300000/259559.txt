<DOC>
<DOCNO> 259559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy05.html </URL>
<DATE> 2004/07/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sarıgül, miting için Erzincan'a gitti 
</HEADLINE>
<TEXT>

     Şişli Belediye Başkanı Mustafa Sarıgül, bugün gerçekleştireceği miting için özel uçakla Erzincan'a gitti. 
     THY'nin tarifeli seferiyle Erzincan'a gitmek üzere kalabalık bir heyetle Atatürk Havalimanı VIP Salonu'na gelen Sarıgül, THY yetkililerinden seferin iptal edildiğini öğrendi. 
     Ardından özel uçak arayışına giren Sarıgül, basın mensuplarına yaptığı açıklamada, THY'nin Erzincan seferinin iptal olmasından son derece üzüntü duyduğunu belirterek, şunları kaydetti 
     ''Ülkede olağanüstü hiçbir durum yok iken, bu seferin iptal olması bizi üzdü. Daha önceden haber verilebilirdi. 'Uçak seferi iptal edildi' mantığı da doğru değil. Hiçbir demokratik ülkede bu yapılmaz. THY'de, Erzincan'daki mitingte bekleyen 30 bin kişinin sorumluluğu var. Bizim vatandaşlarla buluşmamızı hiçbir güç engelleyemez.'' Mustafa Sarıgül, daha sonra Fırat Havayolları'ndan kiralanan özel uçakla Erzincan'a hareket etti. 
     THY yetkilileri ise söz konusu seferin uçak planlamasından kaynaklanan problem nedeniyle iptal edildiğini bildirdiler. 
     
</TEXT>
</DOC>
