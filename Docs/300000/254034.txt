<DOC>
<DOCNO> 254034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/spor/spo15.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Dream Card'tan spora destek 
TÜRKİYE'NİN en büyük satış organizasyonu ile satışa sunulacak Dream Card'ın tanıtım toplantısı Swissotel'de yapıldı. Dream Card Yönetim Kurulu Başkanı Iwan Postel, Dream Card ve ürün çeşitleri "Üye Dream Kuruluşları" ve "Üye Dream Ortakları" hakkında bilgi verdi. Postel, Süper Lig, İkinci ve Üçüncü Lig ile amatör kulüp takımlarına da destek olacaklarını söyledi. 

Sami Gtari, Gençler'de 
BAŞKENT ekibi, yabancı transferinde suskunluğunu bozarak, Tunus'un Etoile Du Sahel takımda forma giyen Sami Gtari ile anlaştı. 23 yaşındaki orta saha oyuncusu, dünkü görüşmelerin ardından sözleşmesini feshetmek için akşam saatlerinde ülkesine döndü. 

Eczacıbaşı'nın hocası Motta 
VOLEYBOLDA bayanlar liginde geçen yıl hedefin uzağında kalan Eczacıbaşı'nda antrenörlüğe Marco Aurelio Motta getirildi. Üç yıllık imza atan 44 yaşındaki Motta, 2001-2003 yıllarında Brezilya'yı çalıştırmıştı. Motta, Türk voleyboluna yeni yıldızlar kazandırmak istediğini söyledi. 

Barreto tamam 
AKÇAABAT Sebatspor, geçen sezon Almanya'nın Nürnberg takımında forma giyen Vlademir Jeronimo Barretto'yu renklerine bağladı. Başkan Veli Sezgin, her konuda anlaşmaya varılan 25 yaşındaki Brezilyalı oyuncu ile iki yıllık sözleşme yapacaklarını söyledi. 

Serdar Körfez'de 
İKİNCİ Lig A Kategorisi'nde zirve mücadelesi vermeye hazırlanan Kocaelispor, Beşiktaş ile yolları ayrılan Serdar Topraktepe'yle anlaştı. Başkan Halil İbrahim Saral ve Teknik Direktör Engin Korukır ile kısa bir görüşme yapan tecrübeli oyuncu, eski kulübü ile üç yıllık sözleşme imzaladı. 

Samba rüzgarı 
ANKARAGÜCÜ'NÜN transfer etmeyi düşündüğü Brezilyalı Eder Marcello Pnudencio dün Ankara'ya geldi. Ülkesinde Atletico Morsile takımında oynayan ve orta sahada görev yapan bu futbolcu yarın Gerede kampına katılacak. Brezilyalı Nenem'in ise pazar günü Başkent'e gelmesi bekleniyor. 

Yıldızlar fark attı 
18. Avrupa Yıldız Erkekler Basketbol Şampiyonası'nda Türkiye, üçüncü maçında Letonya'yı 91 - 52'lik skorla devirdi. Yunanistan'daki turnuvada başarılı maçlar çıkaran Ay - Yıldızlı ekibimiz, önceki gün de Hırvatistan'ı yenmişti. 

Yunanistan'ı yendik 
BALKAN Yıldız Bayanlar Voleybol Şampiyonası'nın ikinci gününde Türkiye, Yunanistan'ı 3 - 0 yendi. Ay - Yıldızlı ekibimiz maçın setlerini ise 25 - 11, 25 - 10 ve 25 - 11 önde kapadı. 

</TEXT>
</DOC>
