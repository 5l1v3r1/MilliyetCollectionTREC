<DOC>
<DOCNO> 275535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun02.html </URL>
<DATE> 2004/09/28/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Annan'dan Gül'e Yaptıklarınızla birçok ülkeye ilham veriyorsunuz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Birleşmiş Milletler BM Genel Sekreteri Kofi Annan'ın, kendisine Türkiye'nin yaptığı reformlarla tüm dünyaya örnek olduğunu, Türkiye'deki bu değişimin dünyaya pozitif bir işaret verdiğini ve bunların birçok ülke için ilham kaynağı oluşturduğunu söylediğini belirtti. 
     BM'nin 59. dönem Genel kurul toplantılarına katılan Dışişleri Bakanı Gül, Ermenistan Dışişleri Bakanı Vartan Oskanyan ile görüşmesinden sonra temaslarını değerlendirmek üzere düzenlediği basın toplantısında, ''Bugün de bir dizi görüşmemiz oldu, İran, Sudan, Tayland, Çin, Ukrayna, Ermenistan, Pakistan dışişleri bakanları ve BM Genel Sekreteri ile görüştüm. Bu arada D-8 ülkelerinin dışişleri bakanlarının toplantısı yapıldı. O toplantıya katılıp bir konuşma yaptım. Hepsi de gayet faydalı oldu, gayet verimli oldu'' dedi. 
     BM Genel Sekreteri Annan'la yaptığı görüşmede Kıbrıs ve Irak meselelerini konuştuklarını kaydeden Bakan Gül, BM'deki reform çalışmalarının sonuca ulaşması ve Türklerin daha etkin hale gelmesi, yani daha çok Türkün BM'de görev almasını da açıkça Annan'dan talep ettiğini ifade etti. 
     Bir soru üzerine, Rum basınında yer alan Annan'ın yeni bir girişim başlatacağına dair haberlerin görüşmelerinde gündeme gelmediğini ifade eden Bakan Gül, şöyle konuştu 
     ''Tam tersine ben kendi planını desteklediğimizi, Kıbrıs Türklerinin bu plan lehine oy kullandığını, kendisinin ve birçok ülkenin, AB'nin ABD'nin ve herkesin kuvvetli bir çağrı yaptığını, bu çağrıya Türk tarafının evet dediğini, diğer tarafın ise hayır dediğini, dolayısıyla şimdi Türk tarafının artık ödüllendirilmesi gerektiğini, bunu beklediğimizi ve kendisinin de bu konuda açıkça öncülük yapması gerektiğini söyledim. Kendisi ise raporunda bunları açık açık yazdığını ve gereklerini yapacağını kaydetti.'' Kofi Annan'ın Türkiye'nin yaptığı reformlarla tüm dünyaya örnek olduğunu söylediğini kaydeden Bakan Gül, Annan'ın bu konuda hükümeti tebrik ettiğini ve Türkiye'deki bu değişimlerin dünyaya pozitif bir işaret verdiğini söyledi. 
     Bakan Gül, ''Annan, bu konuyu çok yakın izlediklerini ve bunların bir çok ülkeye ilham kaynağı olduğunu söyledi. Bundan dolayı hükümeti tebrik etti'' şeklinde konuştu. 
     
     ÇİN'LE TİCARET AÇIĞI MASAYA YATIRILDI 
     Çin Dışişleri Bakanı ile yaptı görüşmede, iki ülke arasındaki ilişkilere dair pek çok konuyu kendisine anlatma imkanını bulduğunu belirten Gül, şöyle konuştu 
     ''Çin'le ciddi bir dış ticaret açığımız var biliyorsunuz. Çin'le Türkiye arasındaki 2,6 milyar dolarlık ticaret hacminin 2 milyar doları onlara, 600 milyon doları ise bize ait. Bu ticaretin çok dengesiz olduğunu ve bu farkın kapatılması gerektiğini söyledim. Onun için Çin'de Türk işadamlarına daha çok fırsat verilmesi gerektiğini, Türk müteahhitlerine olanak sağlamalarını, ayrıca turizm açısından güçlü bir destek istediğimi söyledim. Çin'in Türkiye'yi Çinli turistler için bir destination olarak ilan etmesini talep ettim. Bakan bunları yapacaklarını söyledi. Ayrıca beni Çin'e resmen davet etti. Ben de en kısa zamanda gideceğimi söyledim.'' 
     
     İRAN'LA GÜNDEM 
     İran Dışişleri Bakanı Kemal Harrazi ile yaptığı görüşmeyi de değerlendiren Bakan Gül, ''Bildiğiniz gibi İran Cumhurbaşkanı Sayın Hatemi'nin Türkiye gezisi ertelendi. Kendisi bugün Cumhurbaşkanımızı ve Başbakanımızı arayıp bu ziyareti en kısa zamanda yapmayı istediğini ve daha verimli olması için gayret sarfettiğini söyledi. Biz de bunu makul karşıladık'' dedi. 
     İran'ın nükleer çalışmaları ile ilgili konunun da gündeme geldiğini kaydeden Bakan Gül, ''Bu konuyu sayın Harrazi ile konuştuk. Daha doğrusu sayın İran Dışişleri Bakanı bu konuda bana bilgi vermek istedi. Kendisi İran'ın barışçı amaçlarla bu işleri yaptığını ve bunun da hakları olduğunu söyledi. Ayrıca bütün bölgenin nükleer silahlardan arındırılmasını kendilerinin de desteklediğini kaydetti'' şeklinde konuştu. 
     Bakan Gül, sözlerini şöyle sürdürdü 
     ''Ben de Uluslararası Atom Enerjisi Ajansı ile çok yakın işbirliği içinde olmalarının ve uluslararası anlaşmaların gereklerini yerine getirmelerinin kendilerinin geleceği için çok iyi olacağını, kimseye fırsat vermeyerek, bu konuda gayet açık ve şeffaf olmalarının İran'ın çıkarına olduğunu söyledim.'' Bu arada bir soru üzerine, İran'la terör konusundaki işbirliğinin gayet iyi gittiğini belirten Bakan Gül, ''Bu konuda ilgili birimlerimiz çok sıkı bir işbirliği içinde'' dedi. 
     Gül, Harrazi ile kendilerinin de büyük bir sınırının bulunduğu Irak'la ilgili de konuştuklarını kaydetti. 
     
     SUDAN'LA DARFUR MESAİSİ 
     Toplantıda, Sudan Dışişleri Bakanı Mustafa Osman İsmail ile görüşmesi hakkında da bilgi veren Gül, ''Darfur bugün dünyanın gündeminde olan en önemli konulardan biri. Dolayısıyla bu konunun barışçı ve Sudan'ın toprak bütünlüğünü bozmayacak bir şekilde çözümü çok önemli. Orada tabi bazı insanlık trajedileri yaşanıyor''dedi. 
     Geçen haftalarda bazı milletvekilleri eşliğinde büyük bir yardım konvoyunu Darfur'a gönderdiklerini hatırlatan Gül, şöyle konuştu 
     ''Bundan dolayı bakan teşekkür etti. Bu konuyla yakınen ilgileneceğimizi söyledim. Hatta İslam Konferansı Örgütü'nün İKÖ aktif olması gerektiğini ve Ocak ayı içerisinde yeni Genel Sekreter Prof. Ekmelleddin İhsanoğlu'nun görevi devralmasıyla İKÖ'nün Darfur konusunda çok daha aktif olacağını söyledim. Kendilerinin de bu konuda bizlerle yaklaşım birliği içerisinde olmalarını kaydettim.'' 
     
     OSKANYAN BİLGİ VERDİ 
     Ermeni Dışişleri Bakanı Vartan Oskanyan'dan Azerbaycan ile Ermenistan arasında devam eden görüşmelerle ilgili bilgi aldığını ifade eden Bakan Gül, şöyle dedi 
     ''Geçen ay içerisinde Ermenistan ve Azerbaycan cumhurbaşkanları biraraya geldiler. Bu konuyla ilgili bilgi vermesini rica ettim. O da detaylı bir şekilde bilgi verdi. Ermenistan ve Azerbaycan dışişleri bakanları Prag'ta dört kez biraraya geldiler. Bu görüşmelerin neticelerini anlattı. Bizim her ikisi arasında katalizör rolü oynamaya devam edeceğimizi söyledim.'' Programları el vermediği için burada üçlü olarak biraraya gelemediklerini kaydeden Bakan Gül, sözlerini şöyle tamamladı 
     ''Bunu İstanbul'da kararlaştırmıştık ama Ermenistan Dışişleri Bakanı New York'a dün geldi. Azerbaycan Dışişleri Bakanı ise Cumhurbaşkanı ile olan bir programı sebebiyle daha önceden ayrılmıştı. Bu arada, önümüzdeki süre içerisinde tekrar biraraya gelme niyetimizi de tekrarladık.'' 
     
</TEXT>
</DOC>
