<DOC>
<DOCNO> 252162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko26.html </URL>
<DATE> 2004/07/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
MB Okulların açıldığı hafta Yeni Türk Lirası tanıtılacak 
</HEADLINE>
<TEXT>

     Merkez Bankası Başkan Yardımcısı Şükrü Binay, bir liralık yeni banknotların basımının tamamlanarak, Merkez Bankası şubelerine dağıtılmaya başlandığını söyledi. 
     Binay, 5 liralık yeni banknotların basımına ise Temmuz ayında geçileceğine vurguladı. 
     Binay, Sheraton Oteli'nde STEAM tarafından düzenlenen ''1. Bankacılık Arenası'' toplantısında, gazetecilerin sorularını yanıtladı. 
     Yeni banknotların okulların açıldığı Eylül ayının ilk haftasında kamuoyuna tanıtılacağını belirten Binay, buna neden olarak ''okulların açılması ile hayatın yeniden canlanmasını'' gösterdi. 
     Yeni banknotların 470 milyon adet olduğunu ve Aralık'ın son haftasında şubelere dağıtılacağını ifade eden Binay, yeni geliştirilen güvenlik önlemlerinin bir kaç tanesinin banknotlarda yer alacağını söyledi. 
     Bu arada TÜBİTAK ile mürekkebin geri kazanımı, eski banknotların imhası gibi konularda işbirliği yapmak istediklerini ifade eden Binay, banknotların imhası konusunda, TÜBİTAK'tan bir heyetin Merkez Bankası'na geleceğini söyledi. 
     Gazetecilerin, 'banknotların imhasında neden yakılma yönteminin tercih edilmediğini' sorması üzerine Binay, kağıt banknotların büyük bölümünün pamuktan oluştuğunu, yanma sırasında çıkardığı karbon gazının çevreye zarar vermesi nedeniyle bu yöntemin tercih edilmediğini, Merkez Bankası'nın da çevrenin korunmasına büyük önem verdiğini belirtti. 
     Akaryakıt ve doğalgaza yapılan son zammın fiyatlara bir etkisi olup olmayacağına ilişkin sorusu üzerine Binay, fiyatlarda ciddi bir artışa neden olacağını zannetmediğini kaydetti. 
     
     BÜYÜME HIZI 

     Gazetecilerin, DİE tarafından dün açıklanan 2004 ilk çeyreğindeki büyüme rakamlarına ilişkin değerlendirmesini sorması üzerine de Binay, şunları kaydetti 
     ''Özellikle Çin gibi ülkelerden mal ithal ederseniz, o zaman kayıt dışı ekonomi, kayıtlı ekonomiye kayıyor. Mesela tekstil diyelim, tekstilde çoğu kayıt dışı. Çin'den tekstil ithal edilmeye başlandığı anda içeride kayıt dışı ekonomi ortadan kalkıyor ve kayda geçiyor. Yüksek büyümenin arkasında biraz da, o kayıt dışı ekonominin ithalat nedeniyle kayda geçirilmesi var. 
     Aynı şekilde kayda geçildiği zaman, bir taraftan yüksek büyüme, öbür taraftan ithalat nedeniyle kayıt dışı ekonominin küçülmesi ve kayıtlı ekonominin büyümesi, dolaylı vergilerde de artış sağlıyor. Kamu yatırım yapmıyor. O nedenle faiz dışı fazla hedefi rahat görünüyor. Kayıt dışı ekonominin büyük ölçüde Türkiye'de hitap ettiği kesim, dar gelirli. Kur avantajı nedeniyle ithalata yönelinmesi, kayıt dışı ekonomiyi öldürüyor, içeride ithalat nedeniyle kayda geçirildiğinde bu sefer KDV dolaylı vergilerde artış oluyor.'' 
     
     2001 KRİZİ SONRASI... 

     Merkez Bankası Başkan Yardımcısı Şükrü Binay, ''2001 krizinden sonra Hazine'nin daha fazla borçlanıp, kamu bankalarına olan borcunu ödeme düşüncesi vardı, ancak gerçekleşmedi'' dedi. 
     Binay, katılımcılardan gelen 'kamu bankalarının özelleştirilmesine' ilişkin soru üzerine, 2001 krizinin ardından Hazine'nin daha fazla borçlanarak kamu bankalarına olan borcunu ödemesi düşüncesi bulunduğunu, ancak bunun gerçekleştirilemediğini söyledi. 
     Binay, ''Kamu bankalarının aktifinde bu kadar aktif varken, pasifinde bu kadar mevduat olacaktır'' dedi. 
     Katılımcılardan gelen ''Basel II'' kriterleri uygulansaydı, İmar Bankası olayı meydana gelir miydi '' şeklindeki soruyu ise yine katılımcılar arasında bulunan Tasarruf Mevduatı Sigorta Fonu TMSF yetkilisi, ''değil Basel II kriterleri, ne uygulanırsa uygulansın bunu önleyemezdi. Çünkü burada dolandırıcılık söz konusu'' yanıtını verdi. 
     Dışbank Yönetim Kurulu Başkanı Tayfun Bayazıt da, Basel II kriterlerine ilişkin soruya karşılık, bu kriterlerin 2007 uluslararası alanda uygulanmaya başlayacağını, reel sektörün kriterler uygulanmadan kendini bu duruma hazırlaması gerektiğini vurguladı. 

     
</TEXT>
</DOC>
