<DOC>
<DOCNO> 257301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun19.html </URL>
<DATE> 2004/07/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İran'da Agaceri bu kez de tazminata takıldı 
</HEADLINE>
<TEXT>

     İran'da İslam dinine hakaret ettiği suçlamasıyla 5 yıl hapis cezasına mahkum edilen tarih profesörü Haşim Agaceri, mahkemenin kefaleti yüksek belirlemesi nedeniyle cezasının kalan kısmını cezaevinde geçirmek zorunda kalacak. 
     İran Öğrenci Haber Ajansı'nın İSNA haberine göre, Agaceri'nin avukatı Salih Nikbeht, müvekkilinin ailesinin, mahkemenin belirlediği 1 milyar riyal yaklaşık 116 bin dolar kefaleti ödemelerinin imkansız olduğunu söylediklerini, bu yüzden Agaceri'nin kalan cezasını da cezaevinde geçirmek zorunda kalacağını belirtti. 
     Nikbeth, yaklaşık 2 yıldır cezaevinde kalan müvekkili için belirlenen kefaletin oldukça yüksek olduğunu, kefaletin yarıya indirilmesi için mahkemeye yaptıkları talebin geri çevrildiğini de söyledi. 
     Agaceri, Tahran'da yeniden görülmeye başlanan davada, ''dini değerlere hakaret, rejim karşıtı propaganda yapmak ve halkın kafasını karıştırmak için yanlış bilgi yaymak'' suçlarından, 2 yılı tecilli toplam 5 yıl hapis cezasına çarptırılmıştı. 
     İran-Irak savaşında bir bacağını kaybeden savaş gazisi Agaceri, Hamedan kentinde yaptığı konuşmada, ''Şiilikte yenilenme çağrısında bulunması, Müslümanların maymun olmadığını ve dini liderleri körü körüne takip etmemesi gerektiğini'' söylemesi üzerine yargılandığı mahkemede Kasım 2002'de idam cezasına çarptırılmıştı. 
     Hamedan mahkemesinin kararı ülke çapında gösterilere yol açmış, İran dini lideri Ayetullah Ali Hamaney davanın yeniden görülmesini istemiş ve Yüksek Mahkeme Ocak 2003'te davanın yeniden görülmesine karar vermişti. 
     Ancak Hamedan'daki mahkeme ikinci kez bakılan davada Agaceri hakkındaki idam cezası kararında ısrar etmiş, Yüksek Mahkeme bir kez daha idam cezasını bozarak, davanın Tahran'da yeniden görülmesine karar vermişti. 
     
</TEXT>
</DOC>
