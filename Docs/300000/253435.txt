<DOC>
<DOCNO> 253435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/ekonomi/eko01.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
e - kolay.net'le ABD'ye alo 17 cent olacak 
</HEADLINE>
<TEXT>


A tipi lisansa sahip e - kolay.net, internet üzerinden ABD'yle 1 dakikalık telefon görüşmesini 17 cente yaptıracağını açıkladı 

EKONOMİ SERVİSİ 

Telekom piyasasının 1 Ocak 2004 tarihinde serbestleşmesinin ardından UMTH için A tipi lisans alan e - kolay.net tarifelerini açıkladı. e - kolay.net'in kurumsal müşterileri için internet üzerinden yapılacak aramalarda erişim fiyatları İngiltere'ye dakikası 15, Fransa'ya 19, Almanya'ya 19 ve ABD'ye 17 cent olacak. 
UMTH lisansı kapsamında kurumlara verilecek telekomünikasyon hizmetlerini tanıtmak üzere düzenlenen toplantıda konuşan e - kolay.net Genel Müdürü Tanju Erkoç, internetin son vagonunu yakalamalarının dezavantajını çok çektiklerini belirterek "Şimdi ilk başlayanlardan biriyiz. Bunun avantajlarını kullanacağız. Şu an lisans alan 30'a yakın şirket var. Ancak bir yıl sonra bunların 10'a, sonraki iki üç senelik dönemde de üçe düşeceğini öngörüyoruz" dedi. Türk Telekom'un fiyatlandırmada agresif davranmaması gerektiğini de belirten Erkoç, şunları söyledi 

'Telekom agresif olmasın' 
"Türk Telekom'un yıllık geliri 6.5 milyar dolar. Bunun 900 milyon dolarını yurtiçinden yurtdışına yapılan aramalar oluşturuyor. Kaybedilen bu miktar bir yerden çıkarılacaktır. Ancak planlar ve stratejiler doğru yapılmalı. Türk Telekom fiyatlarda agresif olmamalıdır. Böyle bir tutum sektörü baltalar. Sivil toplumun baskıları ile bunun önüne geçilebilir. Türk Telekom da fiyatlarını indirebilir. Zaten Türk Telekom'un yüzde 80'lik bir indirim yaptığında fiyatlar 32 centlere inecek. Bu da uygun bir fiyattır." 
Turizm, e - ticaret, finans, pazaryeri ve ses gibi beş ana alanda faaliyet göstereceklerini belirten Erkoç, "Türkiye demografi ve ekonomi bakımından gelişme iyileşme içinde. Teknoloji bakımından zayıf. Biz de başarı için gereken teknolojiyi yerine getireceğiz" diye konuştu. 
Toplantıda verilen bilgilere göre, internet erişimi ve içerik hizmetlerinin yanı sıra uzak mesafe telefon hizmetleri de sağlayan e - kolay.net, bir kurumun ihtiyaç duyabileceği tüm erişim ve iletişim hizmetlerini "Kuruma Özel Çözümler" ile sunuyor. Kurumsal ses hizmetleri, kurumların ses trafiklerinin e - kolay.net omurgasına yönlendirilmesiyle kurumları hem yurtiçi hem de yurtdışında istenen noktaya eriştiriyor. e - kolay.net, kurumların ses ve veri ile ilgili tüm ihtiyaçlarına cevap vermek amacıyla farklı ürün seçeneklerini, diğer e - kolay.net servisleri ile entegre çözümlerle katma değerli olarak sunuyor. 




</TEXT>
</DOC>
