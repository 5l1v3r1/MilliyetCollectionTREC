<DOC>
<DOCNO> 266009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy01.html </URL>
<DATE> 2004/08/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AKP'nin Barış Manço'ya benzeyen ilçe başkanı... 
</HEADLINE>
<TEXT>

     Beline kadar uzanan siyah saçları ve bıyıklarıyla sıradışı siyasetçi görüntüsü veren AK Parti'nin Mersin'in Anamur İlçe Başkanı Şinasi Aslan 46 , merhum sanatçı Barış Manço'ya olan hayranlığının tüm engelleri aşmasını sağladığını söyledi. 
     Şinasi Aslan, AA muhabirine, her erkeğin kolay kolay cesaret edemeyeceği, özellikle Anadolu'da kabul görmeyen uzun saçları için verdiği mücadeleyi anlatırken, ''Kişi kendini olduğu gibi kabul ettirmeyi bilmeli'' dedi. 
     Çiftçi bir ailenin 6 çocuğundan biri olan, evli, 2 çocuk ve bir torun sahibi Şinasi Aslan, uzun saçlarının öyküsünün, 1978 yılında askerlik görevini yaptığı Konya'da başladığını belirterek, şöyle konuştu 
     ''Askerde izinli olduğum bir günde çarşıyı gezerken, Alaattin Tepesi'nin önünde bir mağazaya girdim. Saçım çok kısa, boyum 1.86, kilom ise 70 olduğu için cılız bir görüntüdeydim. Üzerime giydiklerim yakışmıyordu. Mağaza görevlisi bana saçınızı uzatın, o zaman giydiğiniz her şey yakışır dedi.'' 
     
     BABASI POLİSE ŞİKAYET ETMİŞ 
     Askerlik görevini bitirdikten sonra hayranı olduğu sanatçı Barış Manço'dan esinlenerek saçını uzatmaya başladığını bildiren Aslan, başlangıçta yadırgandığını, daha sonra herkese kendini olduğu gibi kabullendirmeyi başardığını anlattı. 
     Şinasi Aslan, ''En büyük tepkiyi babam gösterdi. Belime kadar uzanan saçlarımı kesmem için babamdan çok baskı gördüm. Hatta beni polise saçımın kesilmesi için bile şikayet etti. Belki bu yolla korkacağımı sandı'' diye konuştu. 
     Babası Kemal Aslan'ın, 35 yıl süren saç kestirme çabasından ve tepkisinden artık vazgeçtiğini vurgulayan Şinasi Aslan, ''Babam bana son söz olarak 1958 doğumlusun, 58. hükümetin ilçe başkanı oldun. Bunda da bir hayır varmış dedi. Artık saçımı uzatmama karışmıyor. Karım ve çocuklarım da beni böyle seviyor'' diye konuştu. 
     
     SİYASETTE DE KABUL ETTİRDİ 
     Şinasi Aslan, Anamur'da 1987'de ANAP'ta başlayan siyasi yaşamının, DYP ve MHP'de devam ettiğini, son olarak, Türkiye'ye hizmet edeceğine inandığı AK Parti'de politika yapmaya karar verdiğini belirterek, şöyle devam etti 
     ''Biz, Toroslar'ın eteğinde yaşayan Yörük kültürüyle yetişmiş Türk çocuklarıyız. Bu memleket için kim ne yaparsa onun yanında nefer gibi çalışacak ruha sahibiz. Siyasi partiler, benim için bir yükselme aracı değil, halka hizmet verme fırsatı yaratacak kurumlardır. Atatürkçüyüm, oğlumun adı Mustafa Kemal. Aynı zamanda da Atatürkçü Düşünce Derneği'nin üyesiyim.'' Aslan, görüntüsü, düşünceleri ve geçmişteki siyasi yaşamıyla AK Parti'nin sadece belli bir kesimi değil herkesi kucaklayan bir parti olduğunu kanıtladığını belirterek, ''Sıradışı görüntümle bu partiye geçiş aşamasında yadırgandım. Ancak Başbakanımız, hiç kimseyi dini inancı, saçı, başı, rengi, giyinişiyle değerlendirmez. Önemli olan yüreğin temizliği ve memlekete hizmet etme sevgisidir. Benim de bu partinin ilçe yöneticisi olmam bunun göstergesi'' dedi. 
     
     ''SİVİL POLİS OLDUĞUMU SANDILAR'' 
     Şinasi Aslan, AK Parti'ye giriş öyküsünü anlatırken de, partinin ilk kurulduğu aylarda Mersin'e gelen Başbakan Recep Tayyip Erdoğan'ı dinlemek için konuşma yaptığı alana gittiğini ve otobüsün yanında koruma gibi durduğunu belirterek, konuşmasını şöyle sürdürdü 
     ''Bir ara izdiham yaşanınca devreye girdim. Bu sırada Sayın Recep Tayyip Erdoğan'ın dikkatini çekmiş olacağım ki, o dönemde teşkilat başkanı olan Sayın Abdüllatif Şener yanıma gelip, ne iş yaptığımı sordu. Ben de partinizin neferi olmaya hazırlanıyorum dedim, ama pek inandırıcı bulmadı. Toplantıdakiler beni sivil polis sandılar.'' 
     
     AK PARTİ'NİN BARIŞ MANÇO'SU... 
     Başbakan Recep Tayyip Erdoğan ile bir düğün salonunda halka hitabı sırasında tanıştığını belirten Aslan, ''Artık parti büyüklerimiz bana Partimizin Barış Manço'su diyorlar. Hayranı olduğum bu sanatçıya benzetilmek de bana gurur veriyor'' diye konuştu. 
     Aslan, 80 santimetre uzunluğa ulaşan saçları ve bıyığını ölünceye kadar kestirme niyetinde olmadığını sözlerine ekledi. 
     
</TEXT>
</DOC>
