<DOC>
<DOCNO> 278455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur04.html </URL>
<DATE> 2004/10/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ünlü aileler, ÇEV yararına podyuma çıktı 
</HEADLINE>
<TEXT>

     Bilgiye dayalı uluslararası hizmet sektöründe faaliyet gösteren ve Türkiye'de ilk ofisini açan MeesPierson Intertrust'ın sponsorluğunu üstlendiği gecede, ünlü aileler Çağdaş Eğitim Vakfı ÇEV yararına podyuma çıktı. 
     Conrad Otel'de, Neşe Erberk Model Ajansı, Taktx Stratejik Marketing Group ve Tange Danışmanlık işbirliğiyle düzenlenen defilede, iş, sanat, spor ve sosyete dünyasından ünlü anne, baba ve çocuklar, birlikte tasarlayarak ürettikleri birbirinden orijinal çalışmaları hayırsever davetlilere sundu. 
     Gecede, Feryal Gülman, Gülay Kuriş, Melis Ersoy, Nalan Salur, Cengiz Abazoğlu, Gülay Kamaz, Orhan Bademli gibi isimlerin yanı sıra sanatçı Neco, eşi ve kızı Oya-Ayşe Özyılmazel'le, ressam Bedri Baykam da ailesiyle podyuma çıktı. 
     Beslenme ve diyet uzmanı Dr. Ender Saraç ile milli basketbolcu Ufuk Sarıca da çocuklarıyla podyuma çıkarak, eğitime muhtaç çocuklara yardım eli uzattı. 
     Gecede, Neşe Erberk, üçüzleri Alin, Selin ve Lara ile, Neşe Erberk Model Ajansı Genel Koordinatörü Yıldız Mavitan da oğlu Emir ile yarattıkları eserleri podyumda sergiledi. 
     Defileden elde edilen gelir, ekonomik imkansızlıklar nedeniyle eğitimden mahrum kalan çocuklara eğitim olanağı sağlayan ÇEV'e bağışlandı. 
     
</TEXT>
</DOC>
