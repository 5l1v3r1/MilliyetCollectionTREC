<DOC>
<DOCNO> 250624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur24.html </URL>
<DATE> 2004/06/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
CHP AKP'nin işçilere layık gördüğü yaşam biçimi açlıktır 
</HEADLINE>
<TEXT>

     CHP Grup Başkanvekili Kemal Anadol, net 318 milyon lira olarak belirlenen asgari ücretin yetersiz olduğunu bildirerek, ''AKP İktidarının işçilere layık gördüğü yaşam biçimi açlıktır'' dedi. 
     Anadol, sendikacı kökenli Ankara Milletvekili Bayram Meral ve Kocaeli Milletvekili İzzet Çetin ile birlikte Parlamento'da düzenlediği basın toplantısında, dün açıklanan yeni asgari ücretin ''Komik, acıklı ve Türkiye'nin içinde bulunduğu kötü durumu yansıtır'' nitelikte olduğunu söyledi. 
     TÜRK-İŞ'in 4 kişilik aile için belirlediği açlık sınırının 481 milyon lira olduğunu belirten Anadol, çalışanların yüzde 70'ini oluşturan asgari ücretlilerin 318 milyon lira ile açlığa mahkum edildiklerini kaydetti. Başbakan Recep Tayyip Erdoğan'ın geçen yıl asgari ücretin 500 milyon lira olacağı sözünü verdiğini ifade eden Anadol, ''Başbakan'ın bu sözünü tutmasını bekliyoruz'' dedi. 
     ''AKP İktidarının işçilere layık gördüğü yaşam biçimi açlıktır'' diyen Anadol, bu durumu kınadıklarını bildirdi. Anadol, bu nedenle iktidarı ''Emek düşmanı, alınteri düşmanı'' ilan ettiklerini söyledi. 
     CHP Grup Başkanvekili Anadol, işçilere insanca yaşam sağlayacak oranda asgari ücret verilmesi için iktidarın ''Yakasını bırakmayacaklarını, bu durumu her yerde teşhir edeceklerini'' bildirdi. 
     
</TEXT>
</DOC>
