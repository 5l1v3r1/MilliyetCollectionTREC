<DOC>
<DOCNO> 269543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur28.html </URL>
<DATE> 2004/09/06/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Balığa çıkan 5 kişilik aile kayboldu .. 
</HEADLINE>
<TEXT>

     Tatillerini geçirdikleri Tekirdağ'ın Marmara Ereğlisi'ne bağlı Yeniçiftlik Beldesi'nde balık avına çıkan 5 kişilik aileden, 24 saattir haber alınamadığı bildirildi. 
     Alınan bilgiye göre, İstanbul'da ayakkabıcılık yapan Fikret Sarı 60 , aynı şehirde oto tamircisi damadı Fikret Büyükdutlu 41 , kızı Leyla Büyükdutlu 39 , torunu İlknur 14 ve İlker 3 ile tatil sitesindeki evlerinden dün öğleden sonra ayrılarak, balık tutmak amacıyla tekneye bindi. 
     Fikret Sarı ve beraberindekilerin hava kararmasına rağmen dönmemesi üzerine, yakınları, durumu jandarmaya bildirerek yardım istedi. 
     Sahil Güvenlik ekipleri ve helikopterlerle yapılan aramaya rağmen, Sarı ve yanındakilerin izine rastlanamadı. 
     Sarı ve yakınlarının tatillerinin son günlerini geçirdikleri ve İstanbul'a dönmeyi planladıkları öğrenildi. 
     Tekirdağ Valisi Ahmet Özyurt, AA muhabirine yaptığı açıklamada, Fikret Sarı'nın, kızı, damadı ve torunlarıyla balık avlamak amacıyla 4-4.5 metre boyutundaki bir tekneyle dün saat 14.30'da denize açıldığını ve şu ana kadar söz konusu kişilerden haber alınamadığını bildirdi. 
     Arama çalışmalarının sürdürüldüğünü belirten Özyurt, dünden beri denizin dalgalı olduğunu, bu durumun Sarı ve beraberindekiler için sıkıntı yaratmış olabileceğini kaydetti. 
     
</TEXT>
</DOC>
