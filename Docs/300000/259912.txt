<DOC>
<DOCNO> 259912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun18.html </URL>
<DATE> 2004/08/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
El Kaide'nin planları bulundu 
</HEADLINE>
<TEXT>

     Pakistan, El Kaide militanı Ahmed Halfan Gaylani'nin bilgisayarında, İngiltere ve ABD'de düzenlenmesi tasarlanan saldırı planları bulunduğunu açıkladı. 
     Pakistan Enformasyon Bakanı Şeyh Raşid Ahmed, Associated Press'e yaptığı açıklamada, yeni saldırı planlarına, 25 Temmuz'da yakalanan Tanzanyalı Gaylani'nin bilgisayarındaki elektronik postaların içinde rastlandığını söyledi. 
     Ahmed, ''Gaylani'nin bilgisayarında, ABD ve İngiltere'de düzenlenmesi planlanan saldırılarla ilgili birkaç elektronik posta bulduk'' dedi. 
     Raşid Ahmed, Pakistan kuvvetlerinin, El Kaide örgütünün üst düzey üyelerinden olan bir bilgisayar ve iletişim uzmanın da başka bir operasyon sırasında ele geçirildiğini kaydetti, ancak kimliği hakkında bilgi vermedi. 
     Kenya ve Tanzanya'daki Amerikan büyükelçiliklerine 1998'de düzenlenen bombalı saldırılarla ilgili olarak aranan ve ABD tarafından başına ödül konan El Kaide militanı Gaylani, 25 Temmuz'da, 12 saat süren bir çatışmanın ardından yakalanmıştı. 
     
</TEXT>
</DOC>
