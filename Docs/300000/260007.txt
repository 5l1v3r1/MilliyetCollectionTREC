<DOC>
<DOCNO> 260007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo22.html </URL>
<DATE> 2004/08/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Del Bosque Hertha Berlin maçında çok şeyler öğrendik... 
</HEADLINE>
<TEXT>

     Beşiktaş Teknik Direktörü Vicente del Bosque, Hertha Berlin ile oynadıkları ve 3-1 yenildikleri maçtan çok şeyler öğrendiklerini söyledi. 
     Del Bosque, Beşiktaş Kulübü'nün resmi internet sitesine yaptığı açıklamada, Hertha Berlin maçı için ''Bugüne kadar oynadığımız en ilginç maçtı'' cümlesini kullanırken, ''Hertha Berlin maçı önümüzdeki günler için bize çok yardımcı olacaktır. Bu mücadeleden çok şey öğrendik. Takımla ilgili yararlı notlar aldık. Çalışmalara başladığımız 40 günlük sürede, belki de Hertha Berlin mücadelesi bize en çok şey öğreten maçtı'' dedi. 
     İspanyol teknik direktör, Hertha Berlin mücadelesinin ilk yarısı ile ikinci yarısında sahada çok farklı bir Beşiktaş olduğunu belirterek, şöyle konuştu 
     ''İlk yarı iyi bir oyun sergilemedik. Oyuncularım çok korkak ve heyecanlıydılar. Alman ekibi karşısında kompleksli bir görüntü çizdik. İkinci yarı bu kompleksi üzerimizden atarak, daha karakterli bir futbol oynadık ve bu sayede de ileri çıkarak, pozisyonlar yakaladık. 
     İkinci yarının büyük bir bölümünde rakibi oyun olarak ezdik ve önüne geçtik diyebilirim. Kendimize yakışan bir mücadele verdik. Yaptığımız oyuncu değişiklikleri takıma canlılık getirdi ve ekibimiz hücuma yönelerek, oyundaki inisiyatifi ele geçirdi. Attığımız şutlar biraz daha isabetli olabilseydi, bu skora da yansıyabilirdi. Kısacası bizim açımızdan, iki yönlü bir maçtı. İlk yarıdaki korkaklığımızın aksine, ikinci yarı topa bastık ve istediklerimizi sahaya yansıtmaya çalıştık.'' 
     
     ''İYİ YOLDAYIZ'' 

     Del Bosque, alınan yenilgiye rağmen takımının iyi yolda olduğunu vurgulayarak, şunları ifade etti 
     ''İyi yoldayız ve iyi yerlere geleceğimize de inanıyorum. Hafta sonu oynayacağımız Malatyaspor maçı ile lige iyi bir giriş yapacağımızı ve ilerleyen zamanda da grafiğimizi daha üst seviyeye çıkartacağımızı düşünüyorum. Hazırlık döneminde 7 tane maç yaptık. Bu maçlarda aldığımız sonuçlar muhteşem değil, ama geneline baktığımız zaman bizi karamsarlığa itecek sonuçlar da olmadı. Sezon öncesi dönemindeki maçlar ligde göstereceğiniz grafiği her zaman ortaya koymazlar. Sizi hem iyi hem de kötü açıdan kandırabilirler.'' 
     
     JOHN CAREW 

     Norveçli futbolcu John Carew'i takıma katkı sağlaması için transfer ettiklerini vurgulayan Del Bosque, ''Ancak bütün oyun planımızı ve kurgumuzu bir oyuncu üzerine kurmak doğru olmaz. Bu yenilgiyi eksiklere bağlamak yanlış olur. Örneğin dünkü maçta ileride görev yapan Veysel, inanılmaz bir mücadele sergiledi'' dedi. 
     Futbol oyunu içerisinde kişisel hataların her zaman olacağının altını çizen Del Bosque, yapılacak çalışmalarla bu hataları en düşük seviyeye indirmeyi amaçladıklarını sözlerine ekledi. 

     
</TEXT>
</DOC>
