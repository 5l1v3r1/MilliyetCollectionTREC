<DOC>
<DOCNO> 295577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy14.html </URL>
<DATE> 2004/12/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Türkiye, AB'nin kuması olamaz 
</HEADLINE>
<TEXT>

     CHP Genel Başkanı Deniz Baykal, Türkiye'nin AB'ye tam üyelik dışındaki hiçbir çözüme açık olmaması gerektiğini vurguladı. Baykal, "Türkiye'nin Avrupa'ya büyük saygısı vardır ama Türkiye Avrupa'nın kuması olmayı içine sindiremez" dedi. 
     Baykal, partisinin grup toplantısında yaptığı konuşmada, Türkiye'nin AB'ye üyelik müzakerelerine başlamasının hukuken, siyaseten hakkı olduğunu vurguladı. 
     AB'ye yön veren ülkelerin son dönemlerde "bir tedirginlik" içine girdiğini kaydeden Baykal, bu ülkelerin Türkiye'nin gerekeni yaptığı halde tam üye olacağını söyleyemediklerini ifade etti. 
     
     "UCU AÇIK MÜZAKERE ÖNERİSİ TÜRKİYE'YE SAYGISIZLIK" 

     "17 Aralık Zirvesi'nde ucu açık müzakere önerisi Türkiye'ye yapılabilecek en büyük saygısızlıktır" diyen Baykal, Türkiye'nin AB'ye tam üyelik dışındaki hiçbir çözüme açık olmaması gerektiğini vurguladı. 17 Aralık'ın Türkiye için öneminin AB'den tarih alınması olmadığını kaydeden Baykal, "Türkiye'ye tarih verilecek ama neyin tarihi Ne için tarih verilecek Tam üyeliğe yönelik müzakereler için mi yoksa, onun dışındaki müzakereleri öngören bir tarih mi " diye sordu. 
     
     "TÜRKİYE AB'NİN KUMASI OLAMAZ" 

     AB'ye tam üyelik dışındaki hiçbir çözümü Türkiye'nin kabul edemeyeceğini vurgulayan Baykal, "Evlilik ilişkisinde aileler karşılıklı kız istemeye gittiklerinde 'Biz istiyor muyuz, istemiyor muyuz' gibi bir yaklaşım içine giremez. 
     Türkiye'nin Avrupa'ya büyük saygısı vardır ama Türkiye Avrupa'nın kuması olmayı içine sindiremez" dedi. 
     
     "MİLLET AFFETMEZ" 

     Türkiye'nin tam üyelik dışındaki bir üyeliği hiçbir koşul altında kabul etmeyeceğini vurgulanması gerektiğinin altını çizen Baykal, bunun kabulü halinde Türkiye'nin tam üyeliğine destek veren ülkelerin de desteğinin yitirilebileceği uyarısında bulundu. Başbakan Erdoğan ile görüşmesinde bu konuyu gündeme getireceğini bildiren Baykal, "Çok haklı bir noktaya geldik. Bu konudaki gevşemeyi, millet affetmez. Bu kararı üçte iki meclis çoğunluğuna sahip olsa bile iktidar taşıyamaz" dedi. 
     
     İŞSİZLİĞİN ÇÖZÜMÜ 

     CHP Bilim Yönetim ve Kültür Platformu tarafından hazırlanan ve dün açıklanan rapora da dikkat çeken Baykal, işsizliğin Türkiye'nin temel sorunu olduğuğunu vurguladı. 
     "İşsizlikle mücadelenin en etkin yolu, sağlıklı yapısal bir kalkınmayı öngören politikayı yürürlüğe sokmaktır" diyen Baykal, raporda da yer alan Türk malı kullanılmasının önemini anlattı. Baykal, "Yoksulsan, işsizsen elbette kendi malını kullanman lazım. Japonya, ABD bütün dünya bunu yapıyor. Ama Türkiye aymazlık içinde ayran budalalığı içinde olamaz. Böyle birşey kabul edilemez" diye konuştu. 
     
     SAYIŞTAY ÜYELİĞİ 

     Deniz Baykal, 8 Sayıştay üyesinin seçiminin bir yıldır yapılamadığını da anımsatarak bu konuyu da Başbakan Erdoğan'a aktaracağını bildirdi. Baykal, "Belli ki Sayıştay'ın belirlediği isimler iktidar tarafından şayanı kabul değil. Olabilir mi Oluyor. Türkiye'ye böyle yazık ediliyor. Başbakan'dan bu konuya özel olarak el atmasını isteyeceğim" diye konuştu. 

     
</TEXT>
</DOC>
