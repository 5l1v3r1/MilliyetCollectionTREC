<DOC>
<DOCNO> 286195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas06.html </URL>
<DATE> 2004/11/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Bridget Jones", bir deri bir kemik oldu... 
</HEADLINE>
<TEXT>

     ''Bridget Jones'un Günlüğü-2'' adlı film için yapımcıların isteği üzerine 15 kilo alan ünlü aktris Renee Zellweger, aldığı kiloları vermek isterken ipin ucunu kaçırdı. Balık etli olmaktan hoşlanmayan oyuncu, uyguladığı şok diyetle sağlığını riske atarak 65 kilodan 50 kiloya düştü. 
     Internetteki ''starmagazine'' sitesinin haberine göre, kilolarından muzdarip tombul İngiliz Bridget'i canlandırmak için 15 kilo alan Zellweger, şok bir diyete başladı. Adeta yemeden içmeden kesilen güzel Renee, böylece 42 bedenden 36 bedene indi. 
     Russel Crowe ile rol aldığı ''The Cinderella Man'' adlı film için saçlarını koyu renge de boyatan sarışın, 65 kilodan 50 kiloya da düşerek iyice tanınmaz hale geldi. 
     
     AYIFLAMA TAKINTISI VAR 
     Her ne kadar Renee Zellweger, kilo vermek için çok uğraşmadığını iddia etse de rol aldığı filmlerde birlikte çalıştığı isimler aynı fikirde değil. 
     Zellweger'in 1996'da rol aldığı ''Jerry Maguire'' filminden bir çalışma arkadaşı, ''Sürekli kıyafetlerinin bedenini küçültmek için uğraşır ve kendini yargılardı. Hatta bir yağ kütlesi olduğunu düşünürdü'' yorumunda bulundu. 
     Ünlü yıldızın bu takıntısına ''White Stripes'' topluluğunun solisti olan erkek arkadaşı Jack White'ın da katkısının bulunduğu, sanatçıya güzel görünmek uğruna Zellweger'in sağlığını riske attığı ifade edildi. 
     Zellweger'in yakın bir arkadaşı ''Bridget Jones'un Günlüğü'' filminin çekimlerinin ardından İngiltere'den ABD'deki evine dönen oyuncunun bunalıma girdiğini vurgulayarak, ''Renee Amerika'ya döndüğünde kendisinin Jack için çok şişman olduğunu düşündü. Hemen diyete başladı ve spor hocası tuttu. O, asla zayıflamaktan yılmaz. Bir gün aynaya baktığında bir iskelet görürse o zaman mutlu olacak'' dedi. 
     Görüşüne başvurulan uzmanlar ise sanatçının ''tehlikenin sınırında'' olduğunu belirterek, böyle kilo vermeye devam etmesi halinde aynı rahatsızlıkları yaşayan diğer yıldızlar gibi hastanelik olacağı görüşünü dile getirdi. 
     
</TEXT>
</DOC>
