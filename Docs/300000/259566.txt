<DOC>
<DOCNO> 259566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy12.html </URL>
<DATE> 2004/07/31/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Erdal İnönü, Meksika'ya gitti 
</HEADLINE>
<TEXT>

     Prof. Dr. Erdal İnönü, Fizikte Grup Teorik Yöntemler Vakfı'nca kendisine verilen ''Wigner Fizik Madalyası''nı almak üzere eşi Sevinç İnönü ile Meksika'ya gitti. 
     Atatürk Havalimanı'nda gazetecilerin sorularını yanıtlayan İnönü, matematiksel fiziğe katkıları nedeniyle madalyaya layık görüldüğünü belirterek, ödülün çok ünlü bir fizikçi olan Wigner adına, fizik dalında uluslararası bir grup tarafından 5 yıldan bu yana verildiğini söyledi. 
     Nobel ödülü sahibi Wigner'in, çağdaş fiziğin ilerlemesi ve gruplar teorisinin uygulanmasında öncü olduğunu kaydeden İnönü, şöyle devam etti 
     ''Gruplar teorisi, matematiğin bir dalıdır. Fizikte de uygulamalar var. Wigner, bu uygulamaları en iyi yapanlardan biri olduğu için adına madalya konulmuş. Gruplar teorisinin fizikteki uygulamalarında hatırda kalacak çalışmalar, buluşlar yapanlara bu ödül veriliyor. Ben de aşağı yukarı 50 sene evvel Wigner'in kendisiyle 1 yıl kadar ABD'de çalışmıştım. Orada yaptığımız ortak çalışmalardan biri sonra ünlendi. Halen matematiksel bir yöntem olarak kullanılıyor. Hem bu çalışmamı, hem de Türkiye'de fiziğin ilerlemesi yönünde yaptığım çalışmaları değerlendirerek, bu madalyaya layık gördüler.'' 
     
     YURTDIŞINA ÇIKIŞ YASAĞI 
     İnönü, kendisi ve eşi hakkında yurtdışına çıkış yasağı bulunduğunun hatırlatılması üzerine de şöyle dedi 
     ''Nedense, kayınbiraderimin ödenmekte olan bir borcu var, onun için zannediyorum. Biraz baskı yapmak düşüncesiyle bu yasağı koymuşlar. Benim borcum yok. Avukatımız vasıtasıyla itiraz ettik, bakanlık da kabul etti. Başbakan'a kadar gitti ve kabul ettiler. Bu defalık izin verdiler ama döndükten sonra yasak devam edecek.'' 
     
</TEXT>
</DOC>
