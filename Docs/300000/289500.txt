<DOC>
<DOCNO> 289500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun49.html </URL>
<DATE> 2004/11/17/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Alman Birlik partileri, ülkede yaşayan Müslümanlara çağrıda bulundu 
</HEADLINE>
<TEXT>

     Alman Birlik partileri CDU CSU , ülkede yaşayan Müslümanlara güvenlik makamlarıyla daha sıkı işbirliği yapmaları çağrısında bulundu. 
     Birlik partilerinin, gelecek hafta onay için partilerin federal meclis gruplarına sunacakları önergede, ülkedeki Müslümanların bu konuda bugüne kadar fazla bir çaba harcamadığı öne sürüldü. 
     Almanya'da, aralarında Müslümanlar Merkez Konseyi'nin de bulunduğu bazı önemli Müslüman kuruluşlarının ''çifte strateji'' izlemekle suçlandığı önergede, Müslümanlar Merkez Konseyi tarafından hazırlanan ''Müslümanlar Şartı''nda Almanya'daki hukuk düzeninin genel olarak kabul edilmesi gerektiğine işaret edildiği, ancak Müslümanların Alman anayasasını ''tümüyle ve kısıtlama getirmeden'' kabul etmeleri gerektiği belirtildi. 
     Bazı Alman okullarında deneme amacıyla verilen İslam derslerinin de Almanca olarak verilmesi gerektiği savunulan önergede, en az bir Alman üniversitesinde de Avrupa'daki Müslümanlar arasında yaygın olan İslamiyet anlayışının öğretilmesi için bir kürsü kurulması çağrısında bulunuldu. 
     
</TEXT>
</DOC>
