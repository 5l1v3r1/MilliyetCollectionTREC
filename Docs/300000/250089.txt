<DOC>
<DOCNO> 250089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/ekonomi/eko01.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı adına holding kurdular 
</HEADLINE>
<TEXT>


Türkan Sabancı ve çocukları, miras kalan hisselerin bir kısmını yeni kurdukları Sakıp Sabancı Holding'e sermaye yaptılar 

NEZİH GÜROL İstanbul 

Sakıp Sabancı'nın eşi ve çocukları Sakıp Ağa'nın adına holding kurdular. Hacı Ömer Sabancı Holding'e başvuran Türkan Sabancı ve çocukları, Sakıp Ağa'dan kendilerine miras yoluyla 19 trilyon 427 milyarlık hisse intikal ettiğini, bu hisselerden 809'ar milyar lirayı yeni kurulan Sakıp Sabancı Holding'e ayni sermaye olarak aktaracaklarını belirttiler. 
Bilirkişinin yaptığı tespitte Türkan Sabancı ve çocuklarının elinde Hacı Ömer Sabancı Holding'in 6.8 katrilyonluk özvarlıklarına göre 1 katrilyon, borsa değerine göre de 800 trilyon liralık hisse bulunduğu belirtildi. 
Hukuki prosedürü tamamlayan aile bireyleri, 26 Mayıs'ta 50 milyar sermayeli Sakıp Sabancı Holding'i kurdular. Holdingin yönetim kurulu Türkan, Dilek, Sevil ve Güler Sabancı ile Hacı Ömer Sabancı Holding İnsan Kaynakları Grup Başkanı Mehmet Civelek'ten oluşuyor. 


</TEXT>
</DOC>
