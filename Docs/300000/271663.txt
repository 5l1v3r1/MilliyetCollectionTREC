<DOC>
<DOCNO> 271663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko12.html </URL>
<DATE> 2004/09/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD'nin bütçe açığı 436.9 milyar dolara ulaştı... 
</HEADLINE>
<TEXT>

     ABD'nin Eylül sonunda tamamlanacak bütçe yılında, 11 aylık açığı 436.9 milyar dolara ulaştı. 
     Hazine Bakanlığı'nın Ağustos gerçekleşmelerini açıklamasının ardından 1 Ekim-31 Ağustos dönemini kapsayan 11 ayda, geçen yılın aynı dönemine göre yüzde 5.9 artışla 2.11 trilyon dolar harcayan ABD hazinesinin geliri ise yüzde 5.2 artışla 1.67 trilyon dolarda kaldı. 
     Ülkenin geçen bütçe yılındaki toplam açığı ise 400.5 milyar dolar olmuştu. Böylece ABD'nin 11 aylık açığı, geçen bütçe yılı toplamının yüzde 9 üzerinde gerçekleşmiş oldu. 
     Bütçeyle ilgili konularda danışmanlık yapan Kongre Bütçe Ofisi, 2004 bütçe yılında açığın 422 milyar dolar olacağını öngörmüştü. Fakat askeri harcamaların hız kesmemesi, ABD'nin bütçe açığının büyümesine neden oldu. 
     ABD'de başkanlık seçimi öncesinde Demokrat Parti'nin adayı John Kerry, federal bütçe açığının büyüklüğünü, Başkan George W. Bush'un ekonomik politikalarının başarısızlığının kanıtı olarak gösteriyor. 
     Son yapılan vergi indirimlerinin zenginlere yaradığını savunan Kerry, orta sınıfın küçülmesinin bütçe açığını büyüttüğünü öne sürüyor. 
     Bush ise vergi indirimleriyle ekonomik büyümenin hızlandığını kaydederek, bütçe açığının ''terörizmle savaşın maliyeti'' olduğunu söylüyor. 
     
</TEXT>
</DOC>
