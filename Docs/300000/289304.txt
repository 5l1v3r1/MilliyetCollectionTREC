<DOC>
<DOCNO> 289304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur07.html </URL>
<DATE> 2004/11/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Japon uzmandan deprem önerileri... 
</HEADLINE>
<TEXT>

     Deprem konusunda en deneyimli ülke olan Japonya'nın Uluslararası İşbirliği ve Eğitim Akademisi IACAT 2. Başkanı Yoshikazu Nakahama, depremde can kaybını azaltmak amacıyla 25 maddelik kılavuz hazırladı. 
     ''Büyük Depremde Kendimizi Korumak için Kılavuz''unda gündelik hayatta depreme karşı alınacak önlemleri sıralayan Nakahama, 25 maddelik listesinin birinci sırasında, evlerin depreme dayanıklılığı konusuna yer verdi. 
     10 saniye süren Kobe depreminde can veren yaklaşık 6 bin kişiden büyük çoğunluğun binaların altında kalarak öldüğünü belirten Nakahama, evlerin depreme dayanıklılığının artırılması için gereken tedbirlerin alınması ve tamirin yapılması gerektiğini bildirdi. 
     Yatak odasında yatak yanına yüksek veya cam türü eşyalar konulmaması ve eşyaların devrilmesi, içindekilerin fırlamasını önleyecek tedbirler alınması gerektiğini vurgulayan Japon uzman, listesinde şu önerilere yer verdi 
     ''-Akşam yapılan banyo sonrası küvette kalan sıcak su atılmamalı. Bu herhangi bir deprem sonrasında yangın söndürmek veya başka amaçlarla kullanılabilir. 
     -Yatarken terlikler hemen yakına konmalı. 
     -Herkes birer el feneri ve yedek pil bulundurmalı. 
     -Büyükçe fenerler bulundurulmalı, bunlar çevreyi aydınlatıp güven duygusu verir. 
     -Afet mesaj hattı bütün aile tarafından bilinmeli. 
     -Küçük gaz ocakları kesinlikle gerekli. Yedek gaz da bulunmalı. 
     -En az bir el radyosu bulunmalı. 
     -Kişi başına günde 3 litre içme suyu ile 2-3 günlük yiyecek bulundurulmalı. 
     -Bidon ve el arabası mutlaka bulunmalı. Afet sonrasında kullanılabilecek çeşme ve kuyular saptanmalı. 
     -Kalın lastik eldiven, gazete kağıdı, tuvalet kağıdı bulundurulmalı. 
     -Plastik tabaklar, kağıt bardaklar ve konserve açacağı da unutulmamalı. 
     -Yangın söndürücü ve kova yangına ilk müdahalede çok yararlı. 
     -İlk yardım malzemesi, tentürdiyot, sargı bezi ve havlu hazır bulundurulmalı. 
     -Mühür, banka cüzdanı, tapu belgeleri gibi değerli evrakın yeri aile bireyleri tarafından bilinmeli. 
     -Ev ve araba anahtarları, sigorta kartı ve bir miktar para sürekli ailenin bildiği bir yerde yedekte bulundurulmalı. 
     -Afet sonrası otomobillere trafik sınırlandırılması olacağı için bisiklet ve mobilet daha yararlı olacaktır. 
     -Aile bireylerinin sığınma yeri somut olarak önceden belirlenmeli. 
     -Uzaktaki akraba ve arkadaşlarla yardım ve bilgi alışverişi önceden sağlanmalı. 
     -İşyeri veya okuldan eve yürünecek olan yolun haritası önceden çıkarılmalı, mümkünse yürünmeli. 
     -Adres, isim, acil haberleşme telefonları, kan grubu v.b'nin yazılı olduğu acil haberleşme kartı sürekli yanda taşınmalı. 
     -Yakın çevre ve komşular, ayrıca bina yönetimi ile afet önlemleri üzerine ortak hazırlık yapılmalı. 
     -Afet tatbikatlarına ve ilk yardım kurslarına katılınmalı.'' 
     
</TEXT>
</DOC>
