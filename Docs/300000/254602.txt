<DOC>
<DOCNO> 254602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy08.html </URL>
<DATE> 2004/07/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İstanbul'da nikah öncesi olağanüstü önlemler... 
</HEADLINE>
<TEXT>

     Başbakan Recep Tayyip Erdoğan'ın kızı Esra Erdoğan ile Berat Albayrak'ın nikah töreni için Lütfi Kırdar ve Kongre Sarayı'nda yapılan hazırlıklar tamamlandı. 
     İstanbul Büyükşehir Belediye Başkanı Kadir Topbaş tarafından kıyılacak nikah nedeniyle salona çıkan yollar trafiğe kapatıldı. Törene 7 bin kişinin katılacağı öğrenildi. 
     Başbakan Recep Tayyip Erdoğan'ın kızı Esra Erdoğan ile Berat Albayrak'ın nikahı İstanbul Büyükşehir Belediye Başkanı Kadir Topbaş tarafından kıyılacak. Nikah törenine katılmak üzere Yunanistan Başbakanı Kostas Karamanlis ve eşi Natassa, Pakistan Devlet Başkanı Pervez Müşerref ve eşi Begüm Sehba özel uçakla Türkiye'ye geldi. Romanya Başbakanı Adrian Nastase de nikah törenine katılacak. Başbakan Erdoğan, nikahın yapılacağı salonda incelemelerde bulundu ve Lütfi Kırdar Kongre ve Sergi Sarayı Genel Müdürü Orhan Sanus ve düğünün organizasyonunu gerçekleştiren Arter Halkla İlişkiler Şirketi Ajansı sahibi Erol Olçak'tan bilgi aldı. 
     Nikahın yapılacağı salonda Erdoğan ailesi için özel oda ayırıldı. 
     
     YOLLAR NİKAH NEDENİYLE KAPALI 

     Esra Erdoğan'ın nikah töreni nedeniyle İstanbul'da olağanüstü güvenlik önlemleri alındı. Erdoğanlar'ın düğünü nedeniyle binlerce polis bu hafta sonu tatil yapmadı. Nikah nedeniyle İstanbul Emniyet Müdürlüğü'ne bağlı bin 600'ü çevik kuvvet, 5 bin polis bugün Lütfi Kırdar Kongre ve Sergi Sarayı çevresinde olağanüstü güvenlik önlemi aldı. Nikahın yapılacağı yere çıkan yollar yaya ve araç trafiğe kapatıldı. 
     Salonun çevresindeki binalara 50 dolayında keskin nişancı yerleştirildi. Bomba ihbarlarına karşı da 50 bomba uzmanı görevlendirildi. NATO Zirvesi sırasında kullanılan bomba imha edebilen robotlar da düğün için devreye sokuldu. Nikah bitimini takiben yolların trafiğe açılacağı öğrenildi. 
     
     ULAŞIMDA SIKINTILAR BAŞLADI 

     Nikah töreni nedeniyle yolların trafiğe kapatılması, ulaşımda sıkıntı yaşanmasına yol açtı. 
     Lütfi Kırdar Kongre ve Sergi Sarayı Rumeli Salonu'nda yapılacak nikah töreni öncesinde kapatılan yollar nedeniyle törene bir saat kala trafikte aksamalar yaşanmaya başladı. 
     Nikaha davet edilenler bir saat öncesinden Lütfi Kırdar Kongre Sarayı'nın bulunduğu yere gelmeye başladı. Davetliler X-Ray cihazından geçirildikten sonra 16.30'dan itibaren nikah salona alınacak. 
     Öte yandan Esra Erdoğan ile Berat Albayrak'ın nikah öncesi basının önüne çıkacağı öğrenildi. 
     
     NİKAHA 7 BİN KİŞİ DAVETLİ 

     Nikah törenine 7 bin kişi davet edildi. Yurtdışından ve yurtiçinden çok sayıda davetlinin katılacağı nikah töreni için hazırlanan salonda, sadece protokol ve yaşlılar için bir köşede sandalyeler bulunacak. Davetliler 16.30'dan itibaren içeriye alınmaya başlayacak. Nikah saati olan 17.30'da güvenlik önlemleri daha da artırılacak. 

ANKA 

     
</TEXT>
</DOC>
