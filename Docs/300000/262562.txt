<DOC>
<DOCNO> 262562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonyas05.html </URL>
<DATE> 2004/08/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Prof. Dr. Çoban Kömürden petrol üretiminin üzerinde ciddiyetle durulmalı 
</HEADLINE>
<TEXT>

     Erciyes Üniversitesi Fen-Edebiyat Fakültesi Kimya Bölümü Fizikokimya Ana Bilim Dalı Öğretim Üyesi Prof. Dr. Abdullah Çoban, artan petrol fiyatlarına karşılık Enerji ve Tabii Kaynaklar Bakanı Hilmi Güler'in gündeme getirdiği ''Kömürden petrol üretimi'' projesi üzerinde ciddiyetle durulması gerektiğini söyledi. 
     Çoban, AA muhabirine yaptığı açıklamada, Almanya'nın 2. Dünya Savaşı sırasında kurduğu tesislerde kömürden petrol üreterek ihtiyacının yüzde 90'ını karşıladığını söyledi. 
     Bu yöntemde kömürün kısmen yakılarak karbonmonoksit ve su elde edildiğini, bunun da metil alkole dönüştürüldüğünü ifade eden Çoban, ''Metil alkolden de mazot, fuel-oil gibi organik içerikli yakıtlar elde ediliyor. Ancak, bu yöntem ekonomik değil. Almanlar şu an da bu tesislerini Güney Afrika'ya taşıdılar ve burada çıkarılan kömürlerden petrol üretimini sürdürüyorlar'' dedi. 
     Petrol fiyatlarının her geçen gün arttığına dikkati çeken Çoban, bu nedenle yıllık 20-25 milyon ton petrol tüketen Türkiye'nin alternatif kaynaklara yönelmesi gerektiğini kaydetti. 
     
     ASFALTİT VE PETROL ŞİSTİ 
     Enerji ve Tabii Kaynaklar Bakanı Hilmi Güler'in dile getirdiği ''Kömürden petrol üretimi projesi'' üzerinde ciddiyetle durulması gerektiğini belirten Çoban, şunları anlattı 
     ''Her kömür petrole dönüştürülebilir ancak, asfaltit ve petrol şistinden petrol üretimi çok daha ekonomiktir. Bugüne dek tespit edilen 1 milyar 600 milyon ton petrol şisti rezervimiz var. Çin'de 1 ton petrol şistinden yüzde 6 oranında petrol elde ediliyor. Bu oran Türkiye'de yüzde 8-12 arasında değişiyor. Oranı ortalama yüzde 10 kabul edersek, Türkiye'nin mevcut petrol şisti rezervlerinden 160 milyon ton petrol elde edilebilir.'' Çoban, asfaltit madeninin yüzde 50'sinin de petrole dönüştürülebileceğini ifade ederek, bu proje üzerinde 20 yıldır çalıştığını anlattı. 
     Asfaltitin yüksek ısıda ham petrole dönüştüğünü belirten Çoban, şöyle devam etti 
     ''Asfaltit için bugüne dek rezerv araştırması yapılmamış. Ancak, yaptığım araştırmada 17 kilometre uzunluğunda ve 8.5 kilometre enindeki bir bölgede zengin rezervlere rastladım. Mardin, Hakkari, Isparta ve Erzurum'dan vatandaşların gönderdiği numunelerde de asfaltit bulduk. Bu verilere göre, asfaltit rezervlerinin Hakkari'nin kuzeyinden Ege bölgesine kadar uzandığını söyleyebilirim. 2 yıl önce asfaltitden laboratuvar ortamında petrol üretmiş ve bunu kamuoyuyla paylaşmıştık. Ancak, bugüne dek üzerinde durulmadı. Hükümetin bu konuda ciddi bir çalışma başlatması Türkiye'yi dışa bağımlılıktan kurtaracaktır.'' 
     
</TEXT>
</DOC>
