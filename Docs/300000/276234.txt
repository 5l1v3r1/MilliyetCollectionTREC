<DOC>
<DOCNO> 276234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko50.html </URL>
<DATE> 2004/09/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Dış borç stoku 148.2 milyar dolar... 
</HEADLINE>
<TEXT>

     Türkiye'nin dış borç stoku, Nisan-Haziran döneminde, 3 milyar dolar artarak, Haziran sonu itibariyle 148.2 milyar dolara yükseldi. 
     Hazine Müsteşarlığı'ndan yapılan açıklamaya göre, yılın ilk üç aylık dönemine göre, ikinci üç aylık dönemde, kısa vadeli dış borçlarda 2.1 milyar dolar, orta-uzun vadeli dış borçlarda ise 889.8 milyon dolar olmak üzere toplam 3 milyar dolar artış kaydetti. 
     Döviz kurlarındaki değişiklikler nedeniyle, Nisan-Haziran döneminde dış borç stoku, 2003 yılı sonuna göre, yaklaşık 1.6 milyar dolar azaldı. Açıklamada, söz konusu dönem içinde ABD Doları'nın Euro karşısında değer kazanmasının bunda en büyük etken olduğu vurgulandı. 
     Türkiye'nin 2003 yılı sonu itibariyle dış borç stoku, yaklaşık 147 milyar dolar düzeyindeydi. 
     Bu yıl Haziran sonu itibariyle toplam dış borç stokunun yüzde 17.6'sı olan 26.1 milyar dolarını kısa vadeli, yüzde 82.4'ünü de orta-uzun vadeli dış borçlar oluşturdu. 
     
     ORTA VE UZUN VADELİ BORÇLAR 
     Hazine'nin uluslararası sermaye piyasalarında tahvil ihracı yoluyla doğrudan gerçekleştirdiği borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı kredilerden oluşan konsolide bütçe dış borç stoku, bu yıl Haziran sonu itibariyle, yılın ilk üç aylık dönem sonuna göre 959.5 milyon dolar artarak 63.5 milyar dolara çıktı. 
     Konsolide bütçe dışında kalan yerel yönetimler, fonlar, üniversiteler, kamu bankaları ve KİT'lerden oluşan kamu kuruluşlarının toplam dış borçları ise Nisan-Haziran döneminde 169.2 milyon dolar azalarak, 6.6 milyar dolara geriledi. 
     Konsolide bütçenin finansmanı amacıyla uluslararası finansal piyasalarda gerçekleştirilen tahvil ihraçlarının stoku, Nisan-Haziran döneminde 685.4 milyon dolar artarak 27.2 milyar dolara ulaştı. 
     Merkez Bankası'nın Mart sonunda 20 milyar dolar tutarında olan orta-uzun vadeli borçları, Haziran sonunda 18.8 milyar dolara geriledi. Merkez Bankası'nın Uluslararası Para Fonu'na IMF olan yükümlülüklerinde 1.1 milyar dolar tutarında, Kredi Mektuplu Döviz Tevdiat Hesapları'nda ise 129 milyon dolar tutarında azalma kaydedildi. Böylece, Merkez Bankası'nın borçları 1.2 milyar dolar azaldı. 
     Orta ve uzun vadeli özel sektör dış borç stoku, Mart sonuna göre 1.3 milyar dolar tutarında artarak 33.2 milyar dolara çıktı. Nisan-Haziran döneminde, özel sektör borçlarından finansal kesim özel bankalar ve özel bankacılık dışı mali kuruluşlar dış borçları 411 milyon dolar, finansal olmayan kesim dış borçları ise 938 milyon dolar tutarında arttı. 
     
</TEXT>
</DOC>
