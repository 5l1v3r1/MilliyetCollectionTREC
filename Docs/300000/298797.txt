<DOC>
<DOCNO> 298797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/dunya/axdun01.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ZİRVENİN BİLANÇOSU 
</HEADLINE>
<TEXT>


GÜVEN ÖZALP Brüksel 


Brüksel Zirvesi, AB'nin en gergin toplantılarından biriydi. Bir AB diplomatının, "Türkler çok iyi müzakere etti. Temelde bizim tüm istediklerimizi kabul ettiler ancak bunun formülasyonu konusunda savaşı kazandıklarını söyleyebiliriz" yönündeki sözleri de bu durumu kanıtlıyor. Zirvede "kazan - kazan" denklemi ağır bastı. 

NE İSTEDİK 

Kıbrıs Kıbrıs'ın kesinlikle müzakere şartı olarak kabul edilemeyeceğini vurguladı. Metinde tanıma konusuna atıfta bulunulmamasını istedi. Uyum protokolünün müzakere edilmesi gerektiğini savundu. "Kıbrıs konusunda tarihi görmeden esneklik göstermem" dedi. 
Müzakere hedefi İmtiyazlı ortaklık vurgusunun yapılmamasını istedi. Bildiride müzakerelerin hedefinin tam üyelik olduğunun şüpheye yer bırakmayacak şekilde vurgulanmasını istedi. Ucu açıklık ifadesinin kapsamının genişletilmemesini talep etti. 
Kısıtlamalar "Derogasyon ve kalıcı kısıtlamalar" ifadelerinin metinde yer almasına kesinlikle karşı çıktı. Bu tür önlemlerin uygulama alanlarının dar olması gerektiğine vurgu yaptı. Bu konunun sadece kendisiyle ilgili olmamasını talep etti. 
Tarih Müzakere başlangıç tarihi konusunda 2005 yılının ilk yarısını hedefledi. Temel hedef 2005'i geçirmemekti. Eksilerin ve artıların dengeli yansıtılmasını talep etti. Müzakerelerin yapısının diğer adaylarla aynı olmasını istedi. 

NE ALDIK 

Kıbrıs Önce tarihi gördü, esnekliği sonra gösterdi. Zirve sonuç bildirisinde Kıbrıs'ın Türkiye tarafından tanınması konusunda herhangi bir ima yer almadı. Müzakere başlangıç tarihinden önce protokolle ilgili olarak adım atma taahüdü altına girdi. 
Müzakere hedefi İmtiyazlı ortaklık ya da benzer ifadeler yer almadı. Hedefin tam üyelik olduğu net biçimde vurgulandı. "Ucu açık" ifadesi yer aldı ve buna başarısızlık halinde "Avrupa yapılarına mümkün olan en güçlü yöntemle bağlanması" vurgusu eklendi. Bu diğer adaylar için de geçerli. 
Kısıtlamalar Her iki ifade de Derogasyon ve kalıcı kısıtlamalar bildiride yer aldı. Bu tür önlemlerin uygulanabileceği alanlarda kısıtlamaya gidilmedi. Fazla etki yaratmayacak bir eklemeyle bu ifadeler sulandırılmaya çalışıldı. Bu önlemler tüm adaylar için geçerli olacak. 
Tarih Müzakere tarihi olarak 3 Ekim 2005 verildi. 2005'i geçmeme hedefi tutturuldu. Gerek eksiler gerekse artılar dengeli biçimde yansıtıldı. Müzakere yönteminde Türkiye'ye uygulanacak kurallar diğer aday ülkeler için de aynen uygulanacak. 


</TEXT>
</DOC>
