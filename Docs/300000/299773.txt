<DOC>
<DOCNO> 299773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun04.html </URL>
<DATE> 2004/12/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Sağlıklı doğan bebekler 'ölü' gösterilip, kaçırılıyor 
</HEADLINE>
<TEXT>

     İhsan DÖRTKARDEŞ DHA 

DÜNYADAKİ az gelişmiş ülkelerdeki yoksul ailelerin dünyaya getirdiği bebeklerin çeşitli yollarla Batı'daki ailelere yasa dışı yollardan satışının son dönemde önemli oranda arttığı, bazı ailelerin evlat edinmek istedikleri bebek için 30 bin doları gözden çıkardığı ifade edildi. 
     Alman DW Radyosu'nun haberine göre, üçüncü dünya ülkelerinde doğan, anne-babasını kaybeden ya da yoksul ailelerin dünyaya getirdikleri çocukların yasa dışı ticareti son dönemde arttı. Evlat edinecek kişilerin belli özelliklere sahip çocuklar aradığına dikkat çeken insan hakları örgütü Terres de Hommes' yetkilisi Bernd Wacker, "Sağlıklı ve bebek yaştaki çocuklara talep ve buna bağlı olarak rakabeti büyük. Başvuru sahipleri mümkün olduğunca açık tenli, engelli ve kardeşi olmayan çocuklar arıyor. Durum böyle olunca tüm bu özellikleri taşıyan çocuk bulmak güçleşiyor ve yurt dışından evlat edinme gündeme geliyor'' dedi. Wacker, yasa dışı yöntemlerle bebek kaçakçılığının bir çok ülkede görüldüğünü söyledi. 
     
     İNTERNET ÜZERİNDEN BEBEKLER PAZARLANIYOR 
     Yabancı bir ülkeden evlatlık aranınca internet üzerinden arabuluculuk yapan kişi ya da özel şirketler devreye giriyor. Bu kişi ve kuruluşların önemli bölümünün devlet kontrolünün olmadığı ABD'de faaliyet gösteriyor. İnternette, evlatlık olarak sunulan çocukların fotoğraflarının yanında, ağır bürokratik işlemlerin söz konusu olmadığına ilişkin yazılar göze çarparken, bazı ailelerin evlat edinmek istedikleri bebek için 30 bin doları gözden çıkardığı belirtildi. 
     
     TERCİH EDİLEN ÜLKELER 
     Pazarlanan bebeklerin daha çok Guatemala, Çin, Güney Kore, Rusya ya da Ukrayna doğumlu olduğu belirlenirken, özellikle Doğu ve Güneydoğu Avrupa ülkelerinden çocuklara talebin büyük olduğu açıklandı. Avrupa'daki yetkililer yurt dışından evlat edinmelerde yasadışı yollara sık başvurulduğunu vurguladı. 
     
     NASIL YAPILIYOR 
     Yapılan araştırmalarda, bebek tüccarlarının, potansiyel evlatlıkları genelde yoksulluğun hüküm sürdüğü ve tek başına çocuk yetiştiren annelerin kabul görmediği toplumlarda faaliyet gösterdiğini ortaya koydu. Evlilik dışı çocuk sahibi olan kadınların üzerlerindeki sosyal baskıya dayanamayarak tuzağa düştükleri, sonradan pişman olmaları halinde yurt dışına çıkarılan bebeklerinin izini kaybettikleri kaydedildi. Bu ülkelerde genelde devlet yetkilileri de bebek ticaretine karışıyor. Yasa dışı evlatlık sektöründe konuyla ilgili avukat, doktor ve hakimlerin rüşvet karşılığında tüccarların lehine davrandıkları kaydediliyor. Bazı doktorların sağlıklı olarak dünyaya gelen bebekler için ölü kağıdı' verdikleri veya devlet yetkililerinin bebekler için verdikleri sahte kimliklerle çocukların kurye annelerce sınırdan rahatça çıkarılmasına göz yumduğu kaydedildi. 
     
     ULUSLARARASI KURALLAR VAR 
     Çocuk sahibi olamayan ailelerin, yurt dışından evlat edinmesi için 1993'ten bu yana yürürlükte olan Lahey Konvansiyonu uyarınca sıkı kurallar bulunuyor. Buna göre, çocuğun menfaatinin önde tutulması ve zorlama olmaması ve paranın ancak işlemleri karşılamak için ödenebileceği belirtiliyor. Bu anlaşma, şimdiye kadar sadece 46 ülke parlamentosunca onaylanmış durumda. 
     
</TEXT>
</DOC>
