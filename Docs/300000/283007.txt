<DOC>
<DOCNO> 283007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/ekonomi/eko03.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Seramik sektöründe doğalgaz sıkıntısı 
</HEADLINE>
<TEXT>


SERKAN ARMAN 

Doğalgaz ve LPG arasındaki fiyat farkı, seramik sektöründe krize yol açtı. Botaş tarafından fabrikalarına doğalgaz bağlanamadığı için dört buçuk kat pahalı LPG ile üretim yapmak zorunda kalan sekiz seramik firması iflasın eşiğinde. Bu firmalarda dört bin kişi çalışıyor ve toplam ihracatları yaklaşık 40 milyon dolar. Eskişehir'de kurulu İstanbul Seramik'in Yönetim Kurulu Başkanı Mehmet Coşkun, "Sekiz firmadan üçü kapandı, 20 gün içerisinde iki fabrika daha kapanmış olacak. Kalanlar da yılbaşına kadar dayanabilir" dedi. 

Devlet 'devam edin' demişti 
Başta Enerji Bakanı Hilmi Güler olmak üzere devletin birçok kademesine sorunlarını aktardıklarını söyleyen Coşkun, "Bize 'devam edin, üretimi kesmeyin. Farkı vereceğiz' dediler. Ben LPG'ye ayda yaklaşık 490 milyar lira ödüyorum. Doğalgaz kullanırsam 85 milyar ödemem lazım" dedi. 
Seramik Federasyonu Genel Sekreteri Germiyan Saatçioğlu da, konunun biran önce çözüme kavuşturulması gerektiğini belirterek, "Mağduriyete uğramış fabrikalar hem doğalgaza kavuşmak hem de geçmişteki zararlarının telafi edilmesini bekliyorlar. Bu da 24 trilyon. Sıkı mali politika izlenen bir dönem içinde böyle bir paranın ödenmesi zor gözüküyor" dedi. 


</TEXT>
</DOC>
