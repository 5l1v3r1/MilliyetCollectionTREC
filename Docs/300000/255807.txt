<DOC>
<DOCNO> 255807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/spo06.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adres değişmedi 
</HEADLINE>
<TEXT>


Süper Lig maçlarının naklen yayın haklarıyla ilgili yapılan ihaleyi yıllık 135 trilyon 950 milyar liralık bedelle Digitürk aldı 

CEMAL ERSEN 


Aksu zam istedi 
KULÜPLERİN merakla beklediği naklen yayın ihalesi dün gerçekleşirken, yayıncı kuruluş Digitürk yine hakları satın aldı. Federasyonun Levent'teki binasında gerçekleştirilen ihalede Milenyum TV yetkilileri teklif vermedi. Digitürk yıllık 135 trilyon 850 milyar liradan açılan ihaleyi alırken, Başkanvekili Ata Aksu'nun artırım isteğiyle bu rakama 100 milyar lira zam yaptı. 

Toplam 850 trilyon 
FEDERASYON, Haluk Ulusoy başkanlığındaki toplantı sonrası ihaleyi onayladı. Başkanvekili Aksu, "Bu rakam federasyon ve organizasyon payıyla, 152 trilyon, KDV'yi de ilave edersek 180 trilyon lira eder. Dört yıllık ihale karşılığı, her yıl TÜFE artışını da hesaplarsak, rakam 850 trilyon liraya ulaşır. Yani bugünkü kurla Türk futboluna 600 milyon dolarlık gelir girdi" dedi. 

Fener kızgın 

SARI - Lacivertli kulüp, lig maçlarının naklen yayın haklarıyla ilgili ihalede muammen bedelin düşük tutulduğu gerekçesiyle federasyona sert çıktı. İkinci Başkan ve Basın Sözcüsü Nihat Özdemir, ortaya çıkan rakamlar nedeniyle 14 milyon dolar olan yayın gelirlerinde geçen sezona oranla 3.5 milyon dolar kayıplarının olacağını söyledi. 
NİHAT Özdemir, ihale rakamının daha önce Digitürk'ün Süper Lig kulüplerine ödediği rakamın çok altında olduğunu ifade etti. Fenerbahçeli yönetici, "Futbol Federasyonu Olağan Genel Kurulu'na bir hafta kala gibi önemli bir zamanda bu muammen bedelin düşük tutulması bizim aklımıza çok önemli kuşkular getirmektedir" açıklamasını yaptı. 

Yeni tarife gündemde 


Gözler kulüplerde 
NAKLEN yayın ihalesinin sonuçlanmasından sonra gözler Kulüpler Birliği Vakfı'nın federasyona götüreceği yeni dağılım planına çevrildi. Birlik, dağılım kriterlerinin değiştirilmesi, lige katılım ve puan esaslarının düzenlenmesi konularını ele alıp, toplantıda benimsenecek planı 22 Temmuz'daki genel kurul sonrası yeni federasyon yönetimine iletecek. 

Yarısı şampiyonların 
ESKİ ödeme planına göre şampiyon olan Fenerbahçe, Galatasaray, Beşiktaş ve Trabzon toplam bedelin yüzde 50'sini, diğer 14 kulüp de kalan bölümü paylaşıyor. Üç büyükler geçen yıl 14 milyon 73 bin'er dolar, Trabzon ise 10 milyon 887 bin dolar aldı. Diğer kulüplere ödenen paylar ise ligdeki temsil süresi ve sıralamadaki puan durumuna göre belirleniyor. 


</TEXT>
</DOC>
