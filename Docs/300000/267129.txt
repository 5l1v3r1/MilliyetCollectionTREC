<DOC>
<DOCNO> 267129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun25.html </URL>
<DATE> 2004/08/28/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Bush, İstihbarat tartışmasına el koydu 
</HEADLINE>
<TEXT>

     ABD Başkanı George W. Bush'un, CIA başkanının yetkilerini artıran kararnamesi, Washington'da yeni istihbarat yapılanması tartışmalarını alevlendirdi. 
     ABD Başkanı, bugün yaptığı haftalık radyo konuşmasında, son imzaladığı kararnamelerle, Kongre'nin atadığı 11 Eylül olaylarını araştırmakla görevli bağımsız komisyonun önerilerini takip ettiğini söyledi. 
     Bush'un Cuma günü imzaladığı kararnamenin en can alıcı noktası, 40 milyar dolarlık ulusal istihbarat bütçesinin yüzde 80'ini elinde bulunduran ABD Savunma Bakanlığı Pentagon'un elinden bu kontrolün alınarak, CIA başkanına verilmesi oldu. Beyaz Saray, Bush'un kararnamesini, ''ulusal istihbarat direktörlüğü pozisyonunu oluşturmaya yönelik yeni bir adım'' olarak tanımladı. Ancak Beyaz Saray yetkilileri, yasaları değiştirerek yeni bir pozisyon oluşturma yetkisinin ABD Kongresi'ne bağlı olduğunu vurguladılar. 
     Ancak özellikle Demokrat Parti çevreleri, Bush'un, 11 Eylül Komisyonu'nun önerileri çerçevesinde yeni bir ulusal istihbarat direktörlüğü atanmasında ''isteksiz'' olduğunu savunuyor ve CIA başkanının yetkilerini artıran adımın da bu yönde olduğunu kaydediyor. Kasım ayındaki ABD başkanlık seçiminde Bush'un rakibi olan Demokrat Parti Başkan adayı John Kerry, Bush'un imzaladığı kararnamenin yetersiz kaldığını ve ABD Başkanı'nın bu yeniden yapılanma çabalarında isteksiz davrandığını savundu. Kerry, yeni bir ulusal istihbarat direktörlüğü kurulmasına kuvvetle destek veriyor. Demokrat Parti başkan yardımcısı adayı John Edwards, ''Bush'un, CIA'in yetkilerini artıran kararnamesi, personel ve bütçe üzerinde kontrolü olan gerçek bir ulusal istihbarat direktörü pozisyonu yaratmaktan çok uzak bir yaklaşım'' dedi. 
     Bush, 11 Eylül Komisyonu'nun önerisi çerçevesinde, yeni bir istihbarat direktörlüğü atanmasına onay verdiğini açıklamıştı. Ancak Bush, bunun ardından, Washington'daki çevreleri şaşırtan bir adımla, CIA başkanlığı için yeni bir isim atamıştı. Eski CIA Başkanı George Tenet'tan boşalan yere, CIA başkan yardımcısı John McLaughlin halen vekalet ediyor. Başkanlık seçimine kadar da McLaughlin'in bu pozisyonu koruması bekleniyordu. Bush ise Cumhuriyetçi Parti Florida Milletvekili Porter Goss'u, bu pozisyona atadı. Başkan Bush böylece, seçimleri kazanacağına ilişkin güçlü inancını da sergilemiş oldu. 
     Senato İstihbarat Komitesi Başkanı Cumhuriyetçi Parti Senatörü Pat Roberts'ın, CIA'in üçe bölünmesi ve her birimin yeni oluşturulacak ulusal istihbarat direktörlüğüne bağlanması yönündeki yasa tasarısı önerisi, istihbarat tartışmalarına yeni bir karışıklık getirmişti. CIA'in gücünün elinden alınmaya çalışıldığı yönündeki eleştirilere karşılık Roberts, tam tersine CIA'in daha güçlü bir kurum haline getirilmeye çalışıldığını savunmuştu. Başkan Bush'un atadığı ve CIA başkanlığı görevine başlamak için Senato onayından geçmesi gereken Porter Goss'un konumu da Roberts'ın yasa tasarısı önerisinin ardından tartışmalı hale gelmişti. Bush'un dünkü hareketiyle CIA'in yetkilerini artırması durumu değiştirdi, ancak istihbarat yapılanmasında belirsizlik halen hüküm sürüyor. 
     Yeni ulusal istihbarat direktörlüğü pozisyonunun ne kadar yetkiyi elinde bulunduracağı da Washington'da en çok konuşulan konular arasında bulunuyor. 
     Dün imzalanan kararnameyle Bush, CIA direktörüne, diğer hükümet kuruluşlarına bağlı istihbarat ajanslarının bütçeleri üzerinde de kontrol yetkisi vermiş oldu. Bu konuda en büyük sıkıntı ise ABD Savunma Bakanlığı'nda yaşanıyor. ABD Savunma Bakanlığı Pentagon, toplam 40 milyar dolar olan istihbarat bütçesinin yüzde 80'ine yakın bölümünü elinde bulunduruyordu. Yeni kararnameyle CIA başkanı, Pentagon dahil bütün hükümet kuruluşları arasında fonların istediği şekilde transferine karar verecek ve harcamaları durdurabilecek. CIA Başkanı, ABD'deki 15 istihbarat biriminin bütçesindeki maddeleri kabul edecek veya reddedecek. 
     Bush'un yeni kararnamesi, ülke dışında ve içindeki terörizm karşıtı çabaları koordine etmek üzere bir ulusal terörizmle mücadele merkezi kurulmasına da yetki verdi. 
     
</TEXT>
</DOC>
