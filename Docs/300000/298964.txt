<DOC>
<DOCNO> 298964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur20.html </URL>
<DATE> 2004/12/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Lodos Bodrum'u felç etti 
</HEADLINE>
<TEXT>

     Yaşar ANTER DHA 

BODRUM'da önceki gece hızını artıran lodos, hayatı felç etti. Kumbahçe sahilinde dev dalgalar, çok sayıda ev ve işyerinde bulunanları saatlerce korku içinde bıraktı. Dalgalar yüzünden 4 küçük tekne battı, bazı yelkenlilerin direkleri kırıldı, ilçe merkezinde bazı ağaçlar devrildi, elektrik ve telefon telleri koptu, sahildeki restoranların masa ve sandalyeleri rüzgarla denize savruldu. 
     Dün sabaha karşı şiddetini arttıran lodos, sağanak yağışla birlikte Bodrum'da hayatı felce uğrattı. Saatteki hızı 80 kilometreyi aşan lodos ve sağanak yağış, şehir merkezi, Gümbet, Bitez Konacık, Ortakent - Yahşi ve Turgutreis'te etkili oldu. Bodrum merkezinde bazı ağaçlar devrildi. 
     Lodosla birlikte gelen dev dalgalar, sahildeki binaları saatlerce dövdü. Dalgaların etkisiyle 8 işyeri ve 12 ev hasar gördü. Kumbahçe Mahallesi'nde sahildeki restoranların personeli, şiddetli rüzgarın savurduğu masa ve sandalyeleri denizden topladı. Sel suları alt yapıda da hasara yol açtı, logarlar tıkanınca lağım suları sokaklara taştı. 
     Şiddetli lodos elektrik ve telefon hatlarına da zarar verdi. Bir çok belde ve köyle iletişim kesildi, elektrik kesintileri yaşandı. 
     Torba ve Salih Adası açıklarındaki balık çiftliklerinde bazı havuzların dev dalgaların etkisiyle koparak açık denize sürüklendiği belirtildi. Gümbet ve Bitez sahilinde bağlı dört küçük tekne battı, bazı yelkenli teknelerin direklerinde ve brandalarında hasar meydana geldi. 
     İlçe Emniyet Müdürlüğü ve Bodrum Belediyesi Zabıta Amirliği ekipleri alarma geçti. Sahil Güvenlik ve Liman Başkanlığı denizcileri uyararak teknelerin liman dışına çıkışını yasakladı. 
     Turistik ilçede altyapı yetersizliğine isyan eden turizmci Rüştü Gür, tepkisini şöyle dile getirdi 
     "Turizmden milyonlarca dolar döviz kazanan devlet neden Bodrum'un alt yapısına gereken önemi göstermez Biz kış turizmi yapalım diye mücadele ediyoruz. Hadi kışın turisti Bodrum'a getirdik diyelim, ufacık bir yağışta sokakları Venedik'e dönen Bodrum'da turiste bu manzarayı nasıl açıklarsınız Yaz aylarında Bodrum'u çok seven hükümet yetkililerinden kış ayları ve alt yapı içinde aynı sevgiyi göstermelerini bekliyoruz.'' Şiddetli lodos ve sağanak yağış nedeniyle Bodrumlular, saatlerce sokağa çıkamazken pazar gününü evlerinde geçirmek zorunda kaldı. Bodrum Belediye Başkanı CHP'li Mazlum Ağan, geceden itibaren belediye ekiplerinin koordinasyonlu olarak çalıştığını ve zabıtaya gelen her ihbarı değerlendirdiklerini belirtti. Ağan, "Geçmiş dönemlerde lodos ve sağanak yağışta yaşanan felaketin tekrar etmemesi için tedbirimizi çok önceden aldık. Dere ve sel sularının geldiği dar sokaklarda araçları park etmemeleri için uyarılarda bulunuyoruz. Sahil kesimlerindeki ev ve işyerlerinin haricinde önemli bir zararımız yok. Her an tetikte bekliyoruz'' dedi. 
     
</TEXT>
</DOC>
