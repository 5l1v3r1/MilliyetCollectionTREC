<DOC>
<DOCNO> 282262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur33.html </URL>
<DATE> 2004/10/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İlköğretimde sınıf geçme zorlaştırıldı... 
</HEADLINE>
<TEXT>

     Milli Eğitim Bakanlığı, bir yandan lisede kolay sınıf geçmeyi önlemeye yönelik yönetmelik çalışmalarını sürdürürken, diğer yandan da liseye giriş bınavında 64 bin "sıfırcısı"yla gündeme gelen ilköğretimde sınıf geçmeyi zorlaştıran önlemler aldı. Bakanlık, ilköğretim kurumlarının tüm kademelerde gerekli görmesi durumunda sınıf tekrarı kararı vermesini kolaylaştırırken, yetiştirme kurslarına katılma hakkını 3 dersle sınırladı. 
     Milli Eğitim Bakanlığı İlköğretim Kurumları Yönetmeliği'nde yaptığı değişiklikler Resmi Gazete'de yayınlanarak yürürlüğe girdi. 160 maddelik yönetmeliğin 32 maddesinde değişikliğe giden Bakanlık, öğrenci başarısının nasıl değerlendirileceğine ilişkin yönetmeliğin 47'nci maddesinde gerçekleştirdiği değişiklikle ilköğretimde sınıf geçmeyi zorlaştırdı. Bakanlık, eski yönetmelikte ilköğretimin neredeyse tüm aşamalarında imkansız olan sınıf tekrarı uygulaması belirli ölçütler çerçevesinde artık zorunlu hale getirildi. Buna göre, ilköğretim 1, 2 ve 3'ncü sınıf öğrencilerinden bir üst sınıfta güçlüklerle karşılaşabilecek olanların durumu, ders yılı sonunda okul müdürünün veya görevlendireceği müdür yardımcısının başkanlığında sınıf öğretmeniyle varsa okulun rehber öğretmeni tarafından görüşülerek, bu öğrencilerin sınıf geçmelerine veya yetiştirme kursuna alınmalarına karar verilecek. Sınıf tekrarı kararında eski uygulamada olduğu gibi veliye danışılmayacak. Okul yönetimi yetiştirme kurslarının ardından gerekli görmesi durumunda 1, 2 ve 3'üncü sınıftaki öğrencinin sınıf tekrarı yapmasını 
     kararlaştıracak. 4, 5, 6, 7 ve 8'inci sınıflarda bir üst sınıfa geçmede ise yapılan sınavlar ve diğer değerlendirme kriterleri esas alınırken, öğrencinin başarısız dersleri bulunmasına karşın bir üst sınıfa geçmesine ya da yetiştirme kursuna alınmasına şube öğretmenler kurulunda, bu bu kurul yoksa okul müdürü veya yardımcısı ile sınıf öğretmeni ve varsa rehber öğretmenden oluşturulan kurul tarafından karar verilecek. 4, 5, 6, 7 ve 8'nci sınıflarda yetiştirme kursuna alınma hakkı ise sınırsız sayıda dersten değil, en fazla üç dersten başarısız olmuş öğrencilere tanınacak. Kurul, yetiştirme kursunda ardından da başarısız olan öğrencilerin sınıf tekrarına karar verebilecek. 
     
     İLKÖĞRETİMDEN MEZUNİYET YAŞI SINIRI 19'A ÇIKARILDI 
     Yönetmelikte yapılan bir diğer değişiklik de ilköğretim devam ve mezun olma yaşı 17'den 19'a yükseltildi. 
     Yönetmeliğe göre, zorunlu öğretim çağı sonuna kadar ilköğretimi bitiremeyenlerin ilköğretimlerini tamamlamak üzere velilerinin de istemeleri durumunda en çok dört öğretim yılı daha okula devamlarına imkan verilecek. Eski yönetmelikte zorunlu eğitim çağının ardından öğrencilere ilköğretimden mezun olabilmeleri için iki öğretim yılı daha okulu devam hakkı veriliyordu. 
     
     KOPYACIYA "SIFIR" 
     Bir diğer değişiklikle de ilköğretim mevzuatına "kopyacı" tanımı getirildi. Yönetmeliğin ilgili maddesine şu fıkra eklendi 
     "Kopya çeken öğrenciye not olarak sıfır 0 verilir. 
     Ayrıca durum, ders öğretmenince okul yönetimine bildirilir. 
     Öğrencinin durumu, öğrenci değerlendirme kurulana gitmeden müdür yardımcısı, ders öğretmeni, rehber öğretmen, veli ve öğrencinin katılımıyla değerlendirilir." 
     
</TEXT>
</DOC>
