<DOC>
<DOCNO> 257006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/spor/spo10.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Levent Bıçakçı'nın listesi netleşiyor 
</HEADLINE>
<TEXT>


Yarınki genel kurulda başkan adayı olan Bıçakçı'nın yönetim listesinden 10 kişinin ismi kesinleşti. MHK'yle pazarlıkların bitme aşamasına geldiği öğrenildi 

CEMAL ERSEN 


Sarvan'la görüştü 
FUTBOL Federasyonu başkan adayı Levent Bıçakçı'nın yönetim ve MHK listeleri şekillenmeye başladı. Yarın yapılacak federasyon genel kurulu öncesi Ankara'ya gelen Bıçakçı, dün akşam MHK başkan adayı Oğuz Sarvan ile görüştü. Bıçakçı, Yüksel Okçuoğlu, Ömer Üründül ve Ayhan Bölükbaşı'nın kurul listesinde yer almasını istedi. Bu teklifine karşın Sarvan, Ali Aydın, Seyfi Gözaydın, Cem Tosyalı, Ünsal Çimen, Gazanfer Doğu'nun yanı sıra iki kontenjan daha verebileceğini söyledi. MHK listesinin bugün kesinleşeceği kaydedildi. 

4 isim belirlenecek 
OLAĞAN genel kurulda diğer aday Mehmet Ali Yılmaz ile başkanlık mücadelesine girecek olan Levent Bıçakçı'nın yönetim kurulu listesinde ise asbaşkan olarak eski hukuk kurulu üyesi Şekip Mosturoğlu ve Gençlerbirliği delegesi Ufuk Özerten, Beşiktaş'dan Hasan Doğan, Samsunspor'dan Tarık Kaptan, Rizespor'dan Cemil Kazancı, Malatyaspor'dan Metehan Berktaş, Bursaspor'dan Osman Çağlıkoç, Diyarbakırspor'dan Erdal Batmaz, Fenerbahçe'den Davut Dişli, Altay'dan Mahmut Özgener'in isimlerinin kesinleştiği öğrenildi. 

Kızıl listede yok 
BIÇAKÇI ile birlikte hareket eden Levent Kızıl ve Serdar Güzelaydın'ın ise büyük bir olasılıkla yönetim dışında kalacağı belirtilirken, Galatasaray'dan Bülent Tolun, TASKK adına Sayit Yücel, Kayserispor'dan Rıfat Besceli'nin adlarının da gündemde olduğu vurgulandı. Bıçakçı'nın bugün Ankara'da bulunan süper lig kulüp başkanlarıyla da biraraya geleceği ve onların da görüşlerini aldıktan sonra listesini netleştireceği belirtildi. Başkan adayının Devlet Bakanı Mehmet Ali Şahin ile de görüşme olasılığının yüksek olduğuna dikkat çekildi. 

Yılmaz iddiası 
GENEL kurulda aday olduğunu açıklayan Trabzonspor Onursal Başkanı ve devlet eski bakanı Mehmet Ali Yılmaz'ın ise bugün Ankara'ya geleceği belirtildi. 40'ın üzerinde imza topladığı kaydedilen Yılmaz'ın MHK listesi konusunda Kemal Ulusu ile tamasta olduğu, yönetim kuruluyla ilgili çalışmalarını ise bu akşama dek tamamlayacağı öğrenildi. Bu arada Yılmaz'ın başkanlık için yeterli destek sağlayamadığı takdirde genel kurulda bir konuşma yaparak adaylıktan çekilebileceği iddiasında bulunuldu. 


</TEXT>
</DOC>
