<DOC>
<DOCNO> 253216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/yasam/yas05.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Berk'in zafer yürüyüşü .. 
</HEADLINE>
<TEXT>


AYÇA ATAY İstanbul 

Olimpiyat meşalesini, bugün İstanbul sokaklarında taşıyacak olan 125 kişinin arasında özel bir isim var Berk Canbulat. 
Berk, 14 yaşında bir jimnastikçi. Onu yaşıtı diğer sporculardan ayıran özelliği ise 'down sendromlu' olması. Ancak geçen yıl yapılan Dünya Engelliler Olimpiyatları'nda 5 madalya kazanarak, jimnastik dalında Dünya Şampiyonu oldu. 
Bugün Olimpiyat meşalesini Kuzguncuk-Üsküdar arasında taşıyacak olan Berk, bu özel gün için Marmara Üniversitesi Beden Eğitimi ve Spor Yüksekokulu'nda her gün antrenman yapıyor. Yüksekokul müdürü Prof. Dr. Sami Mengütay da, Berk'in çok azimli bir sporcu olduğunu belirtiyor. 
Jimnastiğin down sendromlular için zor bir spor olduğunu ifade eden Mengütay, "Jimnastikte koordinasyon önemlidir. Down sendromlular için bu bir handikap, çünkü koordinasyon güçlüğü çekerler. Berk'in jimnastikte başarı göstermesi takdir edilecek bir durum" diyor. 
Kendisi de eski bir jimnastikçi olan baba Canbulat, Berk'in dünyanın ve kıtaların ne demek olduğunu tam olarak kavrayamasa da büyük bir şey başardığının farkında olduğunu anlatıyor. 
Berk'in duygularıysa çok berrak. Berk, pırıl pırıl bir gülümsemeyle, "Mutluyum" diyor. 


</TEXT>
</DOC>
