<DOC>
<DOCNO> 256243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/spor/bbas.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Harika Gençler 57-55 
</HEADLINE>
<TEXT>



Tarihe geçtiler 
İSPANYA'DA yapılan Avrupa Basketbol Şampiyonası'nda Genç Milli Takımı'mız Sırbistan - Karadağ'ın ardından yarı finalde de güçlü Fransa'yı iki sayı farkla devirdi, tarihinde ilk kez finale yükseldi. Müthiş bir çekişme içinde geçen karşılaşmaya Ay - Yıldızlı ekibimiz tutuk başladı. İlk periyodu 14 - 12 geride kapatan millilerimiz devreyi de 35 - 24 mağlup bitirdi. 

Son çeyrekte coştu 
3. çeyrekte de hücumda istediği yüzdeyi tutturamayan gençlerimiz 10 sayı geride girdiği son periyodda adeta coştu. Rakibini 7 sayıda tutmayı başaran millilerimiz bitime iki dakika kala ilk kez öne geçti ve üstünlüğü elden bırakmayarak galibiyete ulaşmayı bildi. Gençlerimizin sayılarını Soner 4, Semih 4, Cenk 15, Mehmet Yağmur 2, Oğuz 12, Emre Bayav 9, Cem 4, Hakan Demirel 7 attı. Bu arada Genç Bayanlarımız ise Bulgaristan'ı 55-41 yendi. 

Mirsad dönmüyor 

BASKETBOL Milli Takımımız'ın, Avrupa Şampiyonası elemeleri için 25 Temmuz'da başlayacak kampına katılmama kararı alan Mirsad Türkcan, Coach Tanjeviç'in bu talebe olumsuz yanıt vermesine rağmen geri adım atmadı. Dinamo Moskova ile sözleşme imzalamaya hazırlanan tecrübeli oyuncu, "Çok yorgunum. Bu yaz dinleneceğim" dedi. 

Hidayet'e sigorta 

BASKETBOL Federasyonu, altı yıl için 39 milyon dolar karşılığında Orlando Magic'e imza atan Hidayet'i milli maçlarda oynatabilmek için 9 bin dolarlık sigorta ücreti ödeyecek. Utah Jazz'a transfer olan Mehmet Okur'un sözleşmesi ise henüz federasyona gelmedi. 


</TEXT>
</DOC>
