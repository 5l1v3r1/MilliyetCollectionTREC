<DOC>
<DOCNO> 255038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun41.html </URL>
<DATE> 2004/07/13/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Limasol'da bir Rum, Türk çocuğunu öldürdü 
</HEADLINE>
<TEXT>

     Güney Kıbrıs'ın Limasol şehrinde bir Rum, 14 yaşlarındaki bir Türk çocuğu bıçaklayarak öldürdü. 
     Rum radyosunun haberine göre, akıl hastası, uyuşturucu müptelası ve Rum polisini sürekli uğraştıran biri olduğu belirtilen 29 yaşlarındaki Rum, saat 16.30-17.00 sıralarında, Limasol eski liman bölgesinde balık avlayan grup içinde bulunan 14 yaşlarındaki bir Türk çocuğa bıçakla saldırdı. 
     Saldırganın ve ölen çocuğun adını vermeyan radyo, saldırı anında ailesi yanında olmayan çocuğun olaydan önce saldırganla sözlü olarak tartıştığını belirtti. Çocuğun ailesinin Limasol'da ikamet ettiği ve KKTC'den ziyarete gidenlerden olmadığı sanılıyor. 
     Saldırıdan sonra ağır yaralı olarak Limasol Hastanesi'ne kaldırılan çocuk kurtarılamadı. 
     
     TÜRK ÇOCUĞUNU ÖLDÜREN RUM YAKALANDI 

     Limasol'da 14 yaşındaki Kıbrıslı bir Türk çocuğu bıçaklayarak öldüren Rum, polis tarafından yakalandı. 
     Rum Polisi Harekat Dairesi Müdür Yardımcısı Sotiris Haralambos, katilin yakalandığını, bu kişinin poliste kaydı olan uyuşturucu bağımlısı, psikolojik sorunları bulunan biri olduğunu söyledi. 
     Haralambos, olay sırasında katilin uyuşturucunun etkisi altında olduğunu gösteren belirtiler bulunduğunu açıkladı. 
     ''Maktulun Kıbrıslı bir Türk olmasının muhtemel bir misillemeye yol açıp açmayacağı'' yolundaki soruya karşılık Haralambos, ''gereken önlemlerin alındığını, ancak misillemede bulunulacağını sanmadığını'' söyledi. Haralambos, ''Çünkü, sağduyu sahibi bir kişinin böylesi bir trajik olaydan, özellikle katilin psikolojik sorunları olan biri olduğu bilindikten sonra, intikam almaya kalkışacağını sanmadığını'' kaydetti. 
     Polisin, Limasol eski limanda meydana gelen cinayetin nedenlerini araştırdığı belirtildi. 
     Limasol'un Türk mahallesinde yaşayan ve ağır yaralı olarak Limasol hastanesine kaldırılan Kıbrıslı Türk çocuk, doktorların tüm çabalarına rağmen kurtarılamamıştı. 
     
</TEXT>
</DOC>
