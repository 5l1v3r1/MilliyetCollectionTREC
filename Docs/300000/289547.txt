<DOC>
<DOCNO> 289547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko42.html </URL>
<DATE> 2004/11/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
TMSF, Genç Parti'nin aldığı otobüsleri vermedi... 
</HEADLINE>
<TEXT>

     Tasarruf Mevduatı Sigorta Fonu TMSF , Genç Parti'nin açık artırmada aldığı 3 otobüs için ödediği toplam 526 milyar lirayı eski borca sayarak, otobüsleri Genç Parti'ye teslim etmedi. 
     TMSF yetkilileri, Genç Parti'nin daha önce bu otobüsleri Uzan Grubu'na ait Mavi Ulaşım ve Haberleşme Limited Şirketi'nden kiraladığını ve bu şirkete 2 trilyon lira borcu bulunduğunu kaydettiler. 
     Bunu Genç Parti'ye bildirdiklerini ve yazılı olarak ''780 milyar lira borcumuz var'' cevabını aldıklarını ifade eden yetkililer, TMSF'nin, diğer alacaklar baki kalmak kaydıyla yatırılan parayı borçtan düştüğünü, ancak borcun ödenmesi durumunda otobüslerin alınabileceğini kaydettiler. 
     TMSF, Uzan Grubu'ndan haczedilen 8 seçim otobüsünü geçtiğimiz günlerde açık artırma ile satışa çıkarmıştı. Genç Parti, daha önce kiralık olarak kullandığı bu otobüslerden 3'ünü açık artırmada toplam 526 milyar liraya satın almıştı. 
     
</TEXT>
</DOC>
