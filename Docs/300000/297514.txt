<DOC>
<DOCNO> 297514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun43.html </URL>
<DATE> 2004/12/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İtalya Müzakereler 2005 sonbaharında başlar 
</HEADLINE>
<TEXT>

     İtalya Dışişleri Bakanı Gianfranco Fini, Avrupalı liderlerin 16-17 Aralık'taki zirvede Türkiye ile müzakerelerin başlatılması için yeşil ışık yakılacağına inandığını belirterek, 2005'in ikinci yarısında Ankara ile üyelik müzakerelerine başlanabileceğini söyledi. 
     Fini, La Repubblica gazetesine verdiği demeçte, ''Avrupa, Müslüman olmakla birlikte laik kurumlara sahip bir ülkeyi kabul etmekle dünyaya da çok önemli bir mesaj vermiş olacak'' dedi. 
     Türkiye'nin tam üyeliğine ilişkin problemler olduğuna, perşembe ve cuma günü yeni sorunlar da çıkabileceğine işaret eden Fini, ''Ama netice itibariyle yeşil ışık konusunda mutabakat sağlanacağından eminim. Müzakereler önümüzdeki yılın ikinci yarısında başlar'' diye konuştu. 
     La Stampa gazetesi ise Fini'nin, ''İtalya olarak bizim tercihimiz Türkiye ile müzakerelerin 2005'in ilk yarısında başlamasıdır'' dediğini yazdı. 
     ''Tam üyelik hakkına bir sınırlama getirilmesi nasıl düşünülebilir Bu, Türkiye'nin otomatik olarak diğer üye ülkelere oranla daha aşağı bir pozisyona itilmesi anlamına gelir'' diyen Fini, Ankara'nın üyeliği konusunda kalıcı derogasyonların söz konusu olamayacağına işaret etti. 
     Fini, İtalya'nın Türkiye'nin AB'ye tam üyeliğinden yana olduğunu da söyledi. 
     Öte yandan İtalyan basını, Türkiye'nin üyelik sürecine ilişkin haberlere geniş biçimde yer verdi. 
     La Repubblica gazetesi, Fini'den aldığı özel demeci başlığa çıkarmayı tercih ederek, ''Avrupa Fini Ankara konusunda iddialı'' diye yazdı. 
     Spotta ise ''AB hükümet başkanlarının bu konuda 17 Aralık'ta yapacakları zirve belirleyici olacak. Müzakereler 2005 ortasında başlayacak'' ifadesine yer verildi. 
     Corriere della Sera gazetesi de 17 Aralık zirvesine ilişkin haberinde, ''B planı olmayacak. Brüksel 2005'te Türkiye ile müzakereleri başlatmaya hazır'' başlığını kullandı. 
     La Stampa ise başta Fransa olmak üzere bazı ülkelerin Türkiye'nin üyeliği konusunda kalıcı derogasyonlardan yana olduğuna dikkati çeken bir başlık kullanmayı tercih etti. 
     Avrupalı liderleri 17 Aralık'ta zorlu bir zirve beklediğini belirten La Stampa, ''Ankara için Avrupa konusunda ufukta kırpılmış bir üyelik belirmekte'' diye başlık attı. 
     Spotta da ise ''Müzakereler 2005'in sonbaharında. Paris, Türk vatandaşlarının serbest dolaşımı konusunda kalıcı derogasyon ve Ermeni soykırımının tanınmasını istiyor'' denildi. 
     
</TEXT>
</DOC>
