<DOC>
<DOCNO> 273388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo14.html </URL>
<DATE> 2004/09/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Real Madrid'de Eriksson ve Del Bosque adı geçiyor 
</HEADLINE>
<TEXT>

     Şenhan Bolelli 
İspanya'nın Real Madrid kulübünde istifa eden Teknik Direktör Jose Antonio Camacho'nun yerine en güçlü aday olarak, şu anda İngiliz Milli Takımı'nı çalıştıran İsveç Sven Goran Eriksson gösteriliyor. 
     La Liga'da henüz 3. hafta geride kalırken, Şampiyonlar Ligi'nde Bayer Leverkusen, ligde de Espanyol'a karşı yenilen Real Madrid krize girdi. 
     Kadrosunda Zidane, Raul, Beckham, Roberto Carlos, Figo, Owen gibi yıldız futbolcuları bulunduran Real Madrid'in ''futbol oynamadığını'' savunan Camacho'nun, futbolcularının desteğini arkasına alamadığı belirtiliyor. 
     İspanyol gazetelerinde yer alan haberlerde, Raul, Roberto Carlos ve Michel Salgado ile dün konuşan İspanyol teknik adamın, ''Bu sorunu çözmek için yardımınıza ihtiyacım var. Ben bu şekilde devam edemem, çünkü ne motive olmuş ne de rekabetçi bir takım görüyorum. Eğer problem bensem giderim. Takım gibi oynamak zorundasınız'' dediği ve akşam saatlerinde de Kulüp Başkanı Florentino Perez'e istifasını sunduğu belirtildi. 
     Perez'in bugün Camacho ile görüşüp takımda kalması için ikna etmeye çalışacağı, ancak İspanyol teknik adamın Real Madrid'te kalma olasılığının çok düşük olduğu kaydediliyor. 
     

     
</TEXT>
</DOC>
