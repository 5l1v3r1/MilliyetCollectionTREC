<DOC>
<DOCNO> 298003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur31.html </URL>
<DATE> 2004/12/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Görgü tanığı 3 görevli şakalaşırken mum devrildi ve yangın başladı 
</HEADLINE>
<TEXT>

     Dolmabahçe'deki G-MALL Kültür ve Alışveriş Merkezi'nde bir mağazada tezgahtar olarak çalışan Kadriye Demirtaş, sinemadaki yangının, ''takım elbiseli 3 özel görevlinin şakalaşırken mumlardan birini devirmesi sonucu başladığını'' ileri sürdü. 
     G-MALL Kültür ve Alışveriş Merkezi'nde yer alan sinemada dün akşam ''Büyü'' adlı filmin galası sırasında çıkan yangının ardından olay yerinde hasar tespit çalışmaları devam ederken, mağazada çalışan görevliler de içeri alınmıyor. 
     Mağazalardan birinde tezgahtar olarak çalışan ve basın mensuplarına yangının nasıl çıktığını anlatan Kadriye Demirtaş, yangının saat 21.20 sıralarında başladığını hatırlatarak, şunları kaydetti 
     ''Takım elbiseli 3 görevli vardı. Bunlar, alışveriş merkezinin görevlileri değillerdi. Aralarında şakalaşıyorlardı. Sonra birinin kolu büyük mumlardan birine çarptı ve yere düşürdü. Aniden yangın başladı. Ben bağırmaya başladım. Bu görevliler hemen kaçtılar. Daha sonra biz de dışarı çıktık. Tavandan herhangi bir şekilde su da akmadı. Arkadaşlar yangın söndürme tüpleriyle müdahale etmeye çalıştı.'' 

     
</TEXT>
</DOC>
