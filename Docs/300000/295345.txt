<DOC>
<DOCNO> 295345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas08.html </URL>
<DATE> 2004/12/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hayvanseverlerin "nefret ettiği" ünlüler... 
</HEADLINE>
<TEXT>

     Birbirinden pahalı kürkleriyle boy gösteren ünlü yıldızlar, hayvan haklarını savunan derneklerin boy hedefi haline geldi. Kürk sevdikleri için ''kara listeye'' giren ünlüler arasında Beyonce, Jennifer Lopez, Kate Moss, Paris Hilton, Puff Diddy, Madonna, Naomi Campbell, Nicole Kidman, Usher ve Claudia Schiffer başı çekiyor. 
     Internetteki ''eonline'' sitesinin haberine göre, hayvan haklarını savunan PETA Hayvanlara Etik Muamele İçin Mücadele Edenler derneğinin başını çektiği çok sayıda kuruluş, ''kürksever'' ünlülere savaş açtı. 
     Charlize Theron, Brigitte Bardot, Pamela Anderson gibi hayvan haklarını savunan ünlü yıldızlar giderek artarken, bazı şöhretler ise inatla kürk giydiği için tepki çekti. 
     PETA'nın uyardığı son ünlü Beyonce Knowles olurken, Radyo Müzik Ödülleri Töreni'ne ihtişamlı kürküyle gelen şarkıcı hayvanseverleri kızdırdı. Kürk giymekten büyük zevk alan Knowles, aldığı uyarıyla sarsıldı. 
     
     DÜZİNELERCE KÜRKLERİ VAR... 
     Kürk giyen ünlüler kervanında ''Destiny's Child'' topluluğunun güzel üyesi Beyonce hiç kuşkusuz yalnız değil. 
     Düzinelerce kürkü bulunan ünlüler arasında Eve, Puff Diddy, Ja Rule, Mary J. Blige, Gisele Bündchen, Ashanti, Lil' Kim, Nicole Kidman, Usher, Madonna, Claudia Schiffer, Celine Dion, Star Jones, Lara Flynn Boyle, Jennifer Lopez, Naomi Campbell ve Cindy Crawford da bulunuyor. 
     Bir kürk firmasının kampanyasına katılan Cindy Crawford da hem kürk giymesi, hem de reklamını yapması nedeniyle PETA'dan Beyonce gibi uyarı aldı. PETA sözcülerince güzel modele gönderilen mektupta, ''Siz fotoğraf çekimiyle meşgulken Michigan eyaletinde bir çiftlikte çinçillalar, duvarlara vurularak, elektrik verilerek öldürüldü'' denildi. 
     Pek çok ünlü kürk giymelerine eleştiri getiren hayvan hakları savunucularına herhangi bir yanıt vermekten kaçınırken, ''kürksever'' Madonna'yı ''hayvansever'' yapmaya çalışan modacı Stella McCartney girişiminde başarısız oldu. 
     Bir başka hayvan hakları savunucusu oyuncu Sadie Frost da top model Kate Moss'a kürk giymemeye ikna etmeye çalışsa yenik düştü. Frost'un fikirlerinin sadece kendini bağlayacağını dile getiren Moss, ''Ben Sadie'nin ne düşündüğünü umursamıyorum. Herkesin fikri kendine. Ben ne istersem onu giyerim'' sözleriyle hayvanseverleri bir kez daha hayalkırıklığına uğrattı. 
     Üyelerinin kürk giyenleri protesto etmek için soyunarak gösteri yapmasıyla da tanınan PETA'nın 75 bin üyesi bulunuyor. 
     
</TEXT>
</DOC>
