<DOC>
<DOCNO> 269139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/spo03.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'un Can'ları 
</HEADLINE>
<TEXT>


Alt yapıdan A takıma yükselen Özgürcan ile Cafercan, Aslan'ın geleceği için umut oldu, National maçındaki futbollarıyla göz doldurdu 

ERHAN TELLİ 


Hagi'den tebrik 
GALATASARAY'IN National Bükreş'i 2 - 1 yendiği hazırlık maçında forma şansı bulan 1988 doğumlu Özgürcan ve Cafercan, ortaya koydukları futbolla alkış aldılar. Teknik Direktör Hagi'nin, karşılaşma sonrasında soyunma odasında iki genç futbolcuyu kutladığı öğrenildi. Rumen teknik adamın, takımın 2. golünü atan Özgürcan'a, "Bravo. Doğru yolda yürüyorsun" dediği öğrenildi. 

Gelecek onlarda 
SARI - Kırmızılı takımın gelecekteki forvetleri olarak gösterilen Özgürcan ve Cafercan, geçtiğimiz yıl Nike Premier Cup'ta da fırtına gibi esmişti. Özgürcan bu önemli organizasyonda gol kralığını yakalamıştı. Hagi'nin 16 yaşındaki bu oyuncuyu kısa vadede A Takıma kaydırmak istediği bildirildi. Gençler için lig boşluklarında özel maçlar yapılacağı da açıklandı. 

Hagi'den izin jesti 

MİLLİ maçlar nedeniyle lige verilen arayı yoğun bir çalışma temposu ve National Bükreş ile oynanan hazırlık maçıyla değerlendiren Galatasaray'da Hagi futbolcularına iki gün izin verdi. Sarı-Kırmızılı takımın, Samsun karşılaşmasının hazırlıklarına yarından itibaren başlayacağı açıklandı. Rumen hocanın yedek oyuncularına özel çalışmalar yaptıracağı bildirildi. 


</TEXT>
</DOC>
