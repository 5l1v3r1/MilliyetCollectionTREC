<DOC>
<DOCNO> 286880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy02.html </URL>
<DATE> 2004/11/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ulaştırma Bakanı Türk Telekom'un alacağı 713 trilyon lira 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un alacağının 713 trilyon lira olduğunu söyledi. 
     DYP Iğdır Milletvekili Dursun Akdemir'in soru önergesini yanıtlayan Yıldırım, Türk Telekom A.Ş'nin tahsil edilmeyen alacaklarının önemli tutarlara ulaştığı gerekçesiyle Bakanlar Kurulu kararı çıkarıldığını belirterek, bu kararla borçlularla anlaşma yaparak alacaklarını zamana yayma, borç, anapara ve gecikme faizlerinde indirim yapma olanağı tanındığını kaydetti. 
     Yıldırım, 31 Ağustos itibariyle Türk Telekom'un alacağının 713 trilyon 546 milyar 999 milyon lira olduğunu belirterek, Turkcell ve Telsim'den olan ara bağlantı alacakları ile diğer alacaklarına ilişkin çalışmaların sürdüğünü ifade etti. 
     Bakan Yıldırım, Türk Telekom'a borçlu bulunan gerçek kişilerden olan alacak için ana borcun muaccel olduğu tarihten sulh sözleşmesinin imzalandığı tarihe kadar geçen süre için aylık yüzde 1.5 oranında gecikme faizi hesaplanacağını, hesaplanacak bu tutarın taksitler halinde ödenmesinin talep edilmesi halinde ayrıca aylık yüzde 0.75 oranında taksitlendirme faizi uygulanacağını bildirdi. 
     Yıldırım, özel hukuk tüzel kişilerinden olan alacaklar için ise anaparanın muaccel olduğu tarihten sulh sözleşmesinin imzalandığı tarihe kadar geçen süre için aylık yüzde 2 oranında gecikme faizi hesaplanacağını, bulunacak tutar 1 trilyondan az olduğu taktirde yine aylık yüzde 2 oranında taksitlendirme faizi uygulanarak taksitler halinde tahsilatın gerçekleştirileceğini kaydetti. 
     Türk Telekom'ca yapılan sulh uygulamasında, borçluların asıl borç tutarından indirim yapılmasının sözkonusu olmadığını belirten Yıldırım, gecikmiş alacakların tahsilinin titizlikle takip edildiğini ifade etti. 
     
</TEXT>
</DOC>
