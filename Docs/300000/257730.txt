<DOC>
<DOCNO> 257730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur55.html </URL>
<DATE> 2004/07/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yasadışı Dev-Sol örgütü davası yeniden görülecek 
</HEADLINE>
<TEXT>

     Yargıtay 9. Ceza Dairesi, yasadışı Dev-Sol örgütü adına eski İstanbul DGM Cumhuriyet Başsavcısı Yaşar Günaydın ile emekli Orgeneral Adnan Ersöz'ün de aralarında bulunduğu çok sayıda kişinin öldürülmesi ve yaralanması eylemlerinden sorumlu tutulan 3 sanığa verilen müebbet ağır hapis cezalarını, 2. kez bozdu. 
     Kapatılan İstanbul 1 No'lu DGM'nin kararını inceleyen Yargıtay 9. Ceza Dairesi'nin karırında, daha önceki bozma kararına uyulduğu halde, kararın Yargıtay denetimine olanak sağlayacak şekilde gerekçeli olmasının gözetilmediği belirtilerek, bu durumun Anayasa'nın 141. maddesi ile CMUK'un 32 ve 260. maddelerine aykırılık oluşturduğu bildirildi. 
     Sanıklardan Metin Dikme'nin avukatının, müvekkilinin işkence gördüğüne dair iddialara ilişkin sunduğu Avrupa İnsan Hakları Mahkemesi kararıyla ilgili gerekli araştırmanın yapılmadan hüküm kurulduğunu belirtilen kararda, Şark Sigorta'ya yönelik eylem evrakının da celp edilmediği vurgulandı. 
     Kararda, bu nedenlerle sanıklar hakkındaki hükmün bozulduğu bildirildi. 
     Dava dosyası, DGM'lerin kapatılmasından dolayı yargılamanın yeniden yapılması için İstanbul 9. Ağır Ceza Mahkemesi'ne iade edildi. 
     Sanıklardan Metin Dikme'nin, dava dosyası Yargıtay'da incelenirken Topluma Kazandırma Yasası'ndan faydalanmak için mahkemeye dilekçe verdiği öğrenildi. 
     
     DAVANIN GEÇMİŞİ 
     İstanbul 1 No'lu DGM, yasadışı Dev-Sol Örgütü üyesi oldukları ve bu örgüt adına eski İstanbul DGM Cumhuriyet Başsavcısı Yaşar Günaydın ile emekli Orgeneral Adnan Ersöz'ün de aralarında bulunduğu 12 kişinin öldürülmesi, çok sayıda kişinin yaralanması ve çeşitli yerlerin bombalanmasından dolayı Yasemin Okuyucu, Metin Dikme ve Bayram Kaya'yı, 26 Haziran 1998 tarihli duruşmada TCK'nın 146 1. maddesi uyarınca ''devletin anayasal düzenini silah zoruyla yıkmaya teşebbüs etmek'' suçundan idam cezasına çarptırmıştı. 
     Bu cezanın Yargıtay tarafından ''usul'' yönünden bozulması üzerine tekrar yargılanan sanıklar, aynı suçtan dolayı bu kez müebbet ağır hapis cezaları almışlardı. 
     
</TEXT>
</DOC>
