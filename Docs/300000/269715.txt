<DOC>
<DOCNO> 269715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun44.html </URL>
<DATE> 2004/09/07/ </DATE>
<TIME> 21.49 </TIME>
<AUTHOR>  </AUTHOR>
<HEADLINE>
Kuzey Kutubunda deniz, 55 milyon yıl önce sıcacıkmış 
</HEADLINE>
<TEXT>

     Kuzey Kutbu'ndaki denizlerin 55 milyon yıl önce sıcacık olduğu belirlendi. 
     Avrupalı bir grup bilimadamının araştırmasına göre, kutup denizlerinde su sıcaklığı 55 milyon yıl önce 20 derece civarında idi. 
     ''European Consortium for Ocean Research Drilling'' kapsamında yürütülen çalışmalarda, 1300 metre derinlikte deniz tabanının 430 metre altına kadar inen kazılar yapılarak çökeltilerden ve toprak tabakalarından numuneler alındı. Küçük fosiller, bugün yaşamayan deniz bitkileri ve hayvanlar, bölgede milyonlarca yıl önce ''subtropikal'' deniz olduğunu gösterdi. 
     Araştırmaya katılan İngiliz Jeoloji Kurumu'ndan Andy Kingdon, çalışmalarla ilgili bilgi verirken, ''paleosen-eosen'' çağında havadaki aşırı karbon gazı nedeniyle çok sıcak bir dönem geçtiğini belirtti. 
     Araştırmanın sürmekte olduğu ve heyetin 14 eylülde Norveç'e ulaştıktan sonra daha ayrıntılı rapor yayınlanacağı kaydedildi. 
     
</TEXT>
</DOC>
