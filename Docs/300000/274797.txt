<DOC>
<DOCNO> 274797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/yazar/uras.html </URL>
<DATE> 2004/09/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Karakoyunlu hürriyet ve özgürlüğü anlatıyor 
</HEADLINE>
<TEXT>


"Yorgun Mayıs Kısrakları", Yılmaz Karakoyunlu'nun Doğan Kitapçılık tarafından yayımlanan yeni "anı roman"ı. 568 sayfa. 24 milyon liraya satılıyor. 
Bugün 40 yaşın altında olanlar, Atatürk, İnönü, Bayar, Menderes döneminde olan biteni, yaşananları bilemiyor. Onların çocuklarının hiç haberi yok. 
Seksen yıllık Cumhuriyet döneminde özgürlük mücadelesinin nereden ve nasıl başlatıldığını ve ne günlere getirildiğini öğrenmek isteyenler, Karakoyunlu'nun romanlarını okumalılar. Karakoyunlu olayları yalın biçimde anlatmıyor. İlginç ve tatlı aşk hikayelerinin etrafında olaylara tat katarak veriyor. 
Karakoyunlu, romanlarında Cumhuriyet döneminin netameli el sürülmesi istenmeyen konularını işliyor. İlk romanı Salkım Hanımın Taneleri'nde Varlık Vergisi olayını romanlaştırmıştı. İkinci Romanı Güz Sancısı'nda 6 7 Eylül olaylarını işlemişti. Üç Aliler Divanı romanında ise Atatürk'e yapılan suikastı ve İttihatçılarla Cumhuriyetçilerin hesaplaşmasını ele almıştı. Çiçekli Mumlar Sokağı isimli romanında Milli Mücadele dönemindeki Teşkilat - ı Mahsusacıları anlatmıştı. Romanın önemli kahramanlarından biri benim rahmetli babamdı. 
"Yorgun Mayıs Kısrakları" isimli son romanında Türkiye'nin hürriyet ve demokrasi mücadelesinin nasıl kesintilere uğratıldığını ve yozlaştırıldığını anlatıyor. Diğer romanlarında olduğu gibi bunu da bir büyük aşkın etrafında ele almış... 
Karakoyunlu, ilk örgütlü hürriyet mücadelesinin Babıali Baskını olduğunu belirtiyor ve bu baskının Türk siyasi ve kültür yaşamındaki etkilerinin Cumhuriyet'e yansımasından yola çıkıyor. Anlatım için Yahya Kemal'i seçmiş. Çünkü Yahya Kemal, Osmanlı tarihi tahlilinin seçkin bir örneği. Bu konuyu Celile Hanım'a olan aşkı etrafında aktarıyor. Bu aktardıkları o dönemdeki gençlerin hangi fikirlerle donatılarak yetiştirildiğini gösteriyor. 
Celile Hanım, şair Nazım Hikmet'in annesi... Yahya Kemal aynı zamanda Nazım Hikmet'in hocası... Karakoyunlu, Nazım Hikmet'in uzun hapishane hayatı boyunca verdiği özgürlük ve demokrasi mücadelesini, Piraye Hanım'a olan aşkı etrafında anlatmış... 
Yahya Kemal, Adnan Menderes'le parlamento arkadaşı... İkisi de 1931'de dördüncü dönem milletvekili olarak Meclis'e geliyorlar. 
Adnan Menderes'in hürriyet ve demokrasi mücadelesindeki yerini ilk aşamada bağımsızlık mücadelesi olarak görüyoruz. "Bağımsızlık olmadan özgürlük ve demokrasi olmaz" diyor. 
1930'da Serbest Fırka'nın, Ege Bölgesi'ndeki en önemli il başkanlarından birisi olmuş. 
Parlamentodaki ilk on beş yıllık mücadelesinde 1931 - 1946 daha çok ekonomik konularda ve komisyonlarda konuşmuş. Menderes de o dönemlerde Meclis kürsüsünde görülmüyor... Bu yılları Menderes'in yaşamındaki en önemli kadın olan Berin Hanım'a olan aşkında görüyoruz. 
1950'de başbakan olunca artık yeni bir Menderes tarifi vardır. Demokrasi mücadelesi vererek siyasi hayata başlayan Menderes'te zamanla ana hedeften sapmalar görülüyor... Bütün bu maceraları da Berin Hanım'a olan sevgi ve saygısını sürdürürken Aylan Aydan Hanım'la olan aşkı etrafında ele alınmış. 
Karakoyunlu romanı 27 Mayıs İhtilali'yle bitiriyor. Buna da "Çankaya Baskını" demiş. 



</TEXT>
</DOC>
