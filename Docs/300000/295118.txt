<DOC>
<DOCNO> 295118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun20.html </URL>
<DATE> 2004/12/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bolkestein Türkiye 5 yıl sonra tam üye olursa hiç şaşırmam 
</HEADLINE>
<TEXT>

     Türkiye'nin AB üyeliğine karşı görüşleriyle tanınan, Avrupa Komisyonu'nun eski üyelerinden Hollandalı Frits Bolkestein, Türkiye'nin beş yıl sonra üye olabileceğini savundu. 
     Bolkestein, de Volkskrant gazetesinde yayımlanan söyleşisinde, 17 Aralık'ta katılım müzakerelerinin başlatılması kararının alınması durumunda, görüşmelerin 10-15 yıl sürmeyeceğini, Türkiye'nin çok daha erken bir tarihte ''kapıyı çalacağını'' söyledi. 
     Türkiye'nin, AB Komisyonu'nun son raporunda yer alan talepleri yerine getirir getirmez tam üyelik hakkını istemeye başlayacağını belirten Bolkestein, Türkiye'nin iş çevrelerinde güçlü bir lobisinin bulunduğunu, bir üyenin müzakereler sırasında karşı çıkması durumunda, bu üyenin Türkiye'deki yatırımcıları aracılığıyla hızla baskı altında kalacağını ve dolayısıyla katılım müzakerelerinin tahmin edilenden çok daha kısa süreceğini söyledi. 
     ''Türkiye beş yıl sonra tam üye olursa hiç şaşırmam'' diyen Frits Bolkestein, Türkiye'nin tam üyeliği kapıya dayandığı anda referandumlar yapılsa dahi bunların da olumsuz çıkacağını belirtti ve ''yalnızca Fransızların Türkiye'yi istemeyeceğini, bunun da o ülkedeki Ermeniler yüzünden olacağını'' savundu. 
     AB'nin 1999 yılında yapılan Helsinki zirvesinde, ''Türkiye'nin üye olup olamayacağını tartışmadan, üç dakika içinde resmi aday ülke kararını verdiğini'' öne süren Bolkestein, AB Komisyonu'nda 6 Ekim raporunun oylanması sırasında, Türkiye'nin kriterleri yerine getirmediği görüşüyle tek başına kaldığını, Başkan Romano Prodi'nin, ''Bunu söylemeyelim, anonim bırakalım ve oyçokluğuyla karar alındığını belirtelim'' şeklindeki önerisine de karşı çıktığını söyledi. 
     
</TEXT>
</DOC>
