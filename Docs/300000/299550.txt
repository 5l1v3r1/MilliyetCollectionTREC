<DOC>
<DOCNO> 299550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo15.html </URL>
<DATE> 2004/12/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tomas Fenerbahçe'de beni Daum istemedi... 
</HEADLINE>
<TEXT>

     11 Altın Adam Yarışması'nın jüri toplantısına ödülünü almak için katılan ve yöneltilen soruları yanıtlayan Galatasaray'ın Hırvat oyuncusu Stjepan Tomas, geçen sezon formasını giydiği Fenerbahçe'den ayrılma nedeni olarak, teknik direktör Christoph Daum'un kendisini istememesini gösterdi. 
     Sarı-lacivertli kulüpten ayrılma nedeninin, kesinlikle iddia edildiği gibi oyundan alındığı sırada formasını yere atması olmadığını kaydeden Tomas, ''Her antrenör gibi Daum da yönetime raporunu verdi ve stoper olarak beni düşünmediğini iletti. Daha sonra da yönetim bana gelip, takımda beni görmek istediklerini ancak hocanın talebinin aksi yönde olduğunu söyledi ve ayrıldım'' dedi. 
     Türkiye'yi çok sevdiğini ve İstanbul'dan ayrılmak istemediğini de dile getiren Hırvat oyuncu, ''Galatasaray'ın önerisini kabul edip burada kaldım. Galatasaray'da oynamaktan memnunum ve şampiyonluk yaşamak istiyorum'' diye konuştu. 

     
</TEXT>
</DOC>
