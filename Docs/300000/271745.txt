<DOC>
<DOCNO> 271745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo23.html </URL>
<DATE> 2004/09/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bir hakem skandalı da Belçika'dan Portekiz'e 1. sıradan gitmiş 
</HEADLINE>
<TEXT>

     Belçika Futbol Federasyonu Hakem Komisyonu'nun CSG , hakem Frank de Bleeckere'i hak etmediği halde Portekiz'de düzenlenen Avrupa Futbol Şampiyonası'na gönderdiği ortaya çıktı. 
     Belçika basını, 2002-2003 sezonunda Club Brugge ile Anderlecht arasında oynanan karşılaşmada yaptığı hatalar nedeniyle Belçika hakem klasmanında 3. sıraya düşen Frank de Bleeckere'in, Avrupa Şampiyonası öncesi 1. sıraya alınarak, Portekiz'de Belçika'yı temsil etmesine olanak sağlandığını ortaya çıkardı. Belçika basını, CSG'nin bu uygulamasıyla ilk sırayı paylaşan hakemler Pal Allaerts ve Johan Verbist'in haklarının ellerinden alındığını iddia etti. 
     Bu arada, Avrupa Şampiyonası sonrası UEFA sıralamasında 10. sıraya kadar yükselen Frank de Bleeckere, Avrupa Şampiyonlar Ligi'nde yarın Deportivo La Coruna-Olympiakos karşılaşmasını da yönetecek. 
     Belçika Futbol Federasyonu Hakem Komisyonu Başkanı Robert Jeurissen olayı doğrularken, bunda saklanacak birşey olmadığını ve Avrupa Şampiyonası için daha uygun olduğunu düşündükleri için Frank de Bleeckere'i Portekiz'e gönderdiklerini açıkladı. Jeurissen, Hakem Komisyonu'nun bu kararının Uygulama Komitesi hakem sıralamasını belirleyen komite ve UEFA temsilcileri tarafından da onaylandığını söyledi. 
     Öte yandan Belçika'nın Het Nieuwsblad Gazetesi, Belçika'daki bu uygulamanın İtalya'da da yaşandığını ve Pierre Luigi Collina'nın ülkesinin hakem sıralamasında ilk sırada olmadığı dönemlerde de, Hakem Komisyonu Başkanı Pairetto'nun desteğiyle pek çok önemli organizasyonda düdük çaldığını iddia ettiğini yazdı. 
     
</TEXT>
</DOC>
