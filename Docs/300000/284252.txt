<DOC>
<DOCNO> 284252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/siyaset/asiy.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Egemenlik tektir 
</HEADLINE>
<TEXT>


Sezer, 29 Ekim Cumhuriyet Bayramı mesajında, "Tekil devlet, özel yaşam alanında kalmak koşuluyla alt kimlikleri benimser" dedi 

ANKARA Milliyet 


Cumhurbaşkanı Ahmet Necdet Sezer ve Genelkurmay Başkanı Orgeneral Hilmi Özkök, 29 Ekim Cumhuriyet Bayramı mesajlarında, AB'nin 6 Ekim İlerleme Raporu sonrasında gündeme gelen "azınlık" tartışmasına katıldı. Sezer, "Türkiye Cumhuriyeti kurulurken 'tekil devlet' modeli benimsenmiştir. Tekil devlette, ülke de, ulus da, egemenlik de tektir ve bölünemez" dedi. 
"Cumhuriyetimizin 81. yılını kutladığımız bu günde, yurdun ve ulusun bölünmez bütünlüğünü korumaya ant içmiş bir Cumhurbaşkanı olarak, Türkiye Cumhuriyeti'nin çok önemli gördüğüm bir niteliği üzerinde durmak istiyorum" diyen Sezer, şunları kaydetti "Türk ulusu siyasal bir kavramdır ve Atatürk milliyetçiliği esasına dayanır. Atatürk milliyetçiliği, Türkiye Cumhuriyeti'ne vatandaşlık bağıyla bağlı herkesi Türk ulusundan sayan, etnik köken, dil, din ve mezhep gibi nedenlerle yapılacak her türlü ayrımcılığı reddeden, birleştirici ve bütünleştirici bir anlayışı içerir. Türk ulusunda sayılmanın tek koşulu vatandaşlık bağıdır. Yüce önder Atatürk'ün, 'Ne mutlu Türk'üm diyene' sözü bunu en iyi biçimde anlatmaktadır. Tekil devlet, özel yaşam alanında kalmak koşuluyla alt kimlikleri benimser. Çünkü, farklı alt kimlikler toplumun zenginliğidir." 

'Etnik kaynaşma ayrılığı yendi' 

Özkök ise AB sürecinde kuruluşu ve temel değerleri tartışılmaya başlanan Türkiye Cumhuriyeti'nin Avrupa'da pek çok benzeri olduğuna işaret ederek, şunları kaydetti "Türkiye Cumhuriyeti, ülke, millet ve egemenlik unsurları ve keza yasama, yürütme ve yargı organları bakımından teklik özelliği olan bir üniter devlettir. Atatürk, 'Ne mutlu Türk'üm diyene' söylemiyle Türkiye Cumhuriyeti'ni, din ve etnik farklılıkları bütünleştiren bir üst kimlik temeli üzerine oturtmuştur. 'Halayı çeken, demiri döven, Nasrettin Hoca'yı seven' ulusun kesimleri değil, ulusun bütünü olmuştur. Anadolu, etnik kaynaşmanın etnik ayrışmayı yendiği bir yer haline gelmiştir. Atamızın başlattığı bu süreç, Türk ulusu için henüz tamamlanmamıştır." 



</TEXT>
</DOC>
