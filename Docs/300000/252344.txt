<DOC>
<DOCNO> 252344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/siyaset/siy03.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, 60 bin öğrenciyi affetmek için düğmeye bastı 
</HEADLINE>
<TEXT>


Aralarında türbanın da bulunduğu nedenlerden üniversiteden atılan 60 bin öğrenciye af getirecek olan hükümet, 'dinci' hocaları da affedecek 

ÖNDER YILMAZ Ankara 

siy03.jpg 


AKP hükümeti, türban dahil üniversitelerden her ne sebeple olursa olsun atılan öğrencilere af getirmeye hazırlanıyor. 60 bin öğrencinin affını öngören düzenleme, lisans üstü eğitim gören master ve doktora öğrencilerini de kapsıyor. 
AKP Samsun Milletvekili Mehmet Kurt ile AKP Karaman Milletvekili Mevlüt Akgün, "türban" nedeniyle okullarından atılan öğrencilere af getirilmesini öngören bir yasa teklifi hazırladı. Disiplinsizlik ve başarısızlığın yanı sıra, türban nedeniyle okullarına devam edemeyen öğrencileri de kapsayan hazırlık, son AKP Merkez Yürütme Kurulu toplantısında karara bağlandı. 
Kurt ve Akgün'ün verdiği, her ne sebeple olursa olsun üniversitelerden ilişiği kesilen öğrencilerin okula dönmesinin yolunu açan iki ayrı af teklifi, AKP Grup Yönetimi'nce incelemeye alındı. 
Grup Başkan Vekili Salih Kapusuz, iki teklifi birleştirilerek tek teklif şeklinde TBMM Başkanlığı'na sunmak için hazırlık yaparken, CHP ile de temasa geçti. Ancak CHP'nin "türban" nedeniyle teklife sıcak bakmadığı öğrenildi. 
Af başlangıcının 1999 olduğu belirtilen teklifin TBMM kapanmadan önce genel kurulda ele alınması için çaba harcandığı kaydedildi. 

Hocalar için de af... 
Maliye Bakanlığı'nın hazırladığı ve Plan - Bütçe Komisyonu'nda kabul edilen tasarıda da, dini faaliyetlere katıldığı gerekçesiyle görevden uzaklaştırılan öğretim üyelerine af getiriliyor. 
Tasarıya eklenen geçici 51. maddeye göre, lisans üstü eğitim amacıyla yurtdışına gönderilen, ancak gereken sürede öğrenimlerini tamamlayamayan öğretim görevlileri, sınav şartı ve açıktan atama kriterleri gözetilmeksizin, 3 ay içinde başvurmaları halinde YÖK'ün belirleyeceği üniversitelerde göreve başlayacak. 
Maddedeki, "Eğitimin herhangi bir aşamasında, her ne sebeple olursa olsun Türkiye'ye çağrılmış olanlar" ifadesine dayanarak, 28 Şubat sürecinde dini faaliyetlerle ilgileri bulundukları gerekçesiyle Türkiye'ye geri çağrılan yüksek lisans, doktora ve doçentlik çalışmalarını yürütenler tekrar işbaşı yapabilecek. 


</TEXT>
</DOC>
