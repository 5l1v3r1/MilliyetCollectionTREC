<DOC>
<DOCNO> 291830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur28.html </URL>
<DATE> 2004/11/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Stadyumda cinayet .. Basındaki iddialarla ilgili inceleme başlatıldı 
</HEADLINE>
<TEXT>

     İstanbul Cumhuriyet Başsavcılığı, Beşiktaş ile Çaykur Rizespor arasında BJK İnönü Stadı'nda oynanan Birinci Süper Futbol Ligi maçı sırasında Cihat Aktaş'ın bıçaklanarak öldürülmesinden sonra basında yer alan iddiaları araştırmak üzere inceleme başlattı. 
     İstanbul Cumhuriyet Başsavcısı Aykut Cengiz Engin, AA muhabirinin sorusu üzerine, ''adam öldürme'' olayına ilişkin yürütülen soruşturmadan ayrı olarak basında çıkan haberler dikkate alınarak inceleme başlattıklarını söyledi. 
     İstanbul Cumhuriyet Başsavcılığı'nın her biriminin kendi açısından konuyu incelediğini ifade eden Başsavcı Engin, inceleme sonucunda somut bilgi ve belgelere ulaşıldığı takdirde soruşturma aşamasına geçilebileceğini bildirdi. 
     Bu inceleme sırasında Cihat Aktaş'ın öldürülmesine ilişkin soruşturmada elde edilen bilgilerden de faydalanılacağını belirten Başsavcı Engin, gerektiği takdirde önümüzdeki günlerde TBMM'de oluşturulması planlanan komisyondan da bilgi alınabileceğini kaydetti. 
     
</TEXT>
</DOC>
