<DOC>
<DOCNO> 275547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun15.html </URL>
<DATE> 2004/09/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Moskova'da Azerilere ait 3 kafeye kundaklama 
</HEADLINE>
<TEXT>

     Moskova'nın kuzeyinde, Azeri kökenlilere ait olduğu belirtilen 3 kafenin bu sabah kimliği belirlenemeyen kişiler tarafından kundaklandığı bildirildi. 
     Mosnews'in internet sitesinde yer alan haberde, yangınların birkaç dakika arayla çıktığı belirtildi. Yangınların itfaiye ekiplerince kısa sürede söndürüldüğü, olayla ilgili soruşturma başlatıldığı kaydedildi. 
     Görgü tanıkları, yangınlar çıkmadan önce kafelerin önünde genç erkeklerden oluşan kalabalık bir grup gördüklerini anlattılar. 
     Rusya'da geçen ay 2 yolcu uçağının düşürülmesi, metrodaki intihar saldırısı ve Kuzey Osetya'nın Beslan kasabasındaki kanlı rehin alma eyleminden sonra yabancılara ait işyerlerine yönelik saldırılarda artış gözleniyor. 
     Moskova'da geçen çarşamba Hintli bir işadamı uğradığı silahlı saldırıda ölmüş, 18 Eylül'de Kafkas kökenli 4 kişi metroda aşırı ırkçı dazlakların saldırısına uğramıştı. 
     
</TEXT>
</DOC>
