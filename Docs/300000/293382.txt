<DOC>
<DOCNO> 293382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko05.html </URL>
<DATE> 2004/11/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Autoshow'da ziyaretçi rekoru kırıldı... 
</HEADLINE>
<TEXT>

     İstanbul Fuarcılık ITF organizasyonu ve Otomotiv Distribütörleri Derneği'nin ODD desteğiyle düzenlenen 10. Uluslararası Otomobil Fuarı-Autoshow 2004, ziyaretçi akınına uğradı. 
     CNR Holding Yönetim Kurulu Başkanı Ceyda Erem, dün sona eren Autoshow 2004'ü 516 bin kişinin ziyaret ettiğini bildirdi. 
     Erem, Autoshow 2004 fuarının genel anlamda ziyaretçileri ve katılımcıları çok mutlu eden, sektörün bir takım vergi artışlarını düşündüğü dönemde sektöre ilaç gibi gelen, güzel bir organizasyon olduğunu belirterek, 1993 yılından beri organize ettikleri Autoshow'da, metrekare bazında 110 bin metrekare ile en büyük alana ulaşıldığını ve ziyaretçi sayısı açısından da yine bir rekor kırıldığını söyledi. 
     Ceyda Erem, ''Fuara 100 firma 37 markası ile katıldı. Ziyaretçi sayısı 500 bini aştı. Fuarı 516 bin kişi ziyaret etti. Otomobil şöleninde CNR ortalama 800 kişi ile fuarda görev aldı'' dedi. 
     Erem, basın-VIP açılışında yaklaşık 300 kişilik basın ordusunun fuarı izlediğini ve toplamda basın bankolarından kayıt olan kişi sayısının binin üzerinde olduğunu belirtti. 
     Uluslararası Motorlu Taşıt Üreticileri Derneği'nin OICA dünya çapındaki önemli otomobil fuarları arasına 2006 yılında Autoshow'u da dahil ettiğini anımsatan Erem, böylece Autoshow'un Tokyo, Paris, Cenevre, Frankfurt otomobil fuarları ile aynı kategoriye girmiş olacağını vurguladı. 
     
     OTOMOBİL TUTKUNLARINI BİR ARAYA GETİRDİ 

     Yeşilköy CNR Expo'da gerçekleştirilen Autoshow Fuarı, otomobil tutkunlarını bir araya getirdi. 
     Fuarda, Mercedes, BMW, Hyundai, Volkswagen, Toyota, Citroen, Fiat, Volvo, Nissan, Alfa Romeo, Chrysler, Opel, Saab, Ford, Dacia, Daihatsu, Jaguar, Mazda, Peugeot, Porsche, Renault, Smart, Land Rover, Seat, Skoda, Subaru, Mini, Suzuki, Honda, Chevrolet, Kia, Mitsubishi, Audi ve Proton gibi firmalar geniş ürün yelpazelerini tanıttılar. 
     Akbank'ın ana sponsorluğunda gerçekleştirilen fuara, ADR, CMS, Jant ve Trakya Cam gibi çok sayıda aksesuar firması da katıldı. 
     Markaların ağırlıklı olarak 2005 modellerini sergiledikleri fuarda, çok sayıda yeni araç ilk kez otomobilseverlerin karşısına çıktı. 
     
</TEXT>
</DOC>
