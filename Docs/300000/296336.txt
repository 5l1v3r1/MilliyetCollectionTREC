<DOC>
<DOCNO> 296336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur30.html </URL>
<DATE> 2004/12/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
PKK'lı hırsız ve 3 arkadaşı yakalandı 
</HEADLINE>
<TEXT>

     Eskişehir'de terör örgütü PKK Kongra-Gel üyesi olmaktan hüküm giyen, tahliye edildikten sonra da örgüt üyeliğine devam ettiği ve birçok hırsızlık olayına adı karıştığı iddiasıyla aranan kişi ile 3 arkadaşı ''Cürüm işlemek için teşekkül oluşturmak'' suçundan tutuklandı. 
     İl Emniyet Müdür Vekili Eralp Hadim, düzenlediği basın toplantısında, Karabayır Bağları mevkiinde bulunan birçok villada kapıların kırılması suretiyle hırsızlık olaylarının gerçekleşmesi üzerine başlattıkları operasyon sonucu, buradan çalınan malların Adana'da satıldığını tespit ettiklerini söyledi. 
     Adana'da çalıntı malları satın aldıkları belirlenen ve gözaltına alınan A.Ç. ve H.Ç'nin ifadeleri doğrultusunda operasyonu genişlettiklerini ifade eden Hadim, yaklaşık 2 ay süren çalışma sonucu şüpheliler Hasan Çelik, Ali Bilgin, Yakup Yılmaz ve İsmet Susan'ı 4 Aralık'ta İstanbul'a feribotla gitmek isterlerken 34 BA 2042 plakalı aracın içinde Yalova'da yakaladıklarını bildirdi. Hadim, PKK Kongra-Gel terör örgütünün silahlı eylemlerine katılmaktan hüküm giyip cezaevine konan, tahliye edildiği 1993 yılından itibaren de örgüt üyesi olduğu belirlenen 15 suçtan sabıkalı Hasan Çelik'in üzerinden ''Süleyman Kurtdişi ve Abdulkerim Çelik'' adlarına düzenlenmiş iki ayrı nüfus cüzdanı çıktığını anlatarak, ''Üzerinde Ramazan Kurt adına düzenlenmiş sahte nüfus cüzdanı bulunan sabıkalı Ali Bilgin'in de Mersin'in Tarsus İlçesi'nde hırsızlık suçundan arandığı belirlendi'' dedi. 
     
     PROFESYONELLERİN KULLANDIĞI ALETLER... 
     Gözaltına alınan 4 şüphelinin üzerinde ve otomobilde, pırlanta ve altın gibi ziynet eşyalarının gerçek olup olmadıklarını tespit etmek için kullanılan birer alet ve kalemin ele geçirildiğini belirten Hadim, şüphelilerin emniyetteki sorgularında, Karabayır Bağları mevkiindeki villalardan çok sayıda ziynet eşyası, giysi ve cep telefonu çaldıklarını söylediklerini kaydetti. 
     Hadim, şüpheliler Hasan Çelik, Ali Bilgin, Yakup Yılmaz ve İsmet Susan'ın haklarında ''Cürüm işlemek için teşekkül oluşturmak'' dahil 9 ayrı tahkikat evrakı hazırlanarak adli makamlara sevk edildiğini ifade ederek, şüpheli 4 kişinin tutuklanarak cezaevine gönderildiğini kaydetti. 
     Hadim, çalıntı malları satın aldıkları belirlenen A.Ç. ve H.Ç'nin ise tutuksuz yargılanmak üzere serbest kaldığını bildirdi. 
     Öte yandan, basın toplantısında, müşteki konumunda bulunan Eskişehir Huzur Sevenler ve Destekleyen Derneği Başkanı Kazım Ay, Şehit Emniyet Müdürü A. Gaffar Okkan'ın Eskişehir'de görev yaptığı dönemde kendisine hediye ettiği altın tespih ile 40 milyar lira değerinde ziynet eşyasının çalındığını belirterek, düzenlenen operasyon sonucu şüphelilerden ele geçirilen tespih ve ziynet eşyalarını kendisine teslim eden emniyet güçlerine teşekkür etti. 
     
</TEXT>
</DOC>
