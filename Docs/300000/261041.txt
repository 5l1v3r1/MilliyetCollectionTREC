<DOC>
<DOCNO> 261041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yazar/guclu.html </URL>
<DATE> 2004/08/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Müfredat programı değişiyormuş 
</HEADLINE>
<TEXT>


Talim Terbiye harıl harıl çalışıyor. Artık çağın çok gerisinde kalan müfredat programlarını değiştirmek için ciddi anlamda hazırlık içerisinde. Ama çalışmalar kapalı devre sürdürülüyor. Daha da vahimi 80 yıllık sistem bir yılda değiştirilmeye çalışılıyor. 
Bu reform girişiminin de daha önceki benzerleri gibi yarı yolda kalmaması için en az 5 yıllık bir hazırlık dönemi gerekiyor. Yoksa Avni Akyol'un kredili, Hasan Celal Güzel'in basamaklı kur sistemi gibi, bir sonraki bakan tarafından rafa kaldırılması işten bile değil. 
Önce şunda anlaşalım YÖK yasası gibi, müfredat sistemi de değişsin mi, değişmesin mi Herhalde değişmesin diyen çıkmaz. Tıpkı YÖK gibi. Ama umarız bu kez hükümet bu işi de eline yüzüne bulaştırmaz... 
Müfredat programlarının, yani eğitim programlarının çağın gerekleri doğrultusunda yeniden düzenlenmesi, çocuklarımızın ve ülkemizin geleceği açısından olmazsa olmazlardan biri. İşte onun için siyasete kurban gitmemesi gerekiyor. 
Başbakan Erdoğan, Talim Terbiye Kurulu Başkanı Ziya Selçuk'u kabul ederek 40 dakika görüşmüş ve gerekli desteği vermiş. Bakan Çelik de değişimi çok istiyor. Muhalefet partilerine verilen brifinglerde de bir sorun çıkmamış. Bana aktarılanlara göre, Özal'ın deyimiyle, transformasyon için her şey hazırmış. Ama bence çok yanılıyorlar. Nedenlerini birlikte irdeleyelim 
Her şeyden önce bir yıllık pilot uyguluma süresi çok az ve seçilen iller çok yanlış. Ankara, İstanbul, İzmir, Van, Hatay, Trabzon ve benzeri illerin Türkiye genelini temsil etmediğini anlamak için Türkiye'de yaşamak yetiyor.Bir iki yılda müfredat programları değişebilir, ders kitapları yeniden yazılabilir. Ama ya sayıları 600 bini bulan öğretmenlerin kafaları nasıl değişecek Onlar bu değişim sürecine nasıl hazırlanacak Bu o kadar kolay bir iş değil. Batılı ülkelerde benzeri bir değişim süreci, en az 10 yıl sürüyor.Öğrenci odaklı, teknoloji destekli bir eğitim sistemi denilerek, öğretmen dışlanmaya çalışılıyor. Kredili sistemin ve basamaklı kur sisteminin tutmaması da bu yüzdendi. Oysa öğretmensiz bir eğitim sistemi düşünülemez. Öğretmenin fonksiyonunun değişmesi konusunda haklı olabilirler. Öğretmen, tek tip bilgileri dayatan konumdan çıkarılıp öğrenmeyi öğreten bir formatör haline getirilecektir denilse, herhalde karşı çıkan olmaz.Değişimin içeriğini ve gerekçelerini, sadece siyasetçilere ve eğitimcilere anlatmak yetmez. Kamuoyunun da bilgilendirilmesi gerekir.Müfredat programları ile giriş sınavları uyumlu hale getirilmeden yapılacak her düzenleme, dershanelerin işine gelir. Öğrencileri dershane kapılarında süründürecek değil, okula bağlayacak sistemler geliştirilmelidir.Bilişim teknolojilerinin bu kadar geliştiği günümüzde, öğrenmeyi teknolojiyle daha kolay hale getirmemek olmaz. İşte bunun için öncelikle öğretmenlerin, hizmet içi eğitimden geçirilmesi gerekir. Tabii bilgisayar yazılım programları, CD, VCD ve benzeri materyalleri geliştirecek bir teknopark da daha şimdiden kurulmalıdır. Belki de sadece eğitim konusunda yayın yapan bir TV kanalı da bu süreci hızlandırabilir.Dünya Bankası ve AB fonlarının hovardaca harcanmasına son verilmelidir. Müfredat geliştirme konusunda daha önceki iktidarlar döneminde hazırlanan projeler de dikkate alınmalıdır. 
Özetin özeti Doğru işler, doğru zamanda, doğru amaçlarla yapılırsa, yapanları tarihe geçirir. Amaçtan uzaklaşıldığındaysa, YÖK örneğinde olduğu gibi sadece yarı yolda bırakmakla kalmaz, utandırır da... 
Yarın 100 Temel Eser belirleniyormuş 



</TEXT>
</DOC>
