<DOC>
<DOCNO> 258395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/gun05.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bağımsız komisyon kurulsun' 
</HEADLINE>
<TEXT>


ÖNDER YILMAZ, ELÇİN ERGÜN 

Başbakan Recep Tayyip Erdoğan, Pamukova'daki hızlandırılmış tren kazasının ardından hükümetin yıpratılmaya çalışıldığını söyledi ve rayların yenilenmesini de istedi. 
Pamukova'daki tren kazası dünkü Bakanlar Kurulu'nda ele alındı. Kazada yönetimin hatası bulunmadığını, gerekli önlemlerin aylar önce alındığını ifade eden Ulaştırma Bakanı Binali Yıldırım, "Hatanın aşırı hızdan kaynaklandığını belirledik. Alman heyet de, kazanın aşırı hız nedeniyle meydana geldiği tespitini yaptı" dedi. 

'Hükümetin üstüne gelindi' 
Kaza nedeniyle hükümetin üstüne çok gelindiğini dile getiren Erdoğan da, hükümeti haksız yere yıpratacak hiçbir şeyi kabul etmeyeceklerinin altını çizdi. Erdoğan, şunları kaydetti "Ulaştırma Bakanlığı ve TCDD uzmanlarının olmadığı bağımsız bir kurul oluşturulsun. Daha önce bu konuda çalışma yapan Prof. Aydın Erel'in de kurula katılmasını rica edin. Rapor, ülke içinden ve dışından oluşturulacak tarafsız kurullarca hazırlanmalı. Eğer hata varsa sorumlular hakkında gereğini yaparım." 
Erdoğan, toplantıda rayların durumunu da sordu. Yıldırım, yıllık ray yenilenmesinin ödenek yetersizliği nedeniyle gerçekleştirilemediği yanıtını verdi. Erdoğan da, "Rayların yenilenmesi için ne gerekiyorsa yapın. Ödenek konusunda Maliye ve Hazine bakanlarıyla görüşün. Bu kaza, yapılacak çalışmalara engel olmamalı. Yatırımları hızlandırın" dedi. Kardemir'den ray alımı konusunda da ödenek ayrılması kararlaştırıldı. 

'Adı duyulmadık uzmanlar çıkıyor' 

BAKANLAR Kurulu toplantısının ardından soruları yanıtlayan Hükümet Sözcüsü Cemil Çiçek, Türkiye'nin çok kanallı günlere geçtiğinden beri, adı sanı duyulmadık uzman kişilerin ortaya çıktığını söyleyerek, "Böyle durumlarda bir bilgi kirliliği yaşanıyor" dedi. Kamuoyunun istifa beklentileriyle ilgili, "Önce bilirkişiler çalışsın, sonra biz buradayız" diyen Çiçek, "Hızlandırılmış tren yeniden sefere konulacak mı " sorusuna da, "Bir kaza oldu diye tüm teşebbüslerden vazgeçmek mümkün değil" yanıtını verdi. Çiçek, Sağlık Bakanlığı Müsteşarı Necdet Ünüvar'ın ölü sayısına ilişkin yaptığı çelişkili açıklamaları da, "Böyle bir açıklama yetkisi yoktu" diye değerlendirdi. 

Hızı deneyerek tespit etmişler 

ŞÜKRAN ÖZÇAKMAK İstanbul 
TCDD Bölge Müdürlükleri'ne gönderilen "Trenlerin Hız Toleransı" konulu belge, hızlandırılmış trenin hızının, "deneme yanılma" yoluyla belirlendiğini ortaya çıkardı. 17 Mayıs 2004 tarihli belgeye göre, makinistlere, "tehirli olmaları halinde livre hızının yüzde 10 fazlasıyla seyir edebilme" yetkisi veriliyor. Makinistler hızı forma kaydederek gar müdürüne teslim ediyor. Form daha sonra Ticaret ve Hareket Dairesi Başkanlığı'na gönderiyor. Belgenin 5. maddesinde, "Başkanlık, formları değerlendirerek gerekli tedbirleri alacaktır" deniliyor. 

Başbakan'a suç duyurusu 

ANKARA Milliyet 
SİVİL TOPLUM kuruluşlarıyla bazı siyasi partiler, hızlandırılmış tren seferlerini başlatarak 37 kişinin ölümüne neden oldukları iddiasıyla Başbakan Recep Tayyip Erdoğan, Ulaştırma Bakanı Binali Yıldırım ve TCDD Genel Müdürü Süleyman Karaman hakkında Ankara Başsavcılığına suç duyurusunda bulundu. ÖDP, Halkevleri Derneği ve Ankara Girişimi ile Çağdaş Hukukçular Derneği Bursa Şubesi Yönetim Kurulu da Erdoğan, Yıldırım ve Karaman hakkında suç duyurusunda bulundu. 

Gardaki 'inek' afişi indirildi 

GÖKHAN KARAKAŞ İstanbul 
HAYDARPAŞA Garı'na asılan ve hızlandırılmış tren faciasının ardından da kaldırılmayan "yargılanan inek" afişi, Milliyet'in dünkü manşetinin ardından yerinden söküldü. Afişte, hızlandırılmış tren projesini eleştirenler "ineğe" benzetiliyordu. Kazanın ardından tren seferlerinin iptal edilip edilmeyeceğini açıklamayan TCDD, gardaki panolarda herhangi bir aksama olmayacağını gösterircesine sefer saatlerini yayımlandı. TCDD, sonunda sefer iptallerini panolarda duyurdu. 


</TEXT>
</DOC>
