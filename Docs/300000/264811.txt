<DOC>
<DOCNO> 264811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur34.html </URL>
<DATE> 2004/08/19/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Avukatları, tutuklu makinistler ve tren şefi için tahliye istedi 
</HEADLINE>
<TEXT>

     Sakarya'nın Pamukova İlçesi'nde meydana gelen tren kazasından sonra tutuklanan iki makinist ile bir şef için tahliye talebinde bulunuldu. 
     Bağımsız Kamu Görevlileri Sendikaları Konfederasyonu BASK Genel Başkanı Resul Akay, Bağımsız Ulaşım-Sen Genel Başkanı Çetin Özmen, Geyve Cezaevi'nde tutuklu bulunan makinistler Recep Sönmez ile Fikret Karabulut ve Tren Şefi Köksal Coşkun'un avukatlığını üstlenen BASK Hukuk Müşaviri Mustafa Kıvanç ile Pamukova'ya geldi. Sulh Ceza Mahkemesi'ne başvuran Kıvanç, müvekkilleri için tahliye talebinde bulundu. 
     Kıvanç, dilekçesinde, delillerin tamamının toplandığını, sanıkların delilleri karartma ve ortadan kaldırma ihtimalinin bulunmadığı ve sanıkların kamu görevlisi olmaları nedeniyle de kaçma ihtimallerinin bulunmadığını, tutukluluk hallerinin devam etmesi durumunda maddi ve manevi kayıplara maruz kalacaklarını belirtti. Tutuklama şartlarının ortadan kalktığını ileri süren Kıvanç, müvekkilleri hakkında tahliye kararı verilmesini istedi. 
     
</TEXT>
</DOC>
