<DOC>
<DOCNO> 259099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur18.html </URL>
<DATE> 2004/07/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ankara-İstanbul hattı uzman heyetlerin incelemelerini bekliyor 
</HEADLINE>
<TEXT>

     Ankara-İstanbul demiryolu ulaşımı Sakarya'da meydana gelen hızlandırılmış tren kazası nedeniyle bir haftadır ulaşıma kapalı durumda bulunuyor. 
     Alınan bilgiye göre, 22 Temmuz Perşembe günü Mekece-Osmaneli arasında meydana gelen tren kazasının ardından durdurulan Ankara-İstanbul arasındaki tren seferleri halen yapılamıyor. 
     Kaza bölgesinde yurtiçi ve yurtdışından uzman ekiplerinin incelemeleri ise sürüyor. Yurtiçinden uzmanların yanı sıra, Kore, Hollanda ve İspanya'dan ekipler de kazayla ilgili inceleme yapacak. Heyetler, incelemelerinin ardından kazaya ilişkin elde ettikleri bilgileri rapor edecekler. 
     Ulaştırma Bakanlığı'nın uzmanların hazırlayacağı raporları beklediği, Ankara-İstanbul demiryolunda tren seferlerinin bu raporlara göre yeniden başlatılmasına karar vereceği belirtildi. 
     Demiryolu hattının ulaşıma açılabilmesi için TCDD'nin de bazı tamirat işlerini de yapması gerekiyor. İncelemelerin sürmesi nedeniyle tamirat işleri durdurulmuştu. 
     Kaza nedeniyle, halen Yahya Kemal, Yakup Kadri, Anadolu, Ankara, Fatih, Gazi, Boğaziçi, Başkent, Cumhuriyet, Meram ve Pamukkale ekspreslerinin karşılıklı olarak seferleri yapılamıyor. 
     İç Anadolu Mavi Treni sadece Adana-Eskişehir-Adana arasında, Toros Ekspresi de Gaziantep-Eskişehir-Gaziantep arasında çalışıyor. Doğu Ekspresi ise Ankara-Kars-Ankara arasında sefer yapıyor. 
     Güney ve Vangölü ekspresleri de Eskişehir'e kadar işletiliyor ve Eskişehir-Haydarpaşa-Eskişehir arasında otobüsle bağlantı sağlanıyor. 
     
</TEXT>
</DOC>
