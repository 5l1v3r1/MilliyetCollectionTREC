<DOC>
<DOCNO> 250291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonspo15.html </URL>
<DATE> 2004/06/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ankaragücü yeni sezonun hazırlıklarına başladı... 
</HEADLINE>
<TEXT>

     Ankaragücü, yeni sezon hazırlıklarına, Beştepe Cemal Aydın Kompleksi'nde yaptığı ilk çalışmayla başladı. 
     Teknik direktör Reha Kapsal yönetiminde sezonun ilk çalışmasına çıkan sarı-lacivertli futbolcular, kondisyon ağırlıklı bir antrenman yaptılar. Antrenmana, ülkelerinde bulunan Baidoo, El Desouki ve yeni evlenen Cem Hallaçeli dışındaki tüm oyuncular katıldı. 
     Hazırlıklarını 7 Temmuz'a dek Ankara'da sürdürecek olan sarı-lacivertliler, yarın ve cuma günü sağlık kontrolünden geçecekler. 1 hafta sonra da Doç.Dr.Rüştü Güner ve ekibi tarafından testlere tabi tutulacak futbolcular, 10 Temmuz'da ikinci devre hazırlıkları için Bolu'ya hareket edecek. 
     
     3 İMZA DAHA 
     Transfer çalışmalarını sürdüren Ankaragücü, bugün 3 futbolcuya daha imza attırdı. 
     7 yıldır başkent ekibinde forma giyen Hakan Keleş, boş sözleşmeye imza atarken, Elazığspor'dan transfer edilen Kamerunlu forvet Effa Owanna 3, Vestel Manisaspor'dan alınan Murat Karakoç ise 2 yıllık sözleşme imzaladı. 
     Sarı-lacivertlilerin deneyimli futbolcusu Hakan Keleş, yeni bir teknik direktör ve yeni arkadaşlarla yeni bir heyecan yakaladıklarını ve Ankaragücü'nün başarısı için vargüçleriyle mücadele edeceklerini belirtirken, genç futbolcu Murat ise büyük bir camiaya geldiğini ve kendisine güvenenleri mahçup etmeyeceğini söyledi. 
     İmza törenine katılan kulüp ikinci başkanı Kemal Ünsal ise kadroya baktıklarında, genç ve yetenekli futbolcuları birarada gördüklerini ve birkaç takviyeyle ligde rahatlıkla mücadele edecek bir takıma sahip olacaklarını anlattı. 
     
     KAPSAL İNANÇLI 
     Ankaragücü'nün yeni teknik direktörü Reha Kapsal, ''Koşmayan futbolcunun kadromda yeri olamaz'' dedi. 
     Agresif, pres yapan ve futbolun tüm güzelliklerini sahaya yansıtan bir takım olacaklarını vurgulayan Kapsal, ''Transferde çok futbolcu alınmasına kesinlikle karşıyım. Gerekli yerlere, nokta transferler yaptığımıza inanıyorum. Zaten yetenekli ve genç oyunculardan oluşan kadromuzu, yeni transferlerimizle oldukça güçlendirdik. Birkaç dış transferle de bu kadroyu takviye edince, istediğimiz ekip hazır olacak. Sistemimize rahatlıkla uyacak oyuncu yapısına sahibiz'' diye konuştu. 
     
</TEXT>
</DOC>
