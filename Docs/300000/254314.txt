<DOC>
<DOCNO> 254314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/spor/spo15.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yıldızlar galip 
BALKAN Yıldız Bayanlar Voleybol Şampiyonası'nın üçüncü gününde Türkiye, Arnavutluk'u 3 - 0 yendi. Ay - Yıldızlı ekibimiz maçın setlerini de 25 - 13, 25 - 13 ve 25 - 14 önde kapadı. Günün diğer karşılaşmasında ise Sırbistan -Karadağ, Yunanistan'ı 3 - 0 mağlup etti. 

Pinto kaldı 
İSTANBULSPOR, iç transferde Andre Pinto ile bir yıllık sözleşme yeniledi. Genel Müdür Ergün Yücel, Teknik Direktör Erol Tok'un isteği doğrultusunda Brezilyalı oyuncu ile anlaştıklarını, transfer çalışmalarının süreceğini söyledi. 

Teselli bulduk 
İSPANYA'DAKİ Genç Erkekler Avrupa Şampiyonası finallerinde Türkiye, grubundaki ilk tur ilk maçında İsrail'e 69-59 teslim oldu. Slovakya'daki Avrupa Şampiyonası finallerinde ise genç bayanlar, İsrail'e 77-59 üstünlük sağlayarak teselli verdi. 

İlginç ödül 
GILETTE Blue II Plus Langırt Turnuvası'nın ilk ayağı yarın Erzurum'da başlayacak. Diğer etapları 18 Temmuz'da Ankara, 25 Temmuz Antalya, 1 Ağustos İzmir, 7 Ağustos İstanbul'da gerçekleştirilecek. Büyük finaller ise 8 Ağustos'ta İstanbul'da yapılacak. Şampiyonluğa uzanacak takım 10 bin doların sahibi olacak. Bölge birincisi takımlara bin dolar ve langırt masası verilecek. 

Badji imzaladı 
SAKARYASPOR, Badji El Hadji Mbaye ile iki yıllık sözleşme yaptı. Senegalli orta saha oyuncusu, imza sonrası Yeşil - Siyahlılar'ın kampına katılmak için Ankara Kızılcahamam'a gitti. Milli takımda 30 kez forma giyen 28 yaşındaki Mbaye, Suudi Arabistan'ın El Wheda takımından transfer edildi. 

Andre Antep'te 
GAZİANTEPSPOR, dış transferde Libya Milli Takımı'ndan Tarek Ettayeb ve Boşnak milli kaleci Kenan Hasegiç'in ardından, Portekiz'in Boavista kulübünden Andre ile de anlaşmaya vardı. 26 yaşında ve 1.75 boyundaki tecrübeli orta saha oyuncusu yüksek top tekniği ile dikkat çekiyor. 

Kayseri'de isimler değişti 
SÜPER Lig'in yeni takımı Kayseri Erciyesspor'un ismi Kayserispor olarak değiştirildi. 168 üyeden 89'unun katıldığı olağanüstü genel kurulda kulübün yeni ismi oy birliğiyle kabul edildi. Önceki gün 2. Lig'deki Kayserispor'un ismi de Kayseri Erciyes olarak değiştirilmişti. 

Dünya sınavı 
FULL Contact Budo - Kai Dünya Şampiyonası dün İstanbul'da başladı. Bağcılar Spor Salonu'ndaki şampiyonada Türkiye'nin yanı sıra 9 ülkeden toplam 86 sporcu mücadele ediyor. İlk gün gençler eleme müsabakaları yapılan organizasyon yarın sona erecek. 

HDK için oylama 
OLİMPİYAT Oyunları Hazırlık ve Düzenleme Kurulu'nun HDK geleceği 30 Temmuz'da belirlenecek. HDK'nın bünyesindeki üyeler, Bakan Mehmet Ali Şahin ve Belediye Başkanı Kadir Topbaş'ın da katılacağı toplantıda, kuruluşun İstanbul Büyükşehir Belediyesi'ne devredilmesi konusunu karara bağlayacak. 



</TEXT>
</DOC>
