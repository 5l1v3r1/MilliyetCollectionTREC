<DOC>
<DOCNO> 268165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko44.html </URL>
<DATE> 2004/09/01/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Memurun zam pazarlığı zorlu geçecek... 
</HEADLINE>
<TEXT>

     IMF heyeti ile üç yıllık programın detayları eylül ayı ortasında görüşülmeye başlanacak ve aynı tarihlerde memurlarla hükümet arasında da zam pazarlığı da gündeme gelecek. Ancak sendikalar zam talepleriyle hükümeti zorlayacağa benziyor. 
     Toplu sözleşme görüşmeleri öncesinde CNN TÜRK'ün sorularını yanıtlayan Türkiye Kamu-Sen Başkanı Bircan Akyıldız, memurlar arasındaki ücret farkının giderilmesini, bunun için de en düşük ücret alan memura 330 milyon liralık zam istediklerini söyledi. 
     Kamu-Sen başkanı, görüşmelerin olumsuz sonuçlanması halinde radikal eylemlere hazırlandıkları mesajını verdi. 
     
     "Eşit işe eşit ücret" 
     Ücretler açısından adaletsizlik yaşandığını vurgulayan Akyıldız, "eşit işe eşit ücret istiyoruz" diye konuştu. 
     Hükümetin yüzde 8'lik teklifine "kesinlikle olmaz" diyen Akyıldız, Yeni Türk Lirası'nın yaratabileceği enflasyon riskinin de karşılanmasını istedi. 
     
     Memur-Sen "En az yüzde 17" 
     Memur Sendikaları Konfederasyonu Memur-Sen Genel Başkanı Ahmet Aksu da, kamu çalışanları olarak yüzde 17'den az bir zammı kabul etmelerinin mümkün olmadığını belirtti. 
     Hükümetin telaffuz ettiği yüzde 8 zammı 'talihsiz bir açıklama' olarak nitelendiren Aksu, hükümet ile ilk defa toplu görüşme masasına oturacaklarını da hatırlatarak, görüşmelerde amaçlarının memurların sorunlarını ileterek karşılıklı çözüm bulmaya çalışmak olduğunu anlattı. 
     
     İkramiye talebi 
     Aksu, görüşmelerde, kamu çalışanlarına yılda iki kez bir maaş tutarında ikramiye verilmesini isteyeceklerini de belirterek, kira yardımı ve aile-çocuk yardımlarının da gözden geçirilmesini talep edeceklerini sözlerine ekledi. 
     
</TEXT>
</DOC>
