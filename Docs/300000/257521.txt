<DOC>
<DOCNO> 257521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/siyaset/siy01.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Özal eleştirisi 
</HEADLINE>
<TEXT>


Turgut Özal'ın 1987'den sonra popülizme yöneldiğini iddia eden Nesrin Nas, ANAP'ın isminde değişiklik yapmayı düşündüklerini söyledi 

HAKAN ŞANLITÜRÜK Ankara 


ANAP Genel Başkanı Nesrin Nas "1983'teki Turgut Özal 1987'de olsaydı Türkiye'nin bir dolu sorunu daha çözülürdü. Özal 1987'den sonra korkuya kapılıp popülizme yöneldi" dedi. Nas, ANAP'ın adının sürekli yolsuzluklarla anılması nedeniyle parti isminde değişiklik yapmayı bile düşündüklerini kaydetti. 
1983'te kurulan ve 2002'de ilk kez Meclis dışında kalan ANAP'ı toparlamak için çalışmalar yaptığını kaydeden Nas, Özal'ı popülizme yönelten nedenleri üç başlıkta topladı. Bu maddeleri "parti içi muhalefet", "Süleyman Demirel, Bülent Ecevit gibi eski siyasilerin siyasi yasağının kalkması" ve "dış faktörler" olarak sıralayan Nas, tarım teşvikleri, seçim kanunu değişikliği, bütçe disiplininin boşlanması, ihracat teşvikleri ve af uygulamalarını da popülist yaklaşımlara örnek gösterdi. 
1983 - 1987 arasında Özallı ANAP'ın muhteşem işler yaptığını, ancak siyasi kaygılar nedeniyle bu gidişin 1987 sonrası popülizme kaydığını savunan Nas şöyle devam etti 
"Daha önce dört eğilim diye bilinenler, bu partide kimliklerini muhafaza ederek bulunuyordu. Teşkilatlar paylaşılmıştı. Bir tarafın ağır bastığı durumlarda öbür taraflar isyan ediyordu. Şu anda etrafında toplanacağımız ilkeleri belirledik. ANAP'ın misyonu, ilkeleri ve kimliği var. Bunları paylaşanlarla ortak amaç için bir arada bulunuyoruz. Geçmişte ANAP'ın yaşadığı sıkıntılar artık AKP'de mevcut." 

Kötü miras 
Nas, ANAP'ın yolsuzluklarla anılmasından rahatsızlık duyduklarını da açıkladı. Nas, "Kötü mirasın üzerimizde kalmasına sebep olanların hiçbiri bugün partide değil" dedi. 


</TEXT>
</DOC>
