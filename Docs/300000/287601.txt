<DOC>
<DOCNO> 287601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/ekonomi/eko02.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gökkafes tavrı doğru' 
</HEADLINE>
<TEXT>


Başbakan Yardımcısı Abdüllatif Şener, "Başbakan Tayyip Erdoğan'ın Süzer Plaza'daki toplantıya katılmaması doğru bir tercih. Bina hakkında yıkım kararı olsaydı ben de toplantıya gelmezdim" dedi 

EKONOMİ SERVİSİ 

Devlet Bakanı ve Başbakan Yardımcısı Abdüllatif Şener, Başbakan Erdoğan'ın Gökkafes olarak bilinen Süzer Plaza'daki The Ritz Carlton Oteli 'Konut Finansmanı ve Türkiye Konferansı'na katılmamasının 'doğru bir tercih' olduğunu söyledi. Şener, "Şu anda bina hakkında mahkemelerden yıkım kararı olsaydı, ben de gelmezdim" dedi. 
Bilindiği gibi, söz konusu toplantının Süzer Plaza'da düzenleneceğinin 'son anda' farkedilmesi üzerine, İstanbul Büyükşehir Belediye Başkanı olduğu dönemde, binanın yapılmaması için çok uğraşan Başbakan Erdoğan, toplantıya katılmaktan vazgeçmişti. 
Milliyet'in dünkü nüshasında manşetten duyurduğu 'katılmama' olayına neden olan Süzer Plaza'nın yapımı için, Türkiye tarihinde bir ilk gerçekleştirilmiş, Büyükşehir ve Beyoğlu belediyelerinin engelini aşmak için, inşaat bölgesi, ANAP hükümeti tarafından Şişli Belediyesi'ne bağlanarak, dönemin Şişli Belediye Başkanı Gülay Aslıtürk'ten izin çıkarılmıştı. O dönemde Büyükşehir Belediye Başkanı olan Erdoğan'ın engelleme çabaları sonuç verememişti. Erdoğan'ın toplantıya katılmaması, 'imar usulsüzlüğünü protesto' ettiği yorumlarına yol açtı. 

'Ben de gelmezdim' 
Konu, Başbakan'ın katılmadığı konferansın dünkü bölümünde de gündeme geldi. Başbakan Yardımcısı Abdüllatif Şener, "Sayın Başbakan'ın tercihi doğru bir tercih. Şu anda bina hakkında mahkemelerden yıkım kararı olsaydı ben de gelmezdim" diye konuştu. SPK'nın da bu binada yeri bulunduğunun anımsatılması üzerine Şener şöyle konuştu "Bu ayrı bir konu. Kentbank Fon'a devredildikten sonra, TMSF tarafından satışa çıkarılan bir yer, bir kamu kuruluşu olan SPK tarafından alındı. O süreci çok farklı boyutlarda değerlendirmek lazım. Ama dediğim gibi bir yıkım kararı olmadığı için, bir de böyle önemli bir programı aksatmamak için geldim" dedi. 


</TEXT>
</DOC>
