<DOC>
<DOCNO> 280491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas25.html </URL>
<DATE> 2004/10/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Çocuklarda işitme kaybına dikkat .. 
</HEADLINE>
<TEXT>

     Çocuklarda işitme kayıplarının çok önemli olduğu ve erken teşhisin tedaviyi kolaylaştıracağı, ancak cihaz seçimi ve alımında mutlaka uzmanın önerisinin yerine getirilmesi gerektiği bildirildi. 
     Hatay Tabip Odası'nın İl Sağlık Müdürlüğü'nün işbirliğiyle düzenlediği ''Çocukluk Yaş Grubu İşitme Kayıplarına Yaklaşım'' konulu seminer, Antakya Belediyesi'nde yapıldı. 
     Seminerde, Hacettepe Üniversitesi Tıp Fakültesi Kulak Burun Boğaz Anabilim Dalı öğretim üyeleri Prof. Dr. Levent Sennaroğlu, ''Çocukluk Çağı İşitme Kayıplarının Etiyolojisi'', Doç. Dr. Gonca Sennaroğlu ''Tarama Testleri, İşitme Cihazı ve Uygulamalar'', Dr. Esra Yücel ''Rehabilitasyon Teknikleri'' konusunda bilgi verdi. 
     Doç. Dr. Gonca Sennaroğlu, çocuklarda işitme kaybının giderilmesinde erken teşhis kadar cihaz kullanımının da önemi bulunduğuna dikkati çekerek, şöyle devam etti 
     ''Ülkemizde ne yazık ki ABD ve AB ülkelerinde kullanılmayan eski sistem işitme cihazları bile fahiş fiyatlarla satılıyor. Denetim yok. Bu konuda simsarlar var. Çarşıdan pazardan mal alır gibi cihaz alınmamalı. Aileler bu konuda çok dikkatli olmalı. Daha ucuz denilerek uygun olmayan cihazlar satın alınmamalı. Alınan cihazların özellikleri ve kalitesi çocukların işitmesini etkiler. Mutlaka uzmanın önerisi dikkate alınmalı.'' Prof. Dr. Levent Sennaroğlu da işitme kayıpları konusunun Türkiye için önemli ve güncel bir konu olduğunu belirterek, ''İdeal olan işitme kaybını doğuştan tespit etmek ve birkaç ay içinde işitme cihazının kullanılmasına başlanmasıdır. Ne kadar gecikme olursa başarı şansı da o kadar azalıyor'' uyarısında bulundu. 
     Prof. Dr. Sennaroğlu, işitme kaybının birçok sağlık sorununu da beraberinde getirebileceğini ifade ederek, gelişmiş ülkelerde bebeklerin yüzde 90'ına yakın bölümünün testten geçirildiğini, Türkiye'de ise bu konuda henüz yaygınlaşmış bir anlayışın bulunmadığını anlattı. 
     Toplantıya çok sayıda hekim katıldı. 
     
</TEXT>
</DOC>
