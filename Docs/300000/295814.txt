<DOC>
<DOCNO> 295814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun31.html </URL>
<DATE> 2004/12/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan, Türkiye'nin kırmızı çizgilerini Le Monde'a açıkladı... 
</HEADLINE>
<TEXT>

     Başbakan Recep Tayyip Erdoğan, Türkiye'nin, AB ile tam üyelik müzakerelerini başlatmak için Rum kesimini tanımaya yönelik bir talebi kabul etmeyeceğini bildirdi. 
     Erdoğan, Fransa'da yayımlanan Le Monde gazetesinin yarınki sayısında yer alan demecinde, Türkiye'nin AB'ye üyelik süreci ve Kıbrıs ile ilgili soruları yanıtladı. 
     Başbakan Erdoğan, ''AB Brüksel zirvesinden çıkacak kararda, Türkiye'ye net bir tarih ve tam üyelik önerilmesi gerektiğini'' ifade etti. 
     Türkiye'nin Kıbrıs Rum Yönetimi'ni tanıyıp tanımayacağına ilişkin bir soru üzerine Erdoğan, ''Hayır. Kıbrıs'ta barışçıl bir çözüm için elinden geleni yapan taraf olarak bize bu sorunun sorulmasını adil bulmuyoruz'' dedi. 
     ''Türkiye'nin, müzakerelerin başlaması için Rum kesiminin tanınmasına yönelik bir talebi kabul etmeyeceğini'' bildiren Erdoğan, ''Sadece BM, bizden Rum kesimini tanımamızı isteyebilir, bu konunun AB ile ilgisi yok. Bunu 17 Aralık tarihinden önce tartışmak istemiyoruz, Kıbrıs konusu 17 Aralık öncesi ortaya atılamaz'' diye konuştu. Erdoğan, AB'nin Güney Kıbrıs'ı üyeliğe kabul ederek ''hata yaptığını'' ifade etti. 
     AB'ye tam üyelik yerine Türkiye'ye başka seçenekler sunulmasını kabul etmeyeceklerini bildiren Başbakan Erdoğan, ''oyunun ortasında kuralın değiştirilemeyeceğini'' vurguladı. Erdoğan, ''İmtiyazlı ortaklığı kabul etmemiz söz konusu değil'' dedi. 
     Müzakere tarihine ilişkin bir soru üzerine, tarihin bu zirvede kararlaştırılması gerektiğini kaydeden Erdoğan, kararın başka bir zirveye bırakılmasının kabul edilemeyeceğini belirtti. 
     Türkiye'nin kriterleri yerine getirdiğini hatırlatan Erdoğan, ''Eğer AB bir Hıristiyan kulübü değilse, Türk halkının Müslüman karakteri, üyelik için sorun olmamalı'' dedi. 
     Erdoğan, Türkiye'nin AGİT, NATO, Avrupa Konseyi ve OECD gibi uluslararası örgütlere üye olduğunu hatırlatarak, İslam ve demokrasiyi bağdaştıran Türkiye'nin medeniyetler çatışmasını önlemede de son derece önemli bir rol oynadığını ifade etti. 
     
</TEXT>
</DOC>
