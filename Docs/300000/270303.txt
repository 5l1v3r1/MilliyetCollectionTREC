<DOC>
<DOCNO> 270303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yazar/akyol.html </URL>
<DATE> 2004/09/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hukuk ve YÖK 
</HEADLINE>
<TEXT>


AKADEMİK hayatımızda "Kemaller" deyince herkes Kemal Gürüz ve Kemal Alemdaroğlu'nu hatırlar. Çok uyumlu iki dost. Her zaman birbirine destek oldular. Bunun bir örneği, İÜ'ye bağlı Kardiyoloji Enstitüsü'nün eritilmesidir. 
Enstitü 1983'te beş tane ana bilim dalıyla kuruldu. Rektör Alemdaroğlu bu bilim dallarını kapatarak Cerrahpaşa'ya taşımak istiyor. Böylece bir klinik durumuna düşecek olan Kardiyoloji Enstitüsü zamanla kapanacak, geriye sekiz bin metre kare kullanım alanlı koca bir taşınmaz mülk kalacaktı. 
Alemdaroğlu'nun bu kararını Kemal Gürüz'ün YÖK'ü de 11 Aralık 2002 tarihinde onayladı. 
Enstitü'de çalışan bilim adamları mahkemeye gittiler. Mahkeme "yürütmeyi durdurma" kararı verdi. Ama Alemdaroğlu uygulamadı. 
Ve YÖK Başkanlığı'na bir Anayasa profesörü atandı Erdoğan Teziç... 
Ve YÖK'te yeni atamalarla hukukçuların ağırlığı arttı... 
Ve 'yeni' YÖK, Alemdaroğlu'na resmen yazı yazdı "Hukuka uy, yürütmeyi durdurma kararını uygula, Kardiyoloji Enstitüsü'nde kapattığın ana bilim dallarını aç 

ALEMDAROĞLU, 'yeni 28 Nisanlar'la hükümetlere meydan okuyan, 'yüz bin şehitle Yunanistan'ı fetheden' bir kahraman Bu konuda da geri adım atmadı, "ödün vermedi." 
Karara uymuş görünüp Enstitü'yü boşaltmaya devam etti 19 Şubat 2004 tarihinde resmi bir "duyuru" yayımlatarak çeşitli ana bilim dallarını ve temel servisleri Enstitü'den alıp Cerrahpaşa'ya bağladı 
YÖK 3 Mart'ta Alemdaroğlu'na bir yazı göndererek, "Kardiyoloji Enstitüsü'nün tüm cihaz ve aletlerinin İÜ Cerrahpaşa Tıp Fakültesi'ne taşındığını", bunun mahkeme kararlarına aykırı olduğunu belirtti ve "Kardiyoloji Enstitüsü'nün bütünüyle eski yapısına kavuşturulmasını" istedi. 
Alemdaroğlu yine "ödün vermedi", 15 Mart tarihinde bir "duyuru" daha yayımlayarak 'boşaltma' işlemini sürdürdü 
Koca Enstitü'de şimdi sadece klinik hizmetleri verilebiliyor ve bundan dolayı Alemdaroğlu, "İşte Enstitü açık, kapatmadık ki..." diyor. 
Halbuki Enstitü artık 'enstitü' değil, klinik... 

ANAYASA Profesörü Teziç bu duruma seyirci kalabilir miydi YÖK'ü topladı. 6'ya karşı 12 üye Alemdaroğlu'nun hukuku ihlal ettiği sonucuna vardı. Bu 12 üyenin büyük çoğunluğunun 'yeni' ve hukukçu olması ilgi çekici 
Ve YÖK, Cumhurhurbaşkanı Sezer'e resmi yazı gönderdi Yazıda, alınmış bir karar için onay talep edilmiyor, sadece "denetim raporu" Cumhurbaşkanı'na iletiliyor, tayin makamı olarak kararı Cumhurbaşkanı'nın vermesi talep ediliyor. 
Sezer önceki akşam hem Teziç'le hem Alemdaroğlu'yla görüştü ne konuştular bilmiyoruz. 
Anayasa profesörü Teziç, hukuk ihlali olarak gördüğü bir durum karşısında susmadı. Peki Anayasa Mahkemesi Başkanlığı'ndan gelen Sezer susabilecek mi 
"Ama Kemal Alemdaroğlu Atatürkçü .." 
Fakat meselenin Atatürk'le ne ilgisi var Hatta büyük sosyolog Weber'in sözlerini hatırlamalıyız 
"Kurucu karizmanın hukuktan üstün tutulması, hukukun kurumlaşmasını, rutinleşmesini geciktirir." 
Kimse hukuka karşı Atatürk'ün kurucu karizmasını istismar etmesin. Hukuk ne diyorsa o olsun... Bakalım Sayın Sezer ne diyecek 



</TEXT>
</DOC>
