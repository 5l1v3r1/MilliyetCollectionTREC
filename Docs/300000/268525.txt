<DOC>
<DOCNO> 268525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur16.html </URL>
<DATE> 2004/09/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kuzenini bıçaklayarak öldürdü, kişilik sorunu yaşadığını söyledi 
</HEADLINE>
<TEXT>

     Mustafa İNSAN MERSİN, DHA 
MERSİN'de geçen hafta 83 yerinden bıçaklanmış halde cesedi bulunan 21 yaşındaki Ganimet Çıldır'ın katil zanlısı olarak amcasının oğlu 30 yaşındaki Atilla Çıldır yakalandı. Çıldır, cinayetle ilgili bir şey hatırlamadığını belirterek, cinayeti farklı kişiliğe büründüğü bir sırada işlemiş olabileceğini öne sürdü. 
     Yenimahalle Fasih Kayabali Caddesi Çıldır Apartmanı'ndaki dairede kardeşleriyle birlikte yaşayan Ganimet Çıldır, eve gelen kardeşi 18 yaşındaki Bekir Çıldır tarafından ölü bulundu. İhbar üzerine eve gelen polisin yaptığı incelemede, bir psikolojik rahatsızlığı nedeniyle tedavi de gördüğü belirlenen Ganimet Çıldır'ın 83 yerinden bıçaklanarak öldürüldüğü belirlendi. Evdeki kapı ve pencerelerde zorlama veya kilitlerde kırılma olmadığı belirlendi. Bu nedenle cinayetin Çıldır'ın tanıdığı bir kişi tarafından işlenmiş olabileceği üzerinde duruldu. Bu arada, Ganimet'in amcasının oğlu Atilla Çıldır'ın bir portakal bahçesinde kanlı gömleği bulundu. Gömlekteki kanın tahlili sonucu Ganimet'in kan grubuyla aynı olduğu belirlendi. 
     
     İÇİNCE KİMLİK BUNALIMINA GİRİYORUM 
     Soruşturmayı yürüten polis, cinayet zanlısı olarak Atilla Çıldır'ı aramaya başladı. Bu arada, ailesinin de aradığı Çıldır, Tozkoparan Mahallesi'nde bir arkadaşının evinde yaralı bulundu. Kendini karnından bıçaklayarak yaraladığı belirlenen Çıldır'ı hastaneye götüren ailesi, polise de haber verdi. Hastanedeki tedavisinden sonra gözaltına alınan Atilla Çıldır, önce suçunu kabul ederek, cinayeti işlediğini söyledi. Ancak, sorgulama sırasında ifadesini değiştirerek, kişilik sorunu yaşadığını öne sürerek, "Alkol aldığım zaman kimlik bunalımına giriyorum. Farklı bir kişiliğe bürünüyorum. Cinayeti, Kenan iken, Kenan kimliğiyle işlediğim için bıçağı nereye attığımı bilmiyorum'' dediği öğrenildi. 
     Olayda kullanılan bıçağı bulamayan polis, soruşturmayı sürdürüyor. 
     
</TEXT>
</DOC>
