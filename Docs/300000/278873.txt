<DOC>
<DOCNO> 278873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun14.html </URL>
<DATE> 2004/10/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fransa, Türkiye'yi tartışıyor... 
</HEADLINE>
<TEXT>

     Fransa'da Türkiye'nin AB üyeliğine ilişkin tartışmalar tüm hızla sürüyor. İktidardaki partiden gelen "Parlamento'da görüşme artı oylama" çağrıları üzerine Başbakan Jean Pierre Raffarin, parlamentoda bir görüşme yapılacağını söyledi. Fransız basını, görüşmenin Türkiye ile müzakerelere ilişkin kararın verileceği 17 Aralık'taki AB zirvesi öncesi yapılıp yapılmayacağını tartışıyor. 
     İktidardaki Halkın Hareketi Birliği UMP üyesi 50 kadar milletvekili, muhalefetteki Sosyalist Partisi'nin ikinci adamı Laurent Fabius ve Fransa Demokrasi Birliği UDF lideri François Bayrou'nun çağrılarına katılarak Türkiye'nin üyeliği konusunda Parlamentoda bir görüşme ve bunun ardından bir oylama yapılmasını talep etti. 
     Bu çağrılara yanıt veren Fransa Başbakanı Jean Pierre Raffarin de cumartesi günü yaptığı bir açıklamada Parlamento'da bir görüşme yapılması sözünü verdi. Raffarin, görüşme için "Parlamento'da olacak, ülkede olacak, olması lazım" diye konuştu. 
     
     LE MONDE'UN YORUMU 

     Tartışmaları çok yakında izleyen Fransız gazetelerinden Le Monde, Başbakan'ın bir görüşme yapılacağını belirtirken bunun 17 Aralık öncesi gerçekleşmesini dışlamadığına dikkat çekti. Raffarin'in oylama yapılmasından yana olup olmadığını belirtmediğine de işaret eden gazete, parlamentoda yapılabilecek bir oylamada "hayır" çıkmasının her zaman Türkiye'nin üyeliğinden yana tutum alan Cumhurbaşkanı Jacques Chirac'ın tumu üzerinde güçlü bir etkisi olabileceğini öne sürdü. 
     Le Monde, Chirac'ın, Türkiye'nin üyeliğinin Avrupa Anayası referandumunu tehlikeye atmaması için Türkiye için ayrı bir referandum yapılacağını belirterek bu amaçla Fransa Anayasası'nda değişiklik önerdiğini anımsattı. Gazete, Başbakan Raffarin'in ise Türkiye ile müzakerelerin uzun süreceğini, Türkiye'nin üyeliğinin kesin olmadığını söylediğini anımsattı. 
     
     LE FİGARO 

     Le Figaro ise Başbakan Raffarin'in, bir oylama istemediğini savunurken, başbakanın çevresinin görüşmenin "17 Aralık öncesi gerçekleşmeyeceğini" söylediğine de dikkat çekti. Gazete, Raffarin'in bu yaklaşımına karşın UMP'nin çok sayıda milletvekilinin görüşmenin zirve öncesi yapılması yolundaki çağrılarını sürdürdüklerini kaydetti. 
     UMP'de Jacques Chirac'ın tutumuna yönelik tepkilerin giderek arttığını ifade eden gazete, bazı UMP milletvekillerinin "oylama yoksa görüşmeye karşıyız" yolundaki açıklamalarına da yer verirken, bu tumunun parti içerisinde azınlıkta olup olmadığının henüz bilinmediğini kaydetti. Gazete, UMP grup başkan vekili Bernard Accoyer'in, görüşmenin yapılmasına destek verirken oylama konusunda görüş belirtmediğini bildirdi. 

ANKA 

     
</TEXT>
</DOC>
