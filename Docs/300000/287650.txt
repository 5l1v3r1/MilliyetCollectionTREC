<DOC>
<DOCNO> 287650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/akyol.html </URL>
<DATE> 2004/11/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Atatürk'ü okumak 
</HEADLINE>
<TEXT>


MİLLİ Mücadele'yi başlatan "ilk beşler"in ilki Ali Fuat Paşa'dır. 15 Mart 1919'da Konya'ya gelmiştir. 19 Nisan'da Kazım Karabekir Trabzon'a çıkarak Erzurum'a geçmiştir. 
19 Mayıs'ta Mustafa Kemal Paşa, yanında Refet Paşa olduğu halde, Samsun'a çıkmıştır. 11 Haziran'da Rauf Orbay Ankara'ya gelerek Milli Mücadele'ye katılmıştır. 
Hepsi, sadece Mustafa Kemal'in liderlik yapabileceğini kabul etmektedir. Kazım Karabekir, Erzurum Kongresi'nde Mustafa Kemal'in liderliğini tescil ettirmiştir. Rauf Orbay yeni devletin ilk başvekilidir... 
Zaferden sonra dördünün de yolu Gazi'yle ayrılmıştır... 

1927 şartlarında okuduğu "Nutuk"ta Gazi, onları "hain" diye suçlar Rauf Orbay yurtdışına kaçmıştır. Karabekir'i ordu ve İnönü idamdan kurtarabilmiştir... "Takrir-i Sükun"un dehşet devridir. 
1935 yılına gelindiğinde... Rejim oturmuştur. Atatürk, "sınıf arkadaşı" Ali Fuat'ı çağırır. Rauf, Karabekir ve Refet'le barışmak, gönüllerini almak istediğini söyler. 
Ali Fuat büyük bir heyecanla harekete geçer. Fakat, barışma sevinciyle Ankara'ya gelen Rauf'un Gazi'yle görüşmesini 'birileri' engeller. 
Dolmabahçe'de Karabekir'in Gazi'yle görüşmesini de 'birileri' engeller. 
Milli kahramanların barışması, Ali Fuat Paşa'nın deyimiyle, "Gazi'nin etrafındakilerin kötü niyeti sebebiyle mümkün olmamıştı." Siyasi Hatıralar, II, sf.247 
Sonra Atatürk yatağa düşecektir zaten... 

İSMET Paşa, başvekillikten uzaklaştırıldıktan sonra, Atatürk'ü son defa 6 Mart 1938'de, yeni başvekil Celal Bayar'la birlikte hasta yatağında görebilmişti. İkisi de çok arzu ettiği halde, bir daha görüşemediler, 'birileri' bunu engelledi 
Hatta İnönü, Atatürk'ü görmeye İstanbul'a giderse 'birileri' tarafından öldürüleceği lafları yayıldı 
Bu laflar gerçekçi değildi ama İçişleri Bakanı Şükrü Kaya'nın "herkesi takip ettirdiğini ve muhalifleri tazip ettiğini", hatta "hayat endişesi" yarattığını İnönü'nün kendisi söylüyor Defterler, I, sf. 258 
İnönü Cumhurbaşkanı olunca, Atatürk'ün çok arzuladığı "kahramanların barışması"nı gerçekleştirdi. Karabekir'i Meclis Başkanı yaptı mesela... 
Bugün Çetin Yetkin gibi ideologlar, bunun için İnönü'yü "karşı devrimci" diye suçluyor 
Atatürk 1927'de "Nutuk"ta hainlikle suçladığı kadrodan Ali Fuat Paşa'yı 1933'te, Refet Paşa'yı 1935'te milletvekili yapmıştı zaten. Diğerleriyle de barışmak istiyordu. 
Bu işi İnönü yapınca neden "karşı devrimci" oluyor 

BAŞKA bir soru Atatürk 1927 şartlarında Karabekir ve arkadaşlarına "harici düşmanların emellerine hizmet eden hainler" şeklinde suçladı diye, bugün biz de "Milli Mücadele'nin ilk beşler"inin dördünün hain çıktığını mı söyleyeceğiz 
Bu sorular bizi 'bilimsel' bir meseleye götürüyor "Atatürk'ü doğru okumak " 
Atatürk'ün söz ve davranışlarını tarihsel bağlamlarından kopararak ele alırsanız, ortaya işinize geldiği gibi bir 'Atatürk' çıkarırsınız. Sosyalist, liberal, Avrupacı, Avrupa karşıtı, darbeci, demokrat, dindar, pozitivist, hümanist, ırkçı Atatürk kurguları 
Ve tarihi de istediğiniz gibi çarpıtırsınız 
Atatürk ve arkadaşları bir "büyük tarih kitabı"dır İmparatorluğun çöküşü, Cihan Savaşı, vatanın işgali, Milli Mücadele, yeni devletin kurulması gibi, tek bir tanesi bile bir nesle 'büyük' gelecek muazzam hadiseleri yaşamışlar ve 1919'dan sonra da yön vermişlerdir. 
Okumalıyız, anlamalıyız... Atatürk ve arkadaşlarını "tarih içinde" anlamak, varoluşumuzu ve geleceğimizi anlamak demektir. 



</TEXT>
</DOC>
