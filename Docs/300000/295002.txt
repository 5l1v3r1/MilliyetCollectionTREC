<DOC>
<DOCNO> 295002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur13.html </URL>
<DATE> 2004/12/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Giresun'da kar yağışı, Eğribel Geçidi'nde trafiği aksatıyor... 
</HEADLINE>
<TEXT>

     Giresun'un yüksek kesimlerinde gece başlayan kar yağışı, Dereli-Şebinkarahisar karayolundaki Eğribel Geçidi'nde trafiği zaman zaman olumsuz etkiliyor. 
     Karayolları Giresun Şube Şefliği yetkilileri, AA muhabirine yaptıkları açıklamada, Dereli-Şebinkarahisar karayolundaki 2 bin 220 rakımlı Eğribel Geçidi'nde, kar kalınlığının yer yer 1 metreye yükseldiğini belirtti. 
     Giresun'un iç kesimindeki Şebinkarahisar, Alucra, Çamoluk ilçeleri ve Sivas ile bağlantıyı sağlayan Eğribel Geçidi'ni açık tutmak için aralıksız kar mücadelesi çalışması yaptıklarını ifade eden yetkililer, bölgede kar yağışının zaman zaman ulaşımın aksamasına neden olduğunu kaydetti. 
     Yetkililer, Şebinkarahisar ve Dereli ilçelerinde, yanında zincir, çekme halatı ve takoz bulundurmayan sürücülerin Eğribel Geçidi yönünde yola devam etmelerine izin verilmediğini belirtti. 
     
</TEXT>
</DOC>
