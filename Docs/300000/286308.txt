<DOC>
<DOCNO> 286308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun08.html </URL>
<DATE> 2004/11/05/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
ABD seçimi kanser etti... Kerry'nin yardımcısının eşi kanserine yakalandı 
</HEADLINE>
<TEXT>

     ABD başkanlık seçimini kaybeden Demokrat Parti'nin başkan yardımcısı adayı senatör John Edwards'ın eşi Elizabeth Edwards'ın meme kanserine yakalandığı açıklandı. 
     Edwards çiftinin sözcüsü David Ginsberg, bayan Edwards'ın geçen hafta seçim kampanyası sırasında sağ memesinde bir kitle tespit ettiğini ve aile doktorunun tavsiyesiyle Boston'da bir hastanede yapılan biyopsi sonucunda meme kanserine yakalandığının belirlendiğini söyledi. 
     Hastalığın ne kadar ilerlediğinin ve hangi tedavi yönteminin kullanılacağının belirlenmesi için 55 yaşındaki bayan Edwards'ın bir dizi testten daha geçeceği belirtildi. 
     Senatör John Edwards da yazılı açıklamasında, ''Elizabeth, çok güçlü bir insan. Bu hastalığı yeneceğiz'' dedi. 
     Çiftin yakınları, seçim kampanyasından dolayı bayan Edwards'ın çok gergin zamanlar geçirdiğini söylediler. 
     
</TEXT>
</DOC>
