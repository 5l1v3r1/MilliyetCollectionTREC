<DOC>
<DOCNO> 252423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/soneko11.html </URL>
<DATE> 2004/07/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
IMF Programı 43.5 milyar dolar dış borç üretti 
</HEADLINE>
<TEXT>

     Türkiye yüksek borçluluğa çözüm bulmak amacıyla 2000 yılı başından itibaren uygulamaya başladığı IMF destekli ekonomik programdan, iç borçlarda olduğu gibi dış borçlarda da hayal kırıklığı yaşayarak çıkıyor. Eğer süresi uzatılmaz ise Şubat 2005'te sona erecek olan ekonomik program geride borç dağları bırakarak sona erecek. 
     Hazine Müsteşarlığı'nın verilerine göre ekonomik programın uygulanmaya başlandığı 1999 yılı sonunda 103 milyar dolar olan Türkiye'nin dış borç stoku, Mart 2004 sonunda 146.5 milyar dolara kadar yükseldi. Söz konusu dönemde dış borç stoktunda 43.5 milyar dolarlık bir büyüme kaydedildi. Dış borç stokunun 1999 yılı sonunda yüzde 55.3 olan GSMH'ye oranı, 2000 yılında yüzde 59'a, 2001 yılında yüzde 79.1'e yükseldi. 2003 yılı sonunda yüzde 61.5 olarak gerçekleşti. Mart sonu itibariyle dış borç stoku ise yine mart sonu itibariyle yıllık dönemdeki GSMH'nin yüzde 56.3'ü olarak hesaplandı. Bu ekonomik büyümesini sağlayabilmesi için dış borçlanmaya gitmek zorunda olduğu belirtilen Türkiye'nin ekonomisindeki büyümenin dış borçlarındaki büyümenin oldukça gerisinde kaldığını gösteriyor. 
     Dış borçlanmada da yük kamu kesiminin üzerinde kaldı. 
     Krizde özellikle batık bankalardan kaynaklanan tüm yükleri üstlenen kamu kesiminin Merkez Bankası da dahil dış borç stoku 36 milyar 550 milyon dolar artarak 52.7 milyar dolardan 89.3 milyar dolara kadar yükseldi. Söz konusu artışın 26.9 milyar doları Hazine'nin, 9.7 milyar doları ise Merkez Bankası'nın dış borçlarındaki artıştan kaynaklandı. 
     Kasım 2000 ve Şubat 2001 krizlerinde önemli sorumluluğu bulunuğu iddia edilen IMF ve Dünya Bankası gibi uluslararası kuruluşlardan kullanılan borçlardan dış borç stokundaki büyümeyi hızlandırdı. Program döneminde Türkiye'nin uluslararası kuruluşlara olan borçları 24.4 milyar dolar artarak 8.8 milyar dolardan 32.2 milyar dolara kadar çıktı. 
     Söz konusu dönemde bankalar dahil özel sektörün dış borçlarındaki artış ise 6 milyar dolarda kaldı. Özel sektörün 1999 yılı sonunda 27.4 milyar dolar olan dış borçları, bu yıl mart ayı sonunda 33.3 milyar dolara yükseldi. Program döneminde, el konulan bankalar nedeniyle bir kısım dış borcu dolaylı olarak kamunun üzerinde kalan bankacılık sektörünün orta ve uzun vadesi dış borçları 1.6 milyar dolar azalarak 4.8 milyar dolardan 3.2 milyar dolara gerilerken, bankacılık dışı finansal kesimin borçları 625 milyon dolar azaldı. Bankacılık kesiminin kısa vadeli dış borçları ise 3.2 milyar dolarlık azalmayla 10 milyar dolara indi. 
     Finans kesimi dışındaki özel sektörün orta ve uzun vadeli dış borçları ise ise 8.2 milyar dolar artarak 28.1 milyar dolara, kısa vadeli dış borçları ise 1.9 milyar dolar artarak 11 milyar dolara çıktı. 
     
     TAHVİL BORÇLARI 10.5 MİLYAR DOLAR ARTTI 

     Program döneminde, Türkiye ağırlıklı olarak IMF ve Dünya Bankası'na borçlu hale gelirken, uluslararası piyasalara yapılan tahvil ihraçlarıyla gerçekleştirilen borçlarda ise 10.5 milyar dolarlık büyüme yaşandı. 
     Türkiye'nin eurobond borçları 18.7 milyar dolardan 27.2 milyar dolara kadar yükseldi. 
     Türkiye'nin uluslararası ticari bankalardan kullandığı krediler 5.6 milyar dolar, kıyı bankalarına olan borçları 1 milyar dolar artarken, bankacılık dışı finans kuruluşlarına olan borçlarında ise 4 milyar dolarlık azalış yaşandı. 
ANKA 

     
</TEXT>
</DOC>
