<DOC>
<DOCNO> 265474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonsiy01.html </URL>
<DATE> 2004/08/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdoğan Hortumcuya giden kesildi, şimdi sahibine, halka gidiyor 
</HEADLINE>
<TEXT>

     Adem Kadam AA 

Başbakan Recep Tayyip Erdoğan, Türkiye'nin geleceğinin aydınlık olduğunu belirterek, 17 Aralık'ta Avrupa Birliği AB müzakere sürecinin onayı alındıktan sonra Türkiye'nin yeni bir dönemi yaşayacağını söyledi. 
     Tatilini Rize'nin Güneysu ilçesinde geçiren Başbakan Erdoğan, 5. Handüzü Yaylası Şenlikleri'ne katıldı. 
     Başbakan Erdoğan, burada yaptığı konuşmada, bölgenin sorunlarına değinerek, Karadeniz Sahil Yolunu'nun 2005 yılı sonunda tamamlanacağını ve çay üreticilerine ödemelerin sürgün sonunda yapılacağını söyledi. 
     Erdoğan, köy yollarının devlet ve millet kaynaşmasıyla çamurdan kurtarılacağını da ifade etti. Vatandaşlardan, evlerini yaparken doğal güzelliğe uygun davranmalarını isteyen Erdoğan, ''Evlerinizi Rize kültüründeki dede-baba evleri gibi niye yapmıyorsunuz, beğenmiyor musunuz Ben öyle yaptım. Böyle çirkin, ucube evleri yaparak inanın bu güzel Rize'yi mahvediyorsunuz'' diye konuştu. 
     Vatandaşların eski tip evlerin yanabileceğini söylemesi üzerine de Erdoğan, ''Yanmaz'' dedi. 
     
     ''SİZİ ALDATAN OLMAK İSTEMEM'' 

     Hükümetin Türkiye için somut adımlar attığını söyleyen Erdoğan, ilköğretim ve fen liselerine kalite getireceklerini, 3-5 yıl içinde öğretmen sorununu çözeceklerini anlattı. Üniversitelerin eksikliklerinin tamamlanması için de uğraştıklarını dile getiren Erdoğan, şöyle konuştu 
     ''Kars'ta 1995'te fakülte kuruldu ama hala okul açılamadı. Ne öğretim üyesi ne öğrenci var. Ben sizi aldatan bir Başbakan olmak istemem. Ben memleketin her yerine 81 iline de isterim ki üniversite kuralım. Ancak diyelim ki üniversiteyi kurduk, yasasını Meclis'ten geçirdik, ama öğretim üyesi yok, bina yok, ne işe yarar Sadece üniversite olsun diye üniversite olmaz...'' İlköğretimde öğrencilere bu yıl da ücretsiz kitap dağıtılacağını anımsatan Başbakan Erdoğan, yaklaşık 1.5 milyon dar gelirli vatandaşa 1 milyon 200 bin ton kömür dağıtmayı da hedeflediklerini dile getirdi. 
     Erdoğan, şunları kaydetti 
     ''Türkiye'nin geleceği aydınlıktır. İnşallah, 17 Aralık'ta AB müzakere sürecinin onayını aldıktan itibaren Türkiye yeni bir dönemi yaşayacaktır. Şu anda koşuyoruz, gece-gündüz çalışıyoruz. Amacımız halkımızın yaşam standardını yükseltmek. Biz size güveniyoruz, siz de bize güvenin. Biz sizi aldatmayacağız. 
     Hortumlar kesilmeye başladı. Yeni hortumcular duymaya başladınız mı Duyamayacaksınız. Hortumcuya giden kesildi, şimdi sahibine, halka gidiyor. Layık olanına gidiyor.'' 
     
</TEXT>
</DOC>
