<DOC>
<DOCNO> 270132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonspo29.html </URL>
<DATE> 2004/09/08/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
Yunanistan, Türkiye maçı öncesi yorumlar 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin karşılaşmayı protokol tribününden izledi. Bakan Şahin, gündüz de milli takımın kaldığı oteli ziyaret ederek futbolculara moral verdi. 
     Futbolcular maçtan 1.5 saat önce olağanüstü güvenlik önlemleri altında stada sorunsuz bir şekilde geldiler. 
     Milliler, bir süre sonra takım elbiseleriyle sahanın zeminini kontrol ettiler. 
     Milli takımda Hakan Şükür sakatlığı nedeniyle son anda Milli Takımlar Teknik Direktörü Ersun Yanal tarafından 18 kişilik kadrodan çıkarıldı. 
     Hakan maçtan 1 saat 15 dakika önce kondisyoner ile birlikte sahada koşu yaptı. Bu sırada Yunanlı taraftarlar Hakan Şükür'ü ıslıkladılar. 
     Emre ve Okan, İnter'den takım arkadaşları Yunanlı Karagounis ile yaklaşık 10 dakika saha içerisinde samimi bir şekilde sohbet ettiler. 
     Milli takımın yıldız oyuncusu Emre Belözoğlu, dün akşam takımın otelinde küçük bir törenle yirmidördüncü yaşgününü kutladı. 
     Yunanlı taraftarlar maçtan 45 dakika önce satadı tamamen doldurdular. Olimpiyat oyunları nedeniyle yenilenen Karaiskaki Stadının oldukça modern görünümü dikkat çekerken, taraftarların da taşkın hareketlerden geçmişe oranla vazgeçmeleri dikkat çekti. Ancak küçük bir taraftar grubu Kıbrıs Bayrağı açtı. 
     Ümit Milli takım da tam kadro karşılaşmayı tribünden izledi. 
     Karşılaşma öncesi İstiklal Marşı çalınırken bir grup Yunanlı taraftar protesto etmek istedi. Diğer grup onlara engel oldu ve daha sonra birlikte İstiklal Marşı'nı alkışladılar. 
     
</TEXT>
</DOC>
