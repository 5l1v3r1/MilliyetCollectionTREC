<DOC>
<DOCNO> 279693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun27.html </URL>
<DATE> 2004/10/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
AB Komisyonu'nda kadın ve eşcinsel gerginliği... 
</HEADLINE>
<TEXT>

     AB Komisyonu'nun yönetimini 1 Kasım'da devralacak olan Portekizli Jose Manuel Barroso, yeni Komisyon'a atadığı iki üyenin Avrupa Parlamentosu'nda ağır eleştirilere hedef olması nedeniyle sıkıntılı günler yaşıyor. 
     Avrupa Parlamentosu, 27 Kasım'da yeni AB Komisyonu'na güven oylaması öncesinde tüm Komisyon üyelerini dinledi ve bu kişilerin görüşleri ile yeteneklerini değerlendirdi. 
     Barroso'nun özgürlük, güvenlik ve adalet alanlarından sorumlu olarak görevlendirdiği İtalyan Rocco Buttiglione ve enerjiden sorumlu üye olacak Macar Laszlo Kovacs, Avrupalı parlamenterlerin muhalefetine hedef oluyor. 
     AB Komisyonu Başkan Yardımcısı da olacak Buttiglione, özellikle eşcinselliğe ve kürtaja karşı tavırları, kadınlar konusunda görüşleri ile tepki çekti. 
     Parlamento'da, ''Aile, kadınların çocuk yapması için oluşur. Erkek kadını korur. Ben geleneksel görüşleri savunuyorum'' diyen, ''eşcinselliğin günah olduğunu'' anlatan, kadınlardan erkeklerle aynı işleri yapmalarının istenmesini eleştiren ve ''İyi bir Katolik, iyi bir Avrupalı olabilir'' diyen Buttiglione, AB'ye göçün engellenmesi için Afrika'da kamplar oluşturulması fikrini de savundu. 
     Avrupa Parlamentosu'ndaki sol grupların muhalefetiyle Özgürlükler Komisyonu'ndan güvensizlik oyu alan Buttiglione, aşırı sağ destekli muhafazakarlar tarafından savunuluyor. 
     Macar Kovacs ise enerji konusunda uzman ve yetenekli olmadığı gerekçesiyle sağ kanat tarafından eleştiriliyor. 
     Barroso, söz konusu gelişmeler karşısında yorum yapmayı reddediyor. 
     Avrupa Parlamentosu, 27 Kasım'da, yeni AB Komisyonu'nun tümüne tek güven oylaması yapacak. 
     
</TEXT>
</DOC>
