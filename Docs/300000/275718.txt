<DOC>
<DOCNO> 275718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur25.html </URL>
<DATE> 2004/09/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Acemi avcılar, telefon tellerini vuruyor... 
</HEADLINE>
<TEXT>

     Rize'de acemi avcıların telefon tellerini vurmaları nedeniyle yıllık ortalama kaybın 400 milyar lira civarında olduğu bildirildi. 
     Telekom İl Müdürü Ali Rıza Hanedar, acemi avcıların rasgele silah kullanmaları sonucu telefon tellerinin büyük hasar gördüğünü belirtti. 
     Hanedar, yaptığı açıklamada, avcılık belgesi olmayan kişilerin rasgele silah kullanmaları sonucu telefon tellerinin hasar gördüğünü ve bunun sonucunda da haberleşmede kesintiler yaşandığını ifade etti. 
     Bilinçsiz avlanma sonucu yıllık ortalama malzeme, işçilik ve işletme kayıplarının 400 milyar lira civarında olduğunu vurgulayan Hanedar, şunları kaydetti 
     ''Telefon kablolarına kurşun veya saçma isabet etmesi sonucu kablolar tamamen kesilmekte veya hasar görmesi sonucu su alıyor. Bu durum, herhangi bir sorumluluğu olmayan pek çok abonenin haberleşmesinin engellenmesine neden oluyor.'' Özellikle düğün veya maçlar sonrası yapılan gösterilerde de benzeri durumlarla karşılaşıldığını ifade eden Hanedar, bu tür davranışların suç teşkil ettiğini, vatandaşların bu tür hareketlerde bulunanları uyarmalarını ve kendilerine veya emniyet birimlerine bildirmelerini istedi. 
     
</TEXT>
</DOC>
