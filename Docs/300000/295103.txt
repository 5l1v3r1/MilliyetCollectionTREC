<DOC>
<DOCNO> 295103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun05.html </URL>
<DATE> 2004/12/06/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Newsweek Putin yanıldı 
</HEADLINE>
<TEXT>

     Rusya Devlet Başkanı Vladimir Putin'in Ukrayna'da uğradığı "yenilgi"nin yankıları sürüyor. Newsweek dergisi Putin için "Ukrayna'nın cebinde olduğunu sanıyordu. 
     Ukraynalılar ise farklı düşündüler. Kazandılar ve Batı da kazandı" yorumunu yaptı. Dergi, Putin'in, terörle savaşta işbirliği karşılığında ABD yönetiminin Rusya'nın arka bahçesine karışmayacağını sandığını, ancak yanıldığını yazdı. 
     Newsweek dergisinin son sayısında Rusya Devlet Başkanı Vladimir Putin'in Ukrayna konusunda uğradığı "yenilgi"ye geniş yer verildi. Ukrayna olayının "klasik bir jeopolitik mücadele" olarak nitelendiren dergi. "Putin, Ukrayna'nın cebinde olduğunu sanıyordu. Ukraynalılar ise farklı düşündüler. Kazandılar ve Batı da kazandı" yorumunu yaptı. 
     
     PUTİN'İN BÜYÜK PLANLARI VAR 
     Ukrayna'daki son gelişmelerin Putin açısından olumsuz olduğunu öne sürün Newsweek, Putin'in "büyük planları" bulunduğunu, en son istediği şeyin eski Sovyetler Birliği'nin parçalarını Batı'ya kaptırmak olduğunu yazdı. 
     Newesweek, Rusya'nın petrol gelirleri artıkça, eski bölgesel alanını koruma konusunda daha atık davrandığını belirterek, Rusya'nın nükleer silahlarını modernize edeceği açıklamasına da dikkat çekti. 
     Bu arada, Newsweek'e konuşan eski CIA Başkan Yardımcısı John Maclaughlin de "Mihail Gorbaçov, Sovyetler Birliğini yıktı. Boris Yeltsin, komünizmi yıktı. Putin ise Rusya'yı yeniden icat ediyor" ifadesini kullandı. 
     Eski bir KGB albayı olan Putin'in, terörle savaşta işbirliği karşılığında ABD yönetiminin Rusya'nın arka bahçesine karışmayacağını sandığını kaydeden dergi, Putin'in yanıldığını belirterek geçen haftadaki gelişmelerin, son beş yıla yakın bir sürede Rusya Devlet Başkanı'nı en fazla küçük düşüren olay olduğunu yazdı. Newsweek, bir Kazak muhalefet üyesinin "Dün Gürcistan, Bugün Ukrayna. Yarın Kazakistan" ifadesine dikkat çekti. 
     Washington açısından Ukrayna Yüksek Mahkemesi'nin seçimlerin yenilenmesi kararının büyük bir zafer gibi göründüğünü kaydeden dergi, "Putin, Irak'tan bu yana ilk defa Rusya konusunda ABD ve Avrupa'da birleşik bir cepheyle karşı karşıya" görüşüne de yer verdi. 
     
</TEXT>
</DOC>
