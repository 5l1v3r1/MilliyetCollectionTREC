<DOC>
<DOCNO> 294960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonsiy05.html </URL>
<DATE> 2004/12/05/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Borrell Diyarbakır'a gelmemiz siyasi açıdan önemli... 
</HEADLINE>
<TEXT>

     Avrupa Parlamentosu AP Başkanı Josep Borrell Fontelles, ''Türkiye-AB ilişkilerinin kritik bir evresinde bu şehre geliyor olmamız, siyasi açıdan önemlidir'' dedi. 
     Borrell ve beraberindekiler, Vali Efkan Ala'dan sonra Büyükşehir Belediye Başkanı Osman Baydemir'i makamında ziyaret etti. 
     Baydemir, Borrell ile üzerinde İngilizce, Türkçe ve Kürtçe, ''Diyarbakır surları 12 metre yüksekliğinde, AB'ye de 12 gün kaldı. İkisinin toplamı 17 Aralık'' yazılı afişin altında görüştü. 
     Borrell, ''Diyarbakır surlarının yüksekliği ile 17 Aralık'ı eşitleyen denklemin çok hoşuna gittiğini'' belirterek, şöyle konuştu 
     ''17 Aralık için ne kadar metre gerekiyorsa, biz o kadar metreyi esas alırız. Surları kendi gözlerimle görme şansım oldu. Biraz daha zaman tanınırsa, AB'nin yardımıyla bu surlar belki de buranın en önemli tarihi eserlerine dönüşeceklerdir. 
     Bir AP Başkanı'nın böylesi önemli bir dönemde, Türkiye-AB ilişkilerinin kritik bir evresinde bu şehre geliyor olması, siyasi açıdan önem taşımaktadır. Avrupa Parlamentosu'nun bugün buradaki varlığı, AB'nin kültürlere, bireylerin kültürel ve dilsel özelliklerine verdiği önemin göstergesidir. Daha fazla barış, daha fazla ekonomik kalkınma ve hem Türkiye hem de AB için kültürel kimliklerin korunmasına gösterdiği önemin bir işaretidir.'' Diyarbakır Büyükşehir Belediye Başkanı Osman Baydemir ise Türkiye'de demokratikleşme sürecinde önemli adımlar atıldığını söyledi. 
     Uygulamada karşılaşılan güçlüklerin, müzakere takviminin başlamasıyla aşılabileceği konusunda inançlı olduğunu ifade eden Baydemir, ''Bizler ve hükümetin yapması gerekenler var. Kritik birkaç noktada hepimizin ortak çaba göstermesi gerekir'' dedi. 
     Baydemir daha sonra Borrell'e üzerinde ''Josep Borrell Fontelles'' yazılı Diyarbakır surlarının maketi ile kilim ve Diyarbakır'ı tanıtan CD hediye etti. 
     Baydemir, Borrell'e ''Umarım aramızdaki ilişki bu Diyarbakır surları kadar güçlü ve sağlam olur'' dedi. 
     Borrell de Baydemir'e AB entegrasyonunun tarihini anlatan 4 adet madalyon hediye ederek, ''Ümit ediyorum ki bundan sonrakiler de Türkiye'nin entegrasyonunu anlatır'' dedi ve kürtçe teşekkür etti. 
     
</TEXT>
</DOC>
