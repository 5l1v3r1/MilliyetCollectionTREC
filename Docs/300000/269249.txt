<DOC>
<DOCNO> 269249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur10.html </URL>
<DATE> 2004/09/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Silikonlu elbisesi olmadığı için okula gidemeyecek... 
</HEADLINE>
<TEXT>

     DHA 
AĞRI'nın Patnos İlçesi'nde oturan ve geçen yıl tüp parlaması sonucu vücudunun büyük bölümü yanan 12 yaşındaki Ebru Çevik, silikonlu elbisesi olmadığı için okula gidemeyecek. Gördüğü tedavi sonucu yaşama dönen ancak yaraları tam iyileşmediği için elbise giydiğinde büyük acılar çeken Ebru Çevik, ancak silikonlu elbise alabilirse okuluna devam edebilecek. Ebru, okuldan ayrı kalmanın kendisini çok üzeceğini belirtirken babası Ramazan Çevik, "Bu elbisenin fiyatı 8 milyar lira. İnşaatlarda çalışarak evimin masrafını ancak çıkarıyorum. Kaymakamlık kanalıyla silikonlu elbiseye müracaat ettik ama bir sonuç alamadık'' dedi. 
     Cemal Kıvrık İlköğretim Okulu 4'üncü sınıf öğrencisi Ebru Çevik, geçtiğimiz 23 Nisan'da meydana gelen olayda, kahvaltı için çay yapmak isterken açtığı ocağı, yakacak kibrit bulamayınca açık unutmuş, yan odadan aldığı kibriti ateşleyince, sızan gazın parlaması sonucu vücudunun büyük bir bölümü yanmıştı. Küçük Ebru, heyecanla beklediği Ulusal Egemenlik ve Çocuk Bayramı törenlerine katılamayarak, hastaneye kaldırılmıştı. 
     Ebru Çevik, uzun süre gördüğü tedavi sonucu yaşama döndü, ancak vücudundaki yaralar iyileşmedi. Elbisesinin yaralarına yapışması nedeniyle, büyük acılar çeken ve bu nedenle elbise giyemeyen küçük Ebru, rahat etmesini sağlayacak silikondan yapılan bir elbiseye ihtiyaç duyuyor. Silikon elbisesi olursa okula da gidebileceğini söyleyen Ebru, "Bu yıl beşinci sınıfa gidecektim. Ama doktorların söylediği slikonlu elbiseyi alamadığım için çok sevdiğim okulumu bırakmak zorunda kaldım. Tek hayalim okumaktı. Bayramın verdiği heyecan ve dalgınlığım sonucu az daha ölecektim. Ama yaşadığıma da sevinemiyorum'' dedi. 
     İnşaat işçisi 4 çocuk babası Ramazan Çevik ise, kızının ihtiyacı olan silikon elbise için 8 milyar lira gerektiğini ancak, bunu alacak imkanları olmadığını söyledi. Çevik, "Silikonlu elbise Türkiye'de yok. ABD'den getirtilebileceğini ancak fiyatının 8 milyar lira olduğunu öğrendik. Bu parayı bulmamız mümkün değil. Ebru'nun tedavisini zaten yeşil kartla yaptırdık. Kaymakamlığa başvurdum. Ancak, Ankara'dan henüz bir haber gelmedi. Kızımın bu halini gördükçe içim parçalanıyor'' diye konuştu. 
     
</TEXT>
</DOC>
