<DOC>
<DOCNO> 297501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun29.html </URL>
<DATE> 2004/12/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
John Bendit'ten Ermeni kartını oynayan Fransa'ya eleştiri 
</HEADLINE>
<TEXT>

     Avrupa Parlamentosu AP Yeşil Grup üyesi Daniel Cohn-Bendit, Ermeni soykırım iddialarını AB'nin gündemine taşımak isteyen Fransa'yı eleştirdi. 
     AP'de düzenlediği basın toplantısında soruları yanıtlayan Cohn-Bendit, ''Bu konunun tartışma yeri AB değil, Türkiye olmalı'' dedi. 
     AB'nin sözde soykırımı tanıması için Türkiye'ye dayatmada bulunulması girişimlerine karşı çıktığını belirten Cohn-Bendit, bu konuyu Türklerin ve Ermenilerin tartışarak birlikte çözmesinden yana olduğunu ifade etti. 
     Cohn-Bendit, 2005 yılında Türklerin ve Ermenilerin katılımıyla Brüksel'de bu konuda bir seminer düzenlemek istediğini söyledi. 
     
     LE FIGARO 
     Bu arada Le Figaro gazetesi, bugün birinci sayfadan verdiği haberde, Fransa'nın ilk defa resmi olarak AB üyeliği süreci ile Türkiye'nin sözde soykırımı tanıması arasında bir bağ kurduğunu yazdı. 
     Le Figaro, ''AB zirvesinde Türkiye ile tam üyelik müzakerelerine yeşil ışık yakılmasından hemen önce Jacques Chirac'ın bu tür bir girişimle Ankara'ya karşı çıkan sağcı parlamenterleri ve kamuoyunu yatıştırma yoluna gittiği'' yorumunu yaptı. 
     ''Chirac, Ermeni kartını kullanmaya karar verdi'' ifadesi kullanılan haberde, ''bu kartın siyasi açıdan Brüksel'de risk taşımadığı'' belirtildi. 
     
</TEXT>
</DOC>
