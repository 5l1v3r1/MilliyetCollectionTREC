<DOC>
<DOCNO> 270224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/ekonomi/aeko.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İç talep ve verimlilik enflasyon düşüşüne destek vermeyebilir' 
</HEADLINE>
<TEXT>


2004 enflasyon hedefini tehdit edecek risk unsuru görmeyen Merkez Bankası, 2005'te işgücü maliyetleri, verimlilik ve iç talebin enflasyona önceki üç yıldan daha az katkıda bulunacağını belirtti 

EKONOMİ SERVİSİ 

Merkez Bankası önümüzdeki dönemde enflasyon için iç talebe ilişkin göstergeler ile verimlilik artışları ve işgücü maliyetlerinin izlenmesi gerektiğini belirtti. Bu kalemlerin 2005'te enflasyonun düşüşüne gereken desteği veremeyebileceğine dikkat çeken Merkez Bankası, cari açıktaki bozulmanın enflasyonu olumsuz etkileme olasılığının düşük olduğunu iddia etti. 
Merkez Bankası dün ağustosa ilişkin 'Enflasyon Görünümü' raporunu açıkladı. Rapora, faizlerde yapılan iki puanlık indirimi de ekleyen Merkez Bankası, yine enflasyon konusunda birçok uyarıda bulundu. 

2005 yılına dikkat 
Raporunda 2004 enflasyon hedefini tehdit edecek bir risk unsuru görmediğini belirten Merkez Bankası, 2005'te ise iç talep ve işgücü maliyetlerinin geçen üç yıldaki kadar enflasyonun düşmesine destek vermeyebileceği uyarısında bulundu. 
Yüksek petrol fiyatlarının enerji maliyetlerini artırarak hem cari işlemler açığı, hem de enflasyon üzerinde baskı yaratabileceğine dikkat çeken banka, uluslararası piyasalarda meydana gelebilecek likidite daralması ve faiz artışlarının kurlar üzerinde baskı yaratmasını da bir diğer risk faktörü olarak saydı. 
Yılın ilk yarısındaki hızlı büyümenin en önemli nedenleri arasında yer alan iç talebin artış hızının yavaşlayacağı öngörüsünde bulunulan raporda, tüketici kredilerinde yaşanan gelişmeler ile iç talebe ilişkin öncü göstergelerin dikkatle izlenmesi önerildi. 
Yüksek kapasite kullanımı, henüz oturmayan tam rekabet ortamı ve istihdamın artma sinyallerini verimlilikteki yavaşlamanın işaretleri olarak yorumlayan Merkez Bankası, 2003 yılının son çeyreğinden bu yana süren yatırımların yine de verimlilik artışını destekleyeceğine inandığını açıkladı. 
Hizmet fiyatlarındaki katılıkla ilgili olarak "geçmişe yönelik fiyatlama davranışları"nın sürdüğünü kaydeden Merkez Bankası, belirgin sapma gösterebilecek fiyat artışlarının kalıcı fiyat istikrarının hedeflendiği önümüzdeki dönemde çok daha fazla önem kazanacağını belirtti. 

Gerekirse ek önlem 
Cari işlemler hesabındaki bozulmanın büyümenin öngörülenin üzerinde olmasından kaynaklandığını söyleyen Merkez Bankası, cari işlemler hesabındaki bozulmanın yaratabileceği hareketler yoluyla enflasyonu etkileme olasılığının güçlü olmadığını ileri sürdü. 
Cari açıktaki artış gibi ekonomideki canlanmanın da dikkatle izlenmesi gerektiğini kaydeden Merkez Bankası şu konuya dikkat çekti 
"Önemi olan sürdürülebilir büyüme. Bunun için de hurda araç indirimi gibi bazı sektörlere yönelik teşviklerin gözden geçirilmesi, çok hızlı kredi artışını makul ölçülere indirecek ve uluslararası mali sektör normları ile de uyumlu olacak arz yönlü kısıtlamalara gidilmesi, öngörülerin üzerinde artan üretimin oluşturduğu ek vergi gelirlerinin tasarruf edilmesi gibi seçici önlemlerin alınması gerekiyor. Bu yönde atılan bazı olumlu adımlar memnuniyet verici. Önümüzdeki dönemde gerekirse benzer ek önlemler acilen alınmalı." 

'Tüketici kredilerini ve öncü göstergeleri takip edin' VERİMLİLİK artışı geçen üç yıla göre yavaşlayabilir. Yüksek düzeydeki kapasite kullanımı, henüz oturmayan tam rekabet ortamı, istihdamın artma sinyalleri bu yavaşlamanın işaretleri... Ancak 2003'ün son çeyreğinden bu yana süren yatırımlar yine de verimlilik artışını destekleyebilir. 
BİRİM işgücü maliyetlerinin enflasyonun düşüşüne verdiği desteğin göreli olarak azalması bekleniyor. Ancak yatırım ve üretimin önündeki engellerin kaldırılmasına yönelik önlemler, işgücü maliyetlerinin enflasyona olumlu etkisinin yine aşağı olabileceğini gösteriyor. 
YAKIN dönemde para talebinde, otomobil satışlarında ve genel kredi hacmindeki belirgin yavaşlama eğilimi ve piyasadaki göreli likidite daralması, iç talepteki hızlı artışı yavaşlatabilir. Bu nedenle tüketici kredilerindeki gelişmeler ile iç talebe ilişkin öncü göstergeleri dikkatle takip edin. 
HİZMET sektöründeki katılık ve mal - hizmet grupları göreli fiyat farklılaşması sürüyor. Hizmet grubunda bazı sektörlerde özellikle kira, sağlık ve eğitim geçmiş dönem fiyatlandırma alışkanlıklarının devam etmesine de dikkat edilmeli. 
2005'TE canlanmanın yavaşlayacağı ve büyümenin 2004'e göre daha düşük gerçekleşeceği tahmin ediliyor. Ayrıca dünya ekonomisindeki canlılığın 2005'te de sürme olasılığı, hammadde fiyatlarındaki yüksek seviyelerin kısa vadede tersine dönmeyeceğinin sinyallerini veriyor. Böyle bir durumda 2005'te vergi gelirlerinden feragat ederek yüksek hammadde maliyetlerini fiyatlara kısmen yansıtma stratejisinin uygulanması daha güç olabilecek. Kaldı ki böyle bir strateji orta vadede sürdürülebilir de değil. 
PETROL fiyatlarında öngörülemeyen sapmalar her zaman bir risk unsurudur. Hammadde ithal fiyatlarında son dönem artışlarının enflasyon üzerinde doğrudan ve girdi maliyetleri yoluyla yansımaları yılın ikinci yarısında hissedilmeye başlandı. Orta ve uzun vadeli enflasyon bekleyişlerinde bir bozulma ve bunun fiyatlara yansıma sinyali henüz ortaya çıkmadı. Eğer girdi maliyetlerini dışsal olarak yaratan etmenler ortadan kalkarsa enflasyon tekrar düşüş sürecine girebilir. Elektrik fiyatlarındaki düşüşe karşın petrol fiyatlarının dikkatle izlenmesi sürdürülecek. 
İMALAT sanayi fiyatlarındaki gelişmeler yakından takip edilmekte. Parasal ve mali disiplinin sürdüğü, kamu gelirleri ve ücret politikasının hedeflerle uyumlu belirlendiği bir ortamda, son dönemdeki TEFE artışlarının TÜFE'ye etkisinin sınırlı kalmaya devam etmesi sürpriz olmayacak. 


</TEXT>
</DOC>
