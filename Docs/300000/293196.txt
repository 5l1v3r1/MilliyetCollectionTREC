<DOC>
<DOCNO> 293196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur48.html </URL>
<DATE> 2004/11/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Kocaeli Üniversitesi'nde sağ-sol çatışması .. 
</HEADLINE>
<TEXT>

     Kocaeli Üniversitesi KOÜ , öğrencileri arasında çıkan bıçaklı ve sopalı kavgada 2 kişi yaralandı. 
     AA muhabirinin edindiği bilgiye göre, Vinsan Yerleşkesi'nde 24 gün önce Metin Çeşmeci adlı öğrencinin kaçırılması olayıyla ilgili bildiri dağıtan öğrenciler ile, kendilerini ''ülkücü'' olarak adlandıran bir grup öğrenci arasında tartışma çıktı. 
     Öğretim görevlilerince yatıştırılan ve gruplar halinde yerleşkeden ayrılan öğrenciler, otobüslerle geldikleri Cumhuriyet Parkı'nda tekrar karşılaştılar. Tartışmaya başlayan öğrenciler bir süre sonra birbirlerine sopa ve bıçaklarla saldırdılar. 
     Olaylarda başlarına aldıkları darbeyle yaralanan Turgay Süsem 23 ve Serhat Boztaş 21 adlı öğrenciler, Kocaeli Devlet Hastanesi'ne kaldırıldılar. 
     Olayla ilgili 3'ü öğrenci 5 kişinin gözaltına alındığı ve soruşturmanın sürdüğü bildirildi. 
     
</TEXT>
</DOC>
