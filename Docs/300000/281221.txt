<DOC>
<DOCNO> 281221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko30.html </URL>
<DATE> 2004/10/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Serdengeçti, İngilizlere YTL'yi ve para politikasını anlattı... 
</HEADLINE>
<TEXT>

     Dilek Kocabaş AA 

Merkez Bankası Başkanı Süreyya Serdengeçti, liradan altı sıfır atılmasının, enflasyonun tek haneli rakamlara düşürülmesi konusundaki kararlılığın bir göstergesi olduğunu söyledi. 
     İngiltere Merkez Bankası'nın düzenlediği konferansta, Türkiye'de uygulanan para politikalarını anlatan ve Yeni Türk Lirası konusunda bir tanıtım yapan Serdengeçti, 6 sıfır atılmış haliyle yeni Türk lirasının 1 Ocak 2005 tarihinden itibaren kullanıma sunulacağını bildirdi. 
     Metal paraların ve banknotların basılmakta olduğunu ve geniş kapsamlı bir tanıtım kampanyasının yürütüldüğünü anlatan Serdengeçti, Yeni Türk Lirası'nın YTL teknik bir operasyon olduğunu ve faiz oranları ya da döviz fiyatlarını etkilemesinin beklenmediğini bildirdi. Serdengeçti, YTL'nin aynı şekilde enflasyon üzerinde de kalıcı bir etki yaratmasının beklenmediğini vurguladı. 
     Türk ekonomisinin genel görünüşü hakkında da kapsamlı bir sunuş yapan Süreyya Serdengeçti, Türkiye'nin geçen 10-30 yıl arasında kronik bir enflasyon içinde yaşadığını, ancak artık enflasyon oranının düşmeye başladığını ifade etti. 
     Bunda pozitif büyüme oranı, sıkı bütçe uygulamaları ve benzeri dikkatli politikaların etkisi bulunduğunu anlatan Serdengeçti, 2004 yılı sonu itibariyle yüzde 12 ve 2005 yılı sonu itibariyle de yüzde 8'lik enflasyon oranı hedeflerinin tutturulacağını bildirdi. 
     Merkez Bankası Başkanı Serdengeçti, bu oranların son 30 yılın en düşük oranları olduğuna da işaret ederek, para politikaları sayesinde bütçe açıklarının azaltılmakta olduğunu ifade etti. Kamu borçlarının da azalma yoluna girdiğini ifade eden Serdengeçti, Türk ekonomisinin 2001 yılından bu yana yüzde 20.8 büyüdüğünü, özellikle 2002 yılından bu yana uygulanan program sayesinde hızlı bir büyüme ivmesinin yakalandığını belirtti. 
     
     ''BÜYÜMENİN LOKOMOTİFİ ÖZEL SEKTÖR'' 
     Türk ekonomisinin dünya ekonomisiyle hızlı bir entegrasyon sağlamakta olduğuna da işaret eden Serdengeçti, büyümenin ana kaynağının kamu sektörü olmaktan çıkarıldığını, özel sektöre lokomotif bir görev verildiğini anlattı. 
     Türkiye'de büyümenin yatırımı takip etmediğini, tam tersi bir dengenin kurulduğunu da belirten Serdengeçti, 2001 yılından bu yana krizler yüzünden işsizlik oranında bir artış kaydedildiğini hatırlattı. 
     Bu durumun da 2003 yılının ikinci çeyreği ile 2004 yılının 2. çeyreği arasında bir azalma eğilimine girdiğini belirten Serdengeçti, bunda da özel sektörün yeni iş alanları sağlama kapasitesinin etkili olduğunu bildirdi. 
     Kısa vadeli faiz oranlarının Merkez Bankası tarafından düşürülebileceğini, yükseltilebileceğini veya aynı tutulabileceğini de belirten Serdengeçti, bunun ekonominin dinamiklerine bağlı olduğunu hatırlattı. 
     Uluslararası Para Fonu IMF programının uygulanmasının başarıyla sürdürüldüğünü de belirten Serdengeçti, ekonominin önündeki güçlüklerin arasında bulunan piyasadaki talep, dış şoklar, tarım ve enerji fiyatları gibi değişkenlerin de dikkatle izlendiğini ifade etti. 
     Serdengeçti, yeni bir programın da yakın zamanda ilan edileceğini vurgularken, AB ile Türkiye'nin arasında müzakerelerin başlatılması ile ilgili muhtemel gelişmelerin ekonomi üzerinde olumlu ve olumsuz etkiler yaratabileceğine işaret etti. Ancak, şoklara alışık olan Türk ekonomisinin bunların da üstesinden geleceğini belirten Serdengeçti, Türk ekonomisindeki gelişmelerin olumlu olduğunu, ancak daha yapılacak pek çok şey bulunduğunu sözlerine ekledi. 
     
</TEXT>
</DOC>
