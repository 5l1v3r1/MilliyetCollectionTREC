<DOC>
<DOCNO> 280338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko13.html </URL>
<DATE> 2004/10/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
YTL'ye 78 gün kaldı... 
</HEADLINE>
<TEXT>

     Yeni Türk Lirası'nın YTL kullanılmaya başlanması ile birlikte madeni paraların emisyon hacmi içindeki oranının Avrupa ortalaması olan yüzde 5 seviyelerine çıkmasının beklendiği bildirildi. 
     Merkez Bankası MB Emisyon Genel Müdür Yardımcısı Selahattin Akkaş, bir program için geldiği Konya'da, AA muhabirine yaptığı açıklamada, Türkiye'de emisyon hacminin 1980 yılına oranla 49 bin 815 kat artarak 14 katrilyon liraya çıktığını söyledi. 
     20 milyon liralık banknotun emisyon içindeki oranının ise yüzde 83 seviyelerinde olduğunu vurgulayan Akkaş, ''Bu oran aslında tehlikenin sinyalidir. Eğer sıfır atılmasaydı, çok kısa zamanda 50 ve 100 milyon liralık banknotlarla tanışmış olacaktık'' dedi. 
     Akkaş, madeni paraların emisyon hacmi içindeki oranının ise yüzde 1,1 olduğunu ifade ederek, şunları kaydetti 
     ''Avrupa ülkelerinde ise madeni paranın emisyon hacmi içindeki oranı yüzde 5,2 düzeyindedir. Şu andaki mevcut durumda madeni para olarak 50, 100 ve 250 bin liramız bulunuyor. Banknotlarda ise en küçük 250 bin lira var. YTL'ye geçildiğinde 500 bin ve 1 milyon liralık banknotlar da madeni paraya dönüşmüş olacak.'' Bunların karşılığı dikkate alındığında YTL ile birlikte madeni paraların emisyon hacmi içindeki oranının Avrupa ortalaması olan yüzde 5 seviyelerine çıkmasını beklediklerini dile getiren Akkaş, kuruşun eski dönemlerde kullanıldığı dönemine geri dönüleceğini anlattı. 
     Böylece kullanım ömrü artacağından her yıl imha edilen banknot sayısı ve buna bağlı olarak maliyetin düşeceğini vurgulayan Akkaş, şöyle devam etti 
     ''Madeni paranın kullanım ömrü 20 yıldır. Banknotların ise bunun yaklaşık onda biri kadardır. Maliyet açısından bakıldığında ise madeni paralar daha düşük maliyetle çıkarılıyor. Her yıl paranın değerinin düşmesi, kullanımına özen gösterilmemesi ve kirlilik nedeniyle ortalama 470 milyon adet banknot imha ediliyor. Bu, yılda piyasaya sürülen yeni banknotların yüzde 90'ını oluşturuyor.'' Akkaş, yeni yıla girmeden önce 1 milyar 200 milyon adet madeni para ve 650 milyon adet banknot basılacağını dile getirerek, ''Madeni paralar daha fazla kullanılacağı için banknotlar daha az yapranacak, daha uzun süre kullanılacak ve yılda daha az sayıda banknot imha edilecek. Alışverişler daha da kolaylaşacak'' dedi. 

     
</TEXT>
</DOC>
