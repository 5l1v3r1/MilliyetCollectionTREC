<DOC>
<DOCNO> 285093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko24.html </URL>
<DATE> 2004/11/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Petrol fiyatları... Nijerye'da Shell, ''Halk düşmanı'' ilan edildi... 
</HEADLINE>
<TEXT>

     Nijerya'da greve hazırlanan petrol işçilerini temsil eden sendika federasyonu Nijerya Emek Kongresi, işveren konumundaki Royal Dutch Shell şirketini ''halk düşmanı'' ilan etti. 
     Sendika Başkanı Adams Oshiomhole, diğer sendika liderleriyle katıldığı toplantının ardından yaptığı açıklamada, ''Shell'i halk düşmanı ilan etmeye karar verdik. Hak ettiği gibi davranmaya da hazırız'' dedi. 
     Nijerya'da petrol şirketlerinin ücret ve istihdam politikasına karşı çıkan ve hükümetin Eylül ayında yakıt fiyatlarına yaptığı yüzde 23'lük zammı geri almasını isteyen petrol işçileri, 16 Kasım'da greve çıkmaya hazırlanıyor. 
     Dünyanın 7. büyük petrol ihracatçısı olan Nijerya'da olası bir grevin, yüksek seyreden petrol fiyatlarının daha da artmasına yol açabileceği kaydediliyor. 
     
</TEXT>
</DOC>
