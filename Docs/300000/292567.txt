<DOC>
<DOCNO> 292567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/yazar/altan.html </URL>
<DATE> 2004/11/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Yerel"e mahk m kalmanın sıkıntıları... 
</HEADLINE>
<TEXT>


DÜN sabah Hürriyet'in manşetine bakarken, sanırım özlemli bir gülümsemecik çizildi dudaklarımda. 
Koskocaman harflerle çekilmiş manşet, "Çalıkuşu Zehra" idi. Altındaki açıklama da şöyleydi 
"Hakkari'de sağlık görevlisi Zehra Demir, köy yolunda ambulans kara saplanınca doğum sancısı tutan kadına ulaşabilmek için 3 kilometrelik yolu yürüdü." 

Doğrusu çok isterdim Reşat Nuri'nin de, bu manşeti görmesini. 1920'lerde yazdığı "Çalıkuşu" romanının adı, romanın kahramanı Feride'den uzantılı bir esintiyle, 84 yıl sonra manşete çıkıyordu Hürriyet'te... 
İzmaritleşinceye kadar ağzının kıyısından hiç düşmeyen sigarasıyla, ne kadar da mütevazı görünümlü bir yazardı Reşat Nuri Falih Rıfkı'nın tam tersine... 

Aramızda 36 - 37 yaş fark bulunmasına karşın, Ankara'ya geldiğinde, birlikte öğle yemeğine giderdik içkisiz Yıldız Lokantası'na... 
Öğleden sonraları çıkan 3 bin tirajlı Akşam gazetesine, haftada iki kez "Ankara'dan şakalar"ı yazdığım yıllardı. 
Küçük küçük kelimelerle, sanki eşdeğerde iki yazı dostuymuşuz gibi, üsluba olan özenimden söz ederdi. Ben ise kendisine karşı bir hayranlık sarhoşluğunda, ne diyeceğimi pek bilemez sanırım saçma sapanlığa doğru kayardım biraz da tıpkı Refik Halit'le, Ercüment Ekrem'le, Falih Rıfkı'yla da olduğu gibi... 

Necip Fazıl da, Ankara Telgraf'taki günlük yazılarında anama söver akşamları bir bodrum katındaki evimize gelirdi. 
- Yahu neler yazıyorsun öyle, niye sövüyorsun anama, dediğimde 
- Sen onlara inanıyor musun, derdi 
Ve tikleri artmış yüzüyle 
- Beynimin içindeki yarasaların, derdi kanatları kanıyor ufuklara vurdukça, sen bunu anlarsın. 
Bir türlü yeterince kızamazdım Necip Fazıl'a herhalde şiirlerine olan tutkumdan... 

Yeterince piyasası bulunmadığından politika esnafıyla, oligarşinin bayraktarları tarafından, sadece bir propaganda aracı gibi kullanılmak istenmiş olan Türk kalem sanatçıları... 
Sonra da geleneksel bir çürütmecilik, haset, görmezlikten gelme ve yazı dünyalarının birikimlerini, pınarlarıyla birlikte sıfırlayıp yok sayma... 

40 yıl kadar önce, Lozan Kulübü'nde bir gece, Samipaşazade Sezai'nin de torunu olan sevimli bir dostla, o dönemin önemli eleştirmenlerinden Adnan Benk, Türk edebiyatından konuşuyorlardı. 
Bizim sevimli dostun sağ eli, sık sık bir giyotin gibi havaya kalkıp, masaya iniyordu 
- Hüseyin Cahit mi, diyorsun yok öyle biri... 
- ... 
- Faruk Nafiz mi, diyorsun yok öyle biri... 
- ... 
- Mahmut Yesari mi, diyorsun yok öyle biri... 

Türkiye de, kendince burjuvalaşmaya çalışıyor. Geçmiş yazı birikimlerinden kopuk bir kentleşme çabasının, sığlığı aşma özlemleri taşıyan radarları kendi yazarlarına doğru da, bir merak aranışında... 
Reşat Nuri'nin, 80 yılı aşkın bir süre önce yazdığı romanın adı, manşetleşiveriyor Hürriyet'te... 
Çiçeklerini suladığınız kadar güzelleştirirsiniz bahçenizi unuttuğunuz, yahut yok ettiğiniz kadar değil... 
Ne var ki anlatmak da kolay değil bunu, "tabu ve dogmalar"dan, kendilerine paye merdivenleri kurmaya çalışanlara... 

Çinlilerin ünlü atasözü, "Tanrı kimseyi değişim dönemlerinde yaşatmasın"... 
Türkiye de tam bir değişim döneminin içinde... 
50'yi aşkın siyasal parti... Partilerine aidat ödemeyen üye ve yandaşlar... 70 milyon nüfusun, hiç vergi ödemeyen yarısı... 6 milyon kimsesiz çocuk... Köy bile olamamış 40 bin mezra... Ve Hazine'ye doğru uzanmış milyonlarca avuç... 

21. yüzyıl, varlığını ve kalitesini evrensel piyasalarda kanıtlayanların yüzyılı... 
Yaşamak için "yerel"e mahkum olanları ise Yakındoğu ve şimdi de Ukrayna örneği, birtakım çalkantılar beklemede... 

Küreselleşme süreciyle bütünleşebilenler, şimdiye dek rastlanmadık bir düzeyde, tüm dünya babalarının eviymiş gibi, çok şıkıdım yaşayacaklar. 
"Yerel"e mahkum olanlar ise içerideki paye ve rant çekişmesi fırtınalarında, dış merkezlerin uzanıp uzanıp purolarını yakacakları bir ateş topuna dönecekler... Ta ki, ölenler ölüp kalanlar kaldıktan sonra ekonomik evrensel bir sentezin güneşleri, tüm dünyayı rahat bir aydınlığa kavuşturuncaya dek... 

Kendi bahçelerinin çiçekleriyle de taçlanarak, bin bir düğmüklü aşağılık duygularından arınan ve "yerel"e mahkum olmaktan kurtulanlar 21. yüzyıllı olarak yaşayacaklar... 
Gerisi ise "ulus - devlet" modeline, bir cankurtaran simidi gibi yapışmaya çalışırken büyük değişimin dalgaları içinde, bir hayli zorlanacak... 
Enseyi karartmayın yeni çağın rotaları apaçık... 

Reşat Nuri'nin, manşetleşen kalemine selamlar... 



</TEXT>
</DOC>
