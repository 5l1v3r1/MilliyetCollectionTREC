<DOC>
<DOCNO> 285555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonyas04.html </URL>
<DATE> 2004/11/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
'Da Vinci'nin Şifresi'nin Dan Brown'ndan 2.2 milyon dolar bağış 
</HEADLINE>
<TEXT>

     Dünyada milyonlarca satan ''Da Vinci'nin Şifresi'' adlı romanın yazarı Dan Brown, ABD'de bir liseye 2.2 milyon dolar bağışta bulundu. 
     New Hampshire'daki özel lise Phillips Exeter Akademisi, Brown ve kardeşleri Valerie ve Gregory'nin, akademide 35 yıl matematik öğretmenliği yapan babaları Richard Brown onuruna okula 2.2 milyon dolar bağışta bulunduğunu açıkladı. 
     Bağışın, okula bilgisayar ve yüksek-teknoloji ürünü araçlar alınması için kullanılacağı belirtildi. 
     Dan Brown, haftasonu okulda düzenlenen törende yaptığı konuşmada, ''Babamın, eğitime öğretim ve ders kitapları yoluyla yaptığı katkı, güçlü bir miras. Her ikisi de bize çok şey veren sıradışı bir okula ve harikulade bir babaya, karşılığında birşeyler verme şansını yakaladık'' dedi. 
     Hala Exeter'de yaşayan Dan Brown, 1982 yılında mezun olduğu akademide İngilizce öğretmenliği yapmıştı. 
     
</TEXT>
</DOC>
