<DOC>
<DOCNO> 265743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonspo08.html </URL>
<DATE> 2004/08/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş maçını düşünmeye başladı... 
</HEADLINE>
<TEXT>

     Sahasında Sakaryaspor'u 1-0 yenmeyi başararak puanını 6'ya çıkaran Gaziantepspor'da, sevinç yaşanıyor. 
     Galatasaray galibiyeti sonrasında, mutlak galibiyet için hazırlandıkları Sakaryaspor maçında da 3 puana ulaşmayı başaran kırmızı-siyahlı ekip, yönetim, teknik heyet ve taraftarı sevindirdi. 
     Gaziantepspor Teknik Direktörü Nurullah Sağlam, yaptığı açıklamada, Sakaryaspor'u yenerek çok zorlu bir engeli daha aşmayı başardıklarını söyledi. 
     Galatasaray maçı sonrasında, rehavete kapılmadan Sakaryaspor maçı hazırlıklarına mutlak galibiyet için başladıklarını belirten Sağlam, şöyle konuştu 
     ''Çok koşan, hırslı ve mücadeleci bir ekip olan Sakaryaspor karşısında işimizin çok zor olacağını biliyorduk. Maça iyi başlayan taraf olmamıza karşın, üstüste geliştirdiğimiz atakları gole çevirmeyi başaramadık. Sakaryaspor, çok iyi mücadele etti ve defansı açmakta zorlandık. 
     Maçın ikinci yarısında ise baskılı oyunumuzu sürdürdük ve yakaladığımız gol pozisyonlarından birini gole çevirmeyi başararak 3 puanın sahibi olduk. Saha ve seyircimiz önünde, bu zorlu engeli de galibiyetle aşmış olmamız, bizim için çok önemli, artık ileriye daha büyük umutlarla bakıyoruz. Özellikle, Galatasaray maçı sonrasında, süpriz bir sonuçla karşılaşmadığımız için mutluyum.'' Gaziantepspor'un başarılı olmak istediğini, her maça iyi futbol ve mutlak galibiyet için hazırlandığını kaydeden Sağlam, şöyle devam etti 
     ''Gaziantepspor, Türk futbolunda önemli bir yere sahip olan takım. Daha önceki yıllarda olduğu gibi yine başarılı olmak istiyoruz. Hedefimize ulaşabilmek için özellikle kendi sahamızda puan kaybetmememiz gerekiyor. Bu arada büyük-takım küçük takım ayrımı da yapmıyoruz. 
     Sakaryaspor maçını galibiyetle atlattık, şimdi önümüzde çok zorlu Beşiktaş maçı var. Daha şimdiden bu maçı düşünmeye başladık.'' 
     
</TEXT>
</DOC>
