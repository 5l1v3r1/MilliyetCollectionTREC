<DOC>
<DOCNO> 293795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko30.html </URL>
<DATE> 2004/12/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şener 15 milyar dolarlık yabancı sermaye yatırımı düşünülüyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2005-2007 döneminde, yaklaşık 15 milyar dolarlık bir yabancı sermaye yatırımı gerçekleşebileceğinin düşünüldüğünü bildirdi. 
     Bakan Şener, Devlet Bakanı Ali Babacan ve Maliye Bakanı Kemal Unakıtan'ın da katıldığı, ''Katılım Öncesi Ekonomik Program'' ve ''Türkiye'nin AB üyeliğinin AB'ye etkisi'' ile ilgili düzenlenen ortak basın toplantısında, büyümeyi destekleyen önemli unsurlardır birinin de yabancı sermaye yatırımları olduğunu vurguladı. 
     Şener, bu konuda Devlet Bakanı Ali Babacan'ın başkanlığında Türkiye'de yatırım ortamının iyileştirilmesiyle ilgili koordinasyon kurulu kurulduğunu hatırlattı. 
     Kurul'un etkin bir şekilde çalıştığını ve yapılan reformların da etkisiyle 2004 yılında yabancı sermaye girişinde bir artış yaşandığının gözlendiğini belirten Şener, 2003 yılında yurtiçinde doğrudan yabancı yatırımların 1.6 milyar dolar olarak gerçekleştiğini, 2004'te ise bu rakamın 2.9 milyar dolara ulaşmasının beklendiğini söyledi. Hedeflenen bu rakamın önemli bir düzey olduğunun altını çizen Şener, 2005-2007 döneminde, yani 3 yılda yaklaşık 15 milyar dolarlık bir yabancı sermaye yatırımı gerçekleşebileceğinin öngörüldüğünü söyledi. 
     2005-2006 ve 2007 yılları yıllık yüzde 5'lik bir büyümeyi ifade ettiğini ve hedef alındığını kaydeden Şener, bunun Türkiye'nin potansiyel büyüme oranı olduğunu bildirdi. Türkiye'nin geçmişte istikrarlı bir büyüme performansı sergileyemediğini vurgulayan Şener, şöyle devam etti 
     ''Türkiye 2002'ye kadarki 12-13 yıllık dönemde yıllık ortalama sadece yüzde 2.5'lik bir büyüme gerçekleştirebilmiştir. Hatta 1998-2002 arasındaki 5 yıllık dönemde Türkiye'nin yıllık ortalama büyüme oranı yüzde 0'a yakın, 0.2 olmuştur. Bu çok düşük bir orandır. Türkiye'nin performansını, potansiyelini karşılamayan, göstermeyen bir orandır. Bu bakımdan geçmiş yıllar kayıp yıl olmuştur. Bunun da ötesinde Türkiye geçmişte istikrarsız bir büyüme çizgisi izlemiştir. Bazen yüzde 8-9'luk büyümeler görülürken, bazen yüzde 8-9'luk küçülmeler yaşanmıştır. Bunların olduğu bir ülkede diğer ekonomik göstergelerin sağlıklı olması da beklenemezdi.'' 
     
     SÜRDÜRÜLEBİLİR YÜKSEK BÜYÜME 

     Şener, bu nedenle göreve geldikleri ilk günden itibaren istikrarı ekonominin temel bir önceliği olarak kabul ettiklerini kaydetti. Sürdürülebilir yüksek büyüme oranının korunması ve sürdürülmesini temel bir ekonomik hedef olarak belirlediklerini bildiren Bakan Şener, ellerindeki iktisat politikası araçlarını da bunu gerçekleştirmek için kullandıklarını söyledi. 
     Büyümede şu ana kadar gelinen noktanın umut verici olduğunu ifade eden Şener, ''2002'de 7.9, 2003'te 5.9'luk, 2004 yılı sonu itibariyle de yüzde 10 civarında bir büyüme ortaya çıkacaktır. Son 3 yıllık gelişmeler gerçekten Türkiye'nin iyi bir performans gösterdiğini kanıtlamaktır'' dedi. 
     Sürdürülebilir yüksek büyüme hızının önümüzdeki yıllar içinde de devam edeceğini vurgulayan Şener, ''2005-2006 ve 2007 yılları yıllık yüzde 5'lik bir büyümeyi ifade etmektedir, hedef almaktadır. Bu Türkiye'nin potansiyel büyüme oranıdır. Yani yüzde 5'lik bir büyüme oranı, Türkiye'nin potansiyel bir büyüme oranıdır ki önümüzdeki dönemde de bu 3 yıllık ekonomik programda da Türkiye'nin potansiyel büyüme oranı baz oran olarak alınmaktadır'' diye konuştu. 
     Bakan Şener, büyümeye bağlı olarak yatırım ve ihracat artışlarının gelişmesi seyrinin önemli ve belirleyici olacağını belirterek, şunları söyledi 
     ''Dönem boyunca büyümenin en önemli kaynakları özel yatırım ve ihracat artışları olacaktır. Bu dönemde sabit sermaye yatırımlarının yıllık ortalama olarak yüzde 8.9, özel yatırımların yüzde 9, kamu yatırımlarının ise yüzde 8.3 artması beklenmektedir. Aynı dönemde mal ve hizmet ihracatının yılda ortalama yüzde 12, mal ve hizmet ithalatının ise yüzde 8.5 oranında artacağı tahmin edilmektedir. Yani 2005-2007 döneminde ihracatımız yüzde 12'lik bir artış gerçekleştirirken, ithalat yüzde 8.5'lik bir artış gerçekleştirecektir. Dolayısıyla ihracat artışımız daha fazla olacaktır ve dış ticaret makası kapanacaktır veya kapanma, daralma eğilimi gösterecektir. 
     Özel tüketim harcamalarının yıllık ortalama yüzde 3.3 oranında artacağı öngörülürken, kamu tüketim harcamalarının yüzde 1.3 oranında artması hedeflenmektedir. Burada da kamu tüketim harcamalarındaki artışın kontrol altında olacağı ve düşük tutulacağı ifade edilmektedir. 
     Yine bu dönemde sabit sermaye yatırımlarının üretim kapasitesini artırmak suretiyle ihracat artışlarını destekleyeceği ve ihracatta gözlenen yüksek performansın devam edeceği tahmin edilmektedir.'' Şener, ayrıca artan yenileme yatırımları sayesinde de son yıllarda emek verimliliğinde yaşanan artışların devam edeceğinin düşünüldüğünü ve böylece ihracat alanında emek verimliliğine dayalı bir rekabet avantajının sürdürülmesinin beklendiğini kaydetti. 
     
     ''İŞGÜCÜ TALEBİNİN ARTMASI BEKLENMEKTEDİR'' 

     2004 yılı katılım öncesi ekonomik program döneminde öngörülen büyüme oranlarının verimlilik artışlarının yanı sıra üretim faktörlerindeki artışlarla da desteklenmesinin beklendiğine dikkat çeken Şener, yüksek oranlı yatırım beklentisine bağlı olarak, yıllık ortalama yüzde 5.3 oranında sermaye birikimi sağlanacağının tahmin edildiğini bildirdi. 
     Şener, sermaye stokundaki artışa paralel olarak iş gücü talebinin de artması beklentisinin bulunduğunu da işaret ederek, bu çerçevede istihdamın yıllık ortalama yüzde 2.5 oranında artacağının öngörüldüğünü söyledi. Şener, toplam faktör verimliliğinin de dönem boyunca önemli oranda artmasının düşünüldüğünü belirtti. 
     
     KAMU MALİYESİ 

     Abdüllatif Şener, mali disiplinin hükümetin hassasiyet gösterdiği temel konulardan biri olduğunu hatırlatarak, bununla ilgili Maliye Bakanı Kemal Unakıtan'ın bütçe hazırlıkları ve uygulamalarında gösterdiği kararlı tutum neticesinde Türkiye'nin geçmişte elde edemediği sonuçları, istikrarı bu dönemde gerçekleştirdiğini kaydetti. 
     Kamu maliyesi alanındaki bu tutumun önümüzdeki dönemde de kararlı bir şekilde sürdürüleceğini bildiren Şener, son 2 yılda uyguladıkları sıkı maliye politikaları sonucunda kamu mali dengelerinin düzeltilmesi doğrultusunda önemli bir yol alındığını söyledi. 
     Şener, ''2001 yılında yüzde 15.9 olan genel devlet borçlanma gereğinin gayri safi yurtiçi hasılaya oranının 2004 yılında yüzde 6.3'e 2007 yılında ise yüzde 0.5'e düşeceği tahmin edilmektedir'' dedi. 
     Bu eğilimin Türkiye'de mali dengelerin kurulmakta olduğunu gösteren en açık tablo olduğunu vurgulayan Şener, bu düşüşteki en büyük etkenin faiz harcamalarındaki azalma olduğuna işaret etti. 
     Şener, 2001 yılında gayri safi yurtiçi hasılaya oran olarak yüzde 23.7 olan genel devlet faiz harcamalarının 2004 yılında yüzde 14.1'e, 2007 yılında ise yüzde 7.5'e gerileyeceğinin tahmin edildiğini söyledi. 
     
     DIŞSAL ŞOKLARA DAYANIKLIYIZ 

     Devlet Bakanı ve Başbakan Yardımcısı Abdüllatif Şener, yaptığı konuşmada, kamu maliyesi ile yapısal reform konusunda yapılanlar ve hedeflerle ilgili bilgi verdi. 
     Son 2 yılda uygulanan ve bu KEP döneminde de uygulanacak olan sıkı maliye politikaları sonucunda borç sürdürebilirliği konusundaki tartışmaların artık geride kaldığını ifade eden Şener, borç stoku ve borç yapısının, geçmiş dönemle kıyaslandığında dışsal şoklara karşı çok daha dayanıklı hale geldiğini de söyledi. 
     2004 yılı KEP kapsamında yapılan analizlerin de bunu teyit eder nitelikte olduğunu vurgulayan Şener, duyarlılık analizlerine göre, büyüme oranın baz senaryoya göre yüzde 5 1 puan düşmesi durumunda genel devlet brüt borç stokunun GSYH'ye oranın 2007 yılında 2.4 puan, reel faiz oranını baz alan senaryoya göre de 5 puan yukarıda olması durumunda aynı oranın 2007'de 6.4 puan yükseldiğini ifade etti. 
     Konuyla ilgili çok sayıda analiz ve tahlilin yapıldığının altını çizen Şener, ''Tüm bu analizler, tahliller neticesinde Türkiye'de ekonomik istikrarın sağlandığı hedef alınan makro ekonomik hedeflerin gerçekleştirilmesinde önemli bir değişimin ortaya çıkmayacağı anlaşılmaktadır'' diye konuştu. 
     Gelir politikalarının temel amaçlarının da önemli bir konu olduğunu kaydeden Şener, burada da ekonomi politikalarının temel amaçları ile gelir politikalarının genel amaçlarının birbirini destekleyeceğini söyledi. 
     Şener, mali politikaların uygulanmasında, özellikle kamu giderlerinin belirlenmesinde fiyat istikrarının önemli bir konu olduğunu da vurguladı. 
     
     PARA POLİTİKALARI 

     Ekonominin gerekleri neyi istiyorsa, bunun temel öncelikleri olacağını kaydeden Şener, para politikalarının uygulanmasında da aynı şekilde fiyat istikrarı, verimlilik, karlılık, rekabet gücü gibi parametrelere dayanan maliye politikası araçlarının kullanılmasında hassasiyetlerin göz önünde bulundurulacağını bildirdi. 
     Para politikalarının temel amacının enflasyonun düşürülmesi olduğunu anlatan Şener, konuyla ilgili şu bilgileri verdi 
     ''Enflasyon önemli bir olaydır ve hükümetimizin temel başarılarından biri de yüksek enflasyon oranlarından Türkiye'yi kurtarmış olmasıdır. 2004 yılsonu revize TÜFE hedefi yüzde 10'dur, bu hedef gerçekleştirilecektir. Önümüzdeki dönemde de enflasyon düşmeye devam edecektir. 2007 yılında Türkiye'de enflasyon oranı yüzde 4 olacaktır. Merkez Bankası da para politikası araçlarını bu enflasyon hedefinin gerçekleştirilmesi yönünde örtülü enflasyon hedeflemesi, daha sonra açık enflasyon hedeflemesiyle uygulayacaktır. Ayrıca enflasyon hedeflemesi dışında temel bir politikası olarak dalgalı kur rejimi uygulaması sürdürülecektir.'' 
     
     YAPISAL REFORMLAR 

     Ekonomik hedeflerle ilgili 3 yıllık dönemdeki bu perspektifler dışında yapısal reformların da büyük önem arzettiğini bildiren Başbakan Yardımcısı, bu reformların Kopenhag ekonomik kriterleri arasında yer alan rekabetçi bir yapının oluşturulmasını hedefleyen ve ekonomik performansın artırılmasını yakından etkileyen bir temel konu olduğunu söyledi. 
     Şener, yapısal reformların temel hedeflerini ''özelleştirme ile serbest piyasa işleyişini geliştirmek ve devleti mal ve hizmet üreticisi konumundan uzaklaştırmak. Ekonomide özel sektörün rolünü daha da artırmak. Yatırım ve üretim için uygun bir ortam oluşturmak. Mali sektörü geliştirmek. İşgücü arzının niteliklerini yükseltmek. Kamu hizmetlerinin etkinliğini artırmak. Kamuda kaynak israfını önlemek. Kanun piyasadaki düzenleyici ve denetleyici rolünü güçlendirmek. KİT'lerin daha şeffaf bir yönetim anlayışı çerçevesinde hedef odaklı çalışmasını sağlamak. Vergi sistemini basitleştirmek ve vergi idaresini güçlendirerek kayıt dışı ekonomi ve kayıp-kaçağı azaltmak'' diye özetledi. 
     Şener, tarım sektöründe verimliliği ve rekabet gücünü artırmak, enerji sektörünün rekabete açılmasını ve özel sektörün serbestçe faaliyet gösterebileceği şeffaf bir yanının tesis edilmesinin sağlanması konularını da yapısal reformların temel hedefleri arasında olduğunu söyledi. 
     Bunlar arasında yatırım ortamının geliştirilmesine ilişkin reform çalışmalarının başlatıldığını hatırlatan Şener, Devlet Bakanı Ali Babacan'ın başkanlığındaki Yatırım Ortamının İyileştirilmesi Koordinasyon Kurulu'nun 10 teknik komite halinde çalışmalarını sürdürdüğünü söyledi. 
     Bu kapsamda, şirket kuruluşla ilgili yasal düzenlemelerin, yatırım indirimiyle ilgili düzenlemelerin yapıldığını hatırlatan Şener, doğrudan yabancı yatırımlarla ilgili kanunun da 2003 yılında yürürlüğe girdiğini hatırlattı. 
     Şener, söz konusu 10 komitenin yapmış olduğu çalışmalar çerçevesinde bu alandaki yapısal reformların 2005-2006 ve 2007 yıllarında da devam edeceğini bildirdi. 
     
     BANKACILIK SEKTÖRÜ 

     Bir diğer temel alanın bankacılık sektörü olduğunu belirten Şenir, bu konuda da temel düzenlemelerin yapılmakta olduğunu, sektörle ilgili kanunun BDDK bünyesinde yapılan çalışmalardan sonra taslak halinde bakanlığına sunulduğunu, taslak üzerinde kendi çalışmalarının devam ettiğini ve tasarının 2005 yılı başlarında yasalaşacağını söyledi. 
     Şener, Banka Kartları ve Kredi Kartları Kanunu Tasarısı Taslağı'nın Avrupa Komisyonu tavsiyesi ile uyumlu olarak hazırlandığını, kamu bankalarına ilişkin özelleştirme stratejinin daha önce açıklandığını, bu kapsamda Halkbank ve Ziraat Bankası'nın halka arz yoluyla özelleştirilmesinin önümüzdeki dönemde hedeflendiğini hatırlattı. 
     
     EKONOMİK SOSYAL KONSEYİN YAPISI DEĞİŞECEK 

     Şener, işgücü piyasasının etkinliğini artırmak ve işsizliği önlemek konularının da hedefleri arasında olduğunu vurguladı. 
     Bir diğer önemli yapısal düzenlemenin Ekonomik ve Sosyal Konsey'in yapısıyla ilgili olduğunu belirten Başbakan Yardımcısı Şener, yapmakta oldukları yeni düzenlemeyle sivil ağırlıklı, daha katılımcı, daha etkin çalışan ve toplumsal diyalogun geliştirilmesine katkı sağlayacak yeni bir kanun tasarısı hazırlandığını, bu tasarıyla ilgili taslağın DPT tarafından hazırlanarak kendisine sunulduğunu söyledi. 
     Şener, söz konusu taslağın tasarılaşması için Başbakanlık'a gönderdiklerini ve kısa zamanda Bakanlar Kurulu'nda imzaya açılacağını bildirdi. 
     
     REFORMLAR 

     Şener konuşmasında, halen devam eden ve önümüzdeki dönemde yapılacak reformlar konusunda bilgi verdi. 
     İdari reformların önümüzdeki dönemde de özellik ve öncelik arzedeceğini belirten Şener, bu konuda yönetimde şeffaflık, hesap verebilirlik, etkinlik ve yerelleşmenin artması, hukukun üstünlüğü ve insan haklarına saygının geliştirilmesini amaçlayan bir yeniden yapılandırmayı hedeflediklerini bildirdi. 
     Yerel Yönetim Reformu'nu da tekrar ele alacaklarını bildiren Şener, bu kapsamda Kamu Personel Rejimi Reformu çalışmalarının devam ettiğini, Devlette Genel Kurumsal Yapının Gözden Geçirilmesi Çalışması kapsamında da kamu yönetimini yeniden yapılandırarak, devletin teşkilat yapısının sadeleştirilmesi yoluyla karar alma süreçlerinin hızlandırılacağını ve böylece kamusal harcamaları azaltacaklarını söyledi. 
     Bütçe kapsamını genişleten ve bütçe birliğini sağlayan, Kamu Mali Yönetimi Reformu'nun 1 Ocak 2005 tarihinden itibaren uygulamaya gireceğini hatırlatan Şener, bu kanunun gereği olarak döner sermaye işletmelerinin 2007 yılı sonuna kadar tasfiye edilmiş olacağını açıkladı. 
     Başbakan Yardımcısı, aynı şekilde vergi tabanının genişletileceğini, teknoloji kullanımının yaygınlaştırılacağını, kayıtdışı ekonomiyle mücadelenin hızlandırılacağını dile getirdi. 
     KİT Yönetimi Reformu'nun da önümüzdeki dönemde gündemde olacağını anlatan Şener, şeffaflık hedef odaklı, yönetimin özerkliği ve şirket içi yönetişimi geliştirmeyi amaçlayan bir yapısal KİT yönetimi reformu hedeflendiğini ifade etti. 
     Tarım Reformu'nda da rekabet gücü yüksek ve sürdürülebilir bir yapı hedeflendiğini belirten Şener, konuyla ilgili bir Tarım Çerçeve Kanunu'nun hazırlanacağını, AB ortak tarım politikası ve AB mevzuatına uyum çalışmalarına da devam edileceğini bildirdi. 
     
     SOSYAL GÜVENLİK REFORMU 

     Yapılacak yapısal reformlar arasında en önemli konulardan birinin de Sosyal Güvenlik Reformu olduğunu belirten Şener, bu reform ile norm ve standart birliği sağlanmış tek bir emeklilik rejimi kurmak ve tüm nüfusu aynı norm, standartlar üzerinden sağlık sigortasına almanın hedeflendiğini bildirdi. 
     Söz konusu reform ile sosyal güvenlik sisteminin aktüeryal dengelerinin sağlanacağını anlatan Şener, şu bilgileri verdi 
     ''Sağlık sigortacılığını tek bir yapıda birleştirmek, sosyal yardım ve hizmetleri birleştirmek, reformun gerektirdiği idari yeniden yapılanmayı gerçekleştirmek de Sosyal Güvenlik Reformu'nun temel hedefleri arasındadır. Bu konudaki Reform Taslağı ile ilgili çalışma Çalışma ve Sosyal Güvenlik Bakanlığımız tarafından sürdürülmektedir. Bu taslak üzerinde diğer bakan arkadaşlarımızla birlikte çalışmaları gözden geçirdik. 2005 yılının içerisinde bu çalışmalar tamamlanacak ve yasal düzenlemeler yapılacak. Böylece, şu anda GSMH'nin yüzde 4.5'i civarında olan sosyal güvenlik sistemi açıklarını uzun vadede yüzde 1'e indireceğiz.'' Bir diğer önemli konunun da bölgelerarası gelişmişlik farklarını azaltmak olduğunu ifade eden Şener, bu konuda 2004-2006 dönemini kapsayan Ön Ulusal Kalkınma Planı hazırlandığını ve bazı bölgesel kalkınma programlarının başlatıldığını kaydetti. 
     
     e-DÖNÜŞÜM TÜRKİYE PROJESİ 

     Bilgi toplumuna geçişe de büyük önem verdiklerini anlatan Şener, bu kapsamda e-Dönüşüm Türkiye Projesi'nin devam ettiğini ve e-Dönüşüm Türkiye İcra Kurulu kurulduğunu hatırlattı. 
     Bu kapsamda, Elektronik İmza Kanunu ve bilgi edinme hakkının yürürlüğe girdiğini de hatırlatan Şener, böylece bilgi toplumuna geçişin hukuku altyapısının büyük kısmının düzenlendiğini söyledi. 
     Şener, önümüzdeki dönemde e-Dönüşüm Türkiye Projesi'nin en önemli bileşeni olan e-devlet konusunda tüm bakanlıklar düzeyinde büyük mesafeler alınacağını da vurguladı. 
     Konuşmasının son bölümünde, önümüzdeki 3 yıllık dönemde hükümetin uygulamalarının çerçevesinin böyle olacağını belirten Şener, şöyle konuştu 
     ''Amacımız, kamuoyunu bilgilendirme ve bu bilgilendirme ile de kendisini hükümeti kamuoyunun denetimine açık hale getirmektedir. Bir hükümetin veya icranın denetimi sadece yasama denetimi değildir. Biz, halkın sürdüreceği denetimin herşeyin ötesinde bir öneme sahip olduğunu düşünüyoruz ve bu 3 yıllık programı kamuoyuna açıklamak suretiyle de kamuoyunu denetiminin etkin bir şekilde sürmesini, varolmasını arzu ettiğimizi ifade ediyoruz. 
     Katılım Öncesi Ekonomik Program, önümüzdeki dönemde başlayacak olan AB süreci açısından önem arzeden metinlerden biridir. Yani Türkiye'nin AB'ye sunduğu metinlerden biridir. Katılım Öncesi Ekonomik Program ana hatları itibariyle IMF ile yapacağım orta vadeli programın da temel referans belgesini oluşturacaktır. Böylece, 2005 yılıyla birlikte özellikler arzeden yeni bir döneme Türkiye'nin gireceğini de görmekteyiz. Bu yeni dönemde IMF ile yapılacak orta vadeli bir program var, AB-Türkiye ilişkilerinde yeni bir dönem var ve 2005 sonrasındaki 3 yıllık dönemde hükümetimizin hazırlayıp sunduğu yeni bir orta vadeli program var.'' 
     
</TEXT>
</DOC>
