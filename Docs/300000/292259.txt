<DOC>
<DOCNO> 292259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yasam/axyas01.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çöp' basıyorlar 
</HEADLINE>
<TEXT>


Ton başına sadece 10 dolar alındığı ve diğer hiçbir kıyı ülkesi kabul etmediği için, lüks seyahat gemileri çöplerini Türkiye'de boşaltıyor 

LATİF SANSÜR Aydın DHA 

Ege Denizi'nde pek çok ülke limanının kabul etmediği lüks seyahat gemilerine ait tonlarca çöpün, Türkiye'ye bırakıldığı belirtildi. 
Yetkililerin açıklamalarına göre, sadece Kuşadası Limanı'na yanaşan 226 gemi, geçen yaz boyunca 3 bin 428 ton çöp bıraktı. En fazla çöpü 95 gemiyle Yunan bandıralı gemiler bırakırken, Yunan limanlarının, "Yerimiz yok. Çöp depolama alanımız yeterli değil" gibi bahanelerle kendi gemilerin, çöpünü bile almadığı bildirildi. Kuşadası Limanı'nı işleten Ege Ports'un, çöp için ton başına sadece 10 dolar ücret aldığı ve atıkları şehir çöplüğüne boşalttığı saptandı. Bu arada katı atıklarını rahatça Türk limanlarına boşaltan gemi şirketlerinin, sıvı atıklar için de tesisler kurulması yönünde baskı yaptığı öne sürüldü. 

Tıbbi atık riski 
Çevre ve Orman Aydın İl Müdürlüğü'nde görevli Çevre Mühendisi Orhan Yıldız da, "Uluslararası sözleşmelere göre, geminin vermek istediği katı atıkları almak zorundayız. Ancak çöplerle ilgili hiçbir analiz yapılmıyor. Tıbbi atıkların ayrı ve uluslararası standartlardaki ambalajlamayla alınması gerekir. Ne yazık ki bu konuda ciddi bir araştırma yapmadığımız ortada" dedi. 


</TEXT>
</DOC>
