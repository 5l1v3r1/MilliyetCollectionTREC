<DOC>
<DOCNO> 297546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko13.html </URL>
<DATE> 2004/12/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Teşvik Doğu'ya gitmedi, batı bölgelerinde yoğunlaştı... 
</HEADLINE>
<TEXT>

     İstanbul Ticaret Odası'nın İTO araştırmasına göre, 5084 sayılı Yatırımların ve İstihdamın Teşviki Yasası'nın 9 aylık döneminde yatırımlar, eskiden olduğu gibi Batı bölgelerinde yoğunlaştı. 
     İTO'nun aylık dergisi İTOVİZYON, Teşvik Yasası'nın sonuçlarını araştırdı. 
     Araştırmada, 9 ay geçmesine karşın yasanın, amacına ulaşamadığı, yatırımların Batı illerinde yoğunlaşırken, Doğu ve Güneydoğu'da hedeften uzak kaldığı savunuldu. 
     Teşvik alacak illerin sayılarının fazlalığı ve bu illerin birçoğunun büyük kentlere olan yakınlığı, Doğu illerine ilgi gösterilmemesine neden oldu. 
     Hazine Müsteşarlığı verilerine göre, yasanın çıktığı 6 Şubat ile 2 Kasım 2004 tarihleri arasındaki 9 aylık dönemde, yatırımlar, eskiden olduğu gibi Batı bölgelerinde yoğunlaştı. Yasa birkaç il dışında hedefe ulaşamadı. 
     Sivas, yeni yasa ile gelen yatırım bakımından 60 yatırım ile başı çekerken, Düzce 39 yatırım ile Sivas'ı takip etti. Düzce'yi 36 yatırım ile Malatya, 30 yatırım ile Afyon ve 27 yatırım ile Uşak izledi. 
     Ağrı ve Siirt 9 ay içinde 5, Bitlis, Bingöl, Ardahan ve Kars 3 yatırım çekebildi. Hakkari 2, Muş ve Bayburt ise sadece 1'er yatırımda kaldı. 
     Yatırım miktarı açısından bakıldığında, ilk sırayı Düzce aldı. Düzce'ye 9 aylık dönemde 172.3 trilyon liralık yatırım geldi. Malatya, 170.8 trilyon lira, Sivas 167.4 trilyon lira, Osmaniye 163.3 trilyon lira ve Şırnak 156 trilyon liralık yatırım çekti. 
     Şırnak'ı ilk 5'e taşıyan unsurun, gelen 156 trilyon liralık yatırımın 124 trilyon lirasının enerji yatırımı olmasından kaynaklandığı belirtildi. 
     Yatırım miktarı sıralamasında, Ağrı, Ardahan, Bingöl, Kars, Muş ve Bayburt son sıralarda kaldı. 
     Sağlanan yatırım bakımından yapılan sıralamaya göre, Malatya 3 bin 476 kişi ile liste başınde yer aldı. Bu ili, 3 bin 364 kişilik istihdam ile Sivas, 2 bin 644 kişilik istihdam ile Düzce, bin 955 kişilik istihdam ile Osmaniye ve bin 293 kişilik istihdam ile Amasya takip etti. 
     Hazine Müsteşarlığı'nın rakamlarına göre, yasanın getirdiği teşvikler ile, Kars'ta 92, Ardahan'da 70, Bayburt'ta 49, Bingöl'de 23 ve Muş'ta ise sadece 15 kişilik yeni istihdam imkanı yaratıldı. 
     
     ''HAKLI ÇIKMAKTAN DOLAYI ÜZGÜNÜZ'' 
     İTO Yönetim Kurulu Başkanı Mehmet Yıldırım, yaptığı açıklamada, geçen 9 aylık sürede Düzce ve Sivas gibi birkaç il dışında kayda değer bir yatırım olmadığının görüldüğünü kaydederek, ''Bu yasayla ilgili görüşlerimizi, yasanın çıkmasının hemen ardından dile getirereky, yasanın taşıdığı çelişkiler ve yanlışlıklar nedeniyle bekleneni sağlayamayacağını belirtmiştik. Haklı çıkmaktan dolayı üzgünüz'' dedi. 
     Bu yasa ile yatırımcının Kırşehir veya Türkiye'nin en zengin bölgesi olan Marmara Bölgesi'ndeki Düzce ili dururken Muş'ta yatırım yapmayacağını belirten Yıldırım, 9 aylık uygulamanın sonucunda da bunun görüldüğünü bildirdi. 
     Yıldırım, amacın Doğu ve Güneydoğu'daki illerin kalkındırılması olduğuna göre, teşviklerin yerine ulaşması için, bölgede kalıcı sektörler, yöresel kaynaklar, kültür ve sosyal yaşam gibi kriterler gözönünde bulundurularak tespit edilmesi ve sektörel teşvikler uygulanması gerektiğini belirtti. 
     
</TEXT>
</DOC>
