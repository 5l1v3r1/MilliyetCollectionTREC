<DOC>
<DOCNO> 271166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/soneko09.html </URL>
<DATE> 2004/09/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
IMF En iyi yatırım insan kaynağına yapılan yatırımdır... 
</HEADLINE>
<TEXT>

     Uluslararası Para Fonu'na IMF , göre en iyi yatırım insan kaynağına yapılan yatırım. 
     A.A muhabirinin, IMF'nin, ''İnsan Sermayesi ve Ekonomik Kalkınma'' isimli çalışmasından derlediği bilgilere göre, ülkelerin, kalıcı ve istikrarlı bir sürdürülebilir kalkınma sağlayabilmesi için mutlaka insan gücü eğitimine yatırım yapmaları gerekiyor. 
     İnsan gücü eğitimine yeterli yatırım yapmayan ülkelerin kalkınmalarının da geçici olduğunun altının çizildiği çalışmada, ''Eğitime yatırım yapmayan bir ülke ekonomik büyümesini de sürdüremez'' deniliyor. 
     Doğal kaynakların ülkeden ülkeye fark ettiğinin vurgulandığı çalışmada, doğal kaynak zenginliğinin süreyle sınırlı bir zenginlik olduğu, insan kaynağı eğitiminin ise doğal kaynaktan daha önemli bir potansiyel olarak görüldüğü ifade ediliyor. 
     IMF çalışmasında, bir ülkedeki okul ve eğitim altyapısı ile öğretmen ve okula devam oranının, eğitimli insan kaynağı stoğunu belirlediği, bu stoğun da ekonomik kalkınmaya doğrudan etki yapan bir unsur olduğu belirtiliyor. 
     
     ÜLKE GEREKSİNİMLERİNE UYGUN EĞİTİM YATIRIMI... 
     Bilgi ekonomisinin değerinin yeni anlaşılmaya başlandığı vurgulanırken, insan kaynağına dayalı bilgi ekonomisinin, bir ülkenin sürdürülebilir kalkınmasının da anahtarı olduğuna işaret ediliyor. 
     Eğitim yatırımı yapılırken ise temel eğitim dışında, ülkenin gereksinimlerine uygun bir insan gücü yetiştirmeye yönelik eğitim yatırımı yapılması gerektiği kaydediliyor. 
     
     EĞİTİMLİ İŞGÜCÜNÜN ETKİSİ... 
     Çalışmada, ülkelerin, insan kaynağına uygun bir çağdaş eğitim sistemini belirleyerek, kaynaklarını bu alana aktarmaları halinde, bu yatırımın, en iyi getiri sağlayan yatırım olarak geri döndüğü ifade ediliyor. 
     Eğitimli işgücünün tarımsal alandaki üretim için bile önemli olduğu belirtilirken, örneğin, Hindistan'da, eğitimli çiftçilerin aldığı verimin, eğitimsiz olan çiftçilere oranla kat kat fazla olduğu kaydediliyor. 
     Küresel düzeyde, ülkeler arasında yoğun rekabetin yaşandığının hatırlatıldığı çalışmada, ancak eğitimli işgücüne sahip ülkelerin daha etkin rekabet yapabileceği ve daha yüksek katma değere sahip mal ve hizmet üretebileceği vurgulanıyor. 
     
     UZAKDOĞU ÖRNEĞİ... 
     IMF çalışmasında, Fon'un program yürüttüğü ülkelerden özellikle Uzakdoğu ülkelerinin, doğal kaynak açısından yeterli bir kaynağa sahip olmadıkları, ancak bu ülkelerin insan kaynağını en iyi şekilde kullanarak çok hızlı ve kalıcı bir kalkınma gerçekleştirdikleri vurgulanıyor. 
     İnsan kaynağına dayalı yoğun teknoloji içeren ekonomik kalkınma modeliyle, Uzakdoğu ülkelerinin, zengin doğal kaynağa sahip birçok ülkeden daha gelişmiş hale geldikleri örneği gösteriliyor. 
     
</TEXT>
</DOC>
