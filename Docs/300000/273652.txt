<DOC>
<DOCNO> 273652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy12.html </URL>
<DATE> 2004/09/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
CHP'nin meclisi toplantıya çağırdığı tarihte AKP kampta olacak 
</HEADLINE>
<TEXT>

     CHP'nin TCK'nın yasalaşması için Meclis'i olağanüstü toplantıya çağırdığı 28 Eylül'de AKP'li tüm milletvekilleri parti yönetimince Kızılcaham'da kampa alınmış olacak. 
     Edinilen bilgilere göre CHP'nin 28 Eylül'de Meclis'in olağanüstü toplanmasına ilişkin çağrısı AKP'den olumlu karşılık bulmadı. AKP'nin dün gece Başbakan Recep Tayyip Erdoğan başkanlığında yapılan toplantısında beliren, AB'den gelen açıklamalara karşın, partinin "Durduğu noktada bir tutum değişikliğine gitmesine gerek olmadığı" görüşü doğrultusunda CHP'nin çağrısına sıcak bakılmadı. 
     AKP yöneticileri, daha önceden alınan kararla 28 Eylül'de patili milletvekillerinin tümünün Kızılcahamam'da kampa alınmış olacağını hatırlattı. AKP'nin Kızılcahamam kampı 27 Eylül'de başlayacak ve 3 gün sürecek. Parti yöneticileri, Kızılcahamam kampında TCK ve AB iele ilişkiler dahil tüm sorunların ele alınacağı, bu çerçevede milletvekillerinin görüşlerinin de dinleneceği, Başbakan Erdoğan'ın yeni dönemin rotasını bu kampta çizeceğini belirtti. 
     
     KAMPIN İPTALİ SÖZKONUSU DEĞİL 
     AKP yöneticilerine göre bu aşamada CHP'nin 28 Eylül tarihine denk gelen çağrısı üzerine kampın iptal edilmesi gündemde bulunmuyor. Kampın iptal edilmesi ancak Başbakan Tayyip Erdoğan'ın Brüksel'de yapacağı temaslarda ortaya çıkacak gelişmelere bağlı olacak. Buna göre Erdoğan, Brüksel temaslarında TCK konusunda tutum değişikliğine gitmeye karar verirse, kampın da iptal edilmesini isteyebilir. Ancak bu aşamada böyle bir olasılık bulunmuyor. 
     
</TEXT>
</DOC>
