<DOC>
<DOCNO> 252558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/ekonomi/eko01.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos iflasın eşiğinde 
</HEADLINE>
<TEXT>


Rusya'nın petrol devlerinden Yukos, vergi borcunun yedi milyar dolara yaklaşması üzerine iflasın eşiğine geldi. Hisseleri borsada dün yüzde 18 değer kaybetti 

CENK BAŞLAMIŞ Moskova 

Rusya'nın en büyük petrol şirketlerinden Yukos'un hesaplarına önceki gün el konuldu. Rusya Vergi Bakanlığı, Yukos'un 2000 yılına ait yaklaşık 100 milyar rublelik 3.4 milyar dolar vergi borcu bulunduğunu açıkladı ve borcun ödenmesi için dört gün süre tanıdı. Bakanlık daha önce de şirketin 2001 yılında aynı tutarda vergi ödemediği sonucuna varmıştı. Böylece Yukos'un vergi borcu yedi milyar dolara yaklaştı. Yukos, vergi borcuna karşılık olarak ünlü işadamı Roman Abramoviç'in sahibi bulunduğu petrol şirketi Sibneft'teki yüzde 35 hissesini önerdi, ancak yetkililer öneriyi kabul etmedi. Söz konusu hisselerin değeri beş milyar dolara yaklaşıyor. 

Şirket durma noktasında 
Hesaplarının dondurulması, Yukos'un yabancı bankalara olan 2.6 milyar dolarlık borcunun ödenmesini de olanaksız hale getirdi. Şirket sözcüsü Aleksandır Şadrin, vergi borcunu ödemeleri için tanınan dört günlük sürenin sonunda üretimi durdurmak zorunda kalabileceklerini açıkladı. Moskova'daki genel kanı, Yukos'un yakın bir gelecekte devletleştirileceği yönünde. 

İki günlük düşüş yüzde 30 
Yukos'un banka hesapları ve varlıklarının dondurulmuş olduğu bir sırada, devletin vergi alacağının acilen ödenmesinde ısrarcı olması, şirket faaliyetlerinin tamamen duracağı endişesini uyandırdı. Yukos'un hisseleri dün yüzde 18 değer kaybetti ve son iki günlük değer kaybı yüzde 30'a yaklaştı. 


</TEXT>
</DOC>
