<DOC>
<DOCNO> 272588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/zbirand.html </URL>
<DATE> 2004/09/17/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Av. Mahkemesi Türkiye'yi yakabilir 
</HEADLINE>
<TEXT>


Eğer Türkiye önümüzdeki hafta ve aylarda harekete geçemez, gereken önlemleri alamaz ve yasal değişimleri gerçekleştiremez ve Uluslararası kurallara uygun bir uygulama yapamazsa, başı büyük bir derde girecek. 
Ankara'daki içişleri, dışişleri bakanlıkları ve Göç-der'in verdikleri bilgilere göre iki önemli sorun ile karşı karşıyayız. 

1. GÖÇMENLERE TAZMİNAT 
PKK terörüyle mücadele yıllarında, güvenlik nedeniyle Güneydoğu'da 4 bin civarında köy boşaltılmıştı. Resmi rakkamlara göre 400 bin, resmi olmayan rakkamlara göre ise 1 milyon insan evlerinden çıkarıldılar, bir bölümününde evleri yakıldı. Bu insanlar, yıllarca çeşitli kentlerde naylon çadırlarda perişan bir hayat sürdüler. Büyük bir sefalet içine düştüler. O günlerin koşullarında ve PKK ile mücadele strateji içinde devlet, zoraki göçmenlerle hiç ilgilenmedi. 
Diyarbakır, Mersin hatta Antalya Güneydoğu'daki köylerinden sürülenlerin istilasına uğradı ve sorun yıllar geçtikçe daha da büyüdü. İşte bu aşamada mağdur duruma düşenlerin haklarını arayan Sivil Toplum Örgütleri harekete geçtiler. Göçmenleri organize edip, imza topladılar ve devlet ilgilenmediği gerekçesiyle- Avrupa İnsan Hakları Mahkemesine AİHM başvurmaya başladılar. Haklarını Strazburg'da arama sürecine girildi ve giderek büyüdü. 
2002 yılına gelindiğinde, AİHM'ye yaklaşık 10 bin başvurunun yapıldığı söylenir oldu. Kesin rakkam açıklanmamakla birlikte, başvuruların daha da artacağı tahmin ediliyor. 
AİHM bugüne kadar, birden bire artan bu konuda hiçbir davayı ele almadı. Türkiye'nin önlem almasını bekledi. Ankara üstündeki baskılar giderek arttı. 
Sonunda da, AKP hükümeti 27 Temmuz 2004'te cesur bir adım attı ve güvenlik nedeniyle köylerinden sürülen, evleri yakılanlara tazminat ödeme kararı aldı. 
Bu karar açılmış yaraları saracak, zarara uğrayanları rahatlatacaktı ve derin bir memnuniyetle karşılandı. 
27 Temmuz kararı, yasanın uygulanabilmesi için gereken yönetmeliğin 2 ay içinde 27 Eylül'e kadar çıkarılmasını ve bu yönetmelikle tazminat komisyonları kurulmasını öngörüyor. Bu komisyonlar başvuruları inceleyecekler ve tazminat miktarlarını saptayacaklar. 
İşte işin en duyarlı yanı bundan sonra başlayacak. Zira AİHM için önemli olan, yasa çıkarılması değildir. Önemli olan, etkin bir hukuk yolunun kurulup kurulmadığıdır. AİHM kağıt üzerinde kalmış yasalara ve göstermelik komisyonlara dayanarak karar vermemektedir. 
İşte bu açıdan, Türkiye'nin 27 Eylül'den itibaren devreye sokacağı Tazminat Komisyonları büyük önem kazanıyor. Eğer Komisyonlar ciddi çalışır, insanları kovalamaz, etkin bir performans sergilerlerse, AİHM 10 bini aşkın başvuruyu geri çevirir ve "önce iç hukuk yollarını tamamlayın" der. Aksi halde, Türkiye yandı demektir. Milyarlarca dolarlık bir tazminat ödenme süreci başlar... 

2. YENİ LOİZİDU TAZMİNATLARI 
Diğer büyük tehlike, yine AIHM önündeki yeni Loizidu davalarından kaynaklanıyor. Oysa KKTC hem Annan planını kabul ederek ön almış, ayrıca eski tutumunu bırakarak, özel bir komisyon kurarak evlerini kaybetmiş Rumların başvurularını inceleme yolunu açmıştı. 
Bu şekilde, AIHM'de bekleyen yüzlerce Loizidu tipi dava geri çevrilebilecektir. Türk tarafı, Annan planının göçmen sorununu halledecek iken Rumlar tarafından reddedildiğini, ayrıca KKTC'de kurulan yeni komisyon ile iç hukuk yollarının da açıldığını söyleyecektir. 
Avrupa İnsan Hakları Mahkemesinde Türk tarafı bu görüşünü açıkladı, ancak tüm uyarılara rağmen bir türlü "etkin iç hukuk düzenini kuramadı" 
KKTC'de oluşturulan Komisyon Başkanı ve bazı üyelerin eskiden Rumlara ait binalarda oturuyor olmaları, tarafsız davranmalarını engelleyeceği için değiştirilmeleri gerekiyordu. Zira bu durum çıkar çatışması yaratacak ve Komisyon başvuru yapan Rumlarla ilgili tarafsız karar alamayacaktır. 
Tüm uyarılara rağmen bu konu gözardı edildi. 
Aynı komisyonun inandırıcı olabilmesi için yabancı gözlemciye de kapılarını açması ve yönetmeliğine de "gerektiğinde ev veya toprak iade kararı alabileceği" unsurunun eklenmesi gerekiyordu. 
Yapılmadı. 
Sonuç AİHM yeni bir davayı dinledi. Rum avukatlar yukarıdaki konuları öne sürerek itiraz ettiler. 
AİHM kararını önümüzdeki aylarda verecek. Eğer bu davayı da, Loizidu davası gibi "görülebilir" kabul ederse, Türkiye yandı. Zira bu şekilde Kıbrıs'taki Rum davalarına yeniden kapı almış olacaktır. Türkiye her birinden -Loizidu emsal alınacağı için- yüzbinlerce dolar tazminat ödemeye mahkum edilecek. 
Annan planı ve komisyon kurulması kararıyla kapanan Rum davaları kapısının yeniden açılması, müthiş bir tazminat yükünü getirecektir. 
KKTC ve Ankara, önümüzdeki haftalarda eksiklerini tamamlayamaz ve ihmaller sürdürülürse, Türkiye altından kalkamayacağı bir yükün altına girecektir. 
Yazık değil mi 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
