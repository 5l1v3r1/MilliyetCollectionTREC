<DOC>
<DOCNO> 255444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur03.html </URL>
<DATE> 2004/07/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Acılı Adana" tartışması tatlıya bağlandı... 
</HEADLINE>
<TEXT>

     Adana Ticaret Odası'nın ATO Adana kebabının standardı ile ilgili çalışmalarına bazı kebapçıların ''belirlenen standart gerçek Adana kebabı ile uyuşmuyor'' şeklindeki itirazları üzerine ATO ve ilgili meslek kuruluş temsilcileri biraraya gelerek, ortak çalışma kararı aldı. 
     ATO Başkanı Şaban Baş, Esnaf ve Sanatkarlar Odaları Birliği Başkanı Kazım Barışık ile Lokanta ve Kebapçılar Odası Başkanı Şefik Aslan, Türk Patent Enstitüsü'nde yapılan Adana kebabına coğrafi işaret tesciline ilişkin çalışmaları değerlendirdi. 
     Baş, patent çalışması sonucu Adana'nın ismi ile özdeşleşen kebabın hazırlanış tarzı ve müşteriye sunumu konusunda standartları belirlemeyi ve kebaplarının bir dünya markası haline gelmesini amaçladıklarını söyledi. 
     Adana kebabının adına uygun biçimde hazırlanmasını sağlamak amacıyla tescil girişiminde bulunduklarını hatırlatan Baş, ''Her köfte yapan ben kebap ustasıyım diyemeyecek. Standartlar 6 ay askıda kalacak. Bu süre içinde ortak bir çalışma yürüterek, eksikleri, fazlaları belirleyeceğiz. Gerekli düzeltmeler yapılacak'' dedi. 
     Adana Lokanta ve Kebapçılar Odası Başkanı Şefik Aslan da Adana kebabının standartlarına ilişkin farklı görüşler ortaya çıktığını, ancak ortak çalışma ile bu sorunun giderileceğini bildirdi. 
     Eksikliklerin birlikte giderilmesi yönünde karar aldıklarını ifade eden Aslan, şöyle konuştu 
     ''Anlaşamadığımız noktalar küçük ayrıntılardı. Bunların da yanlış anlamalardan kaynaklandığını fark ettik. Örneğin kebabı acısız yapınca Urfa kebap diyorlar, aslında o da Adana kebaptır. Birlikte çalışacağımız için memnunuz, bunun en iyi kebabın ortaya çıkmasını sağlayacak yol olduğunu görüyoruz. Yürütülen çalışmalara destek vererek, kebabımızın ve ilimizin dünyaya tanıtılmasına katkıda bulunacağız.'' Aslan, standartların belirlenmesinin ardından, oda temsilcilerinden oluşturulacak bir komisyonun kebapçıları denetleyerek, uygun üretimin yapılmasını sağlayacağını ifade etti. 
     Adana Esnaf ve Sanatkarlar Odaları Birliği Başkanı Kazım Barışık da, Adana'nın tanıtımına büyük katkı sağlayacak girişimde tüm tarafların yer almasının gereğine işaret ederek, ''Birlik, beraberlik içinde olmalıyız. Bu ortamın sağlanması bizi son derece mutlu etti'' dedi. 
     Adana Ticaret Odası öncülüğünde Türk Patent Enstitüsü'nde yapılan Adana kebabı coğrafi işaret tescili çalışmalarında, kebapçıların bir bölümü belirlenen standartların gerçek Adana kebabıyla uyuşmadığını savunmuşlardı. 
     
</TEXT>
</DOC>
