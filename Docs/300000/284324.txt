<DOC>
<DOCNO> 284324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun10.html </URL>
<DATE> 2004/10/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Görüntü yayınlandı Kayıp patlayıcılar, ABD'nin elindeyken kaçırılmış 
</HEADLINE>
<TEXT>

     ABC televizyonu, El Kakaa'daki 380 ton patlayıcının, ABD'nin Irak'taki kontrolü ele geçirmesinin ardından kaçırıldığını kanıtlayan bir video kaset yayımladı. 
     Amerikalı yetkililerin, ''Patlayıcılar işgal öncesinde kaçırılmış olabilir'' şeklindeki iddialarını çürüten ve Bağdat'ın düşmesinden 9 gün sonra kaydedildiği belirtilen video kasette, 101. Hava Tümeni'ne bağlı Amerikalı askerlerin depo civarındaki görüntüleri yer alıyor. 
     ABC, görüntüleri inceleyen uzmanların, HMX tipi patlayıcılarla dolu mühürlenmiş varilleri tespit ettiklerini belirtti. 
     Haberde, savaştan hemen önce Uluslararası Atom Enerjisi Ajansı denetçileri tarafından mühürlenmiş varillerin bir ambarın içinde kilitli tutulduğu da kaydedildi. 
     ABD'de yaklaşan başkanlık seçimi öncesinde malzeme olarak kullanılan kayıp patlayıcıların, savaş öncesinde veya Rusya'nın yardımıyla kaçırılmış olabileceği iddia ediliyordu. 
     
</TEXT>
</DOC>
