<DOC>
<DOCNO> 299155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko38.html </URL>
<DATE> 2004/12/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İMKB Vadeli İşlemler Piyasası kapanacak... 
</HEADLINE>
<TEXT>

     İstanbul Menkul Kıymetler Borsası İMKB Vadeli İşlemler Piyasası, 28 Ocak 2005 tarihi itibariyle kapanacak. 
     İMKB'den yapılan açıklamada, dalgalı kur rejimi çerçevesinde kur riskinin yönetimine katkıda bulunulması ve dövizin gelecekteki fiyatına yön verecek bir piyasanın oluşturulması amacıyla 15 Ağustos 2001 tarihinde açılan Vadeli İşlemler Piyasası'nda, Sermaye Piyasası Kurulu'nun yazılı talebi doğrultusunda 2005 yılı başından itibaren yeni vadeli sözleşmelerin işleme açılmayacağı bildirildi. 
     Bu çerçevede, 2005 yılı başından itibaren İMKB Vadeli İşlemler Piyasası'nda işleme açık vadeli sözleşme kalmayacağından, 2005 yılının başından itibaren dövize dayalı vadeli işlem sözleşmelerinin alım satımına son verileceği belirtilen açıklamada, piyasa bilgilerinin İMKB bültenlerinden de çıkarılacağı kaydedildi. 
     Açıklamada, İMKB Vadeli İşlemler Piyasası işlem ve takas esaslarını düzenleyen yönetmeliklerin geçici 1. maddesinde yer alan ''23 Şubat 2001 tarih ve 24327 sayılı Resmi Gazete'de yayımlanarak yürürlüğe giren Vadeli İşlem ve Opsiyon Borsalarının Kuruluş ve Çalışma Esasları Hakkında Yönetmelik uyarınca kurulacak Borsa faaliyete geçtiği tarihte, bu yönetmelik yürürlükten kalkar ve bu yönetmelik uyarınca yapılan işlemler söz konusu borsaya devredilir'' hükmü anımsatılarak, bu hüküm uyarınca Vadeli İşlem ve Opsiyon Borsası Anonim Şirketi'nin faaliyete geçeceği tarih olarak ilan edilen 28 Ocak 2005 tarihi itibariyle yönetmeliklerin yürürlükten kalkacağı belirtildi. 
     Açıklamada, 28 Ocak 2005 tarihi itibariyle İMKB Vadeli İşlemler Piyasası'nın resmi olarak kapanacağı ve mevcut üyelerin teminatlarının iade edileceği ifade edildi. 
     
</TEXT>
</DOC>
