<DOC>
<DOCNO> 286515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas12.html </URL>
<DATE> 2004/11/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
'Şampuan güzeli' boşandı 
</HEADLINE>
<TEXT>

     Bahri KARATAŞ İZMİR, DHA 

İZMİRLİ Şampuan güzeli Çiğdem Tanıl, dört yıl önce evlendiği Bellisima Şampuanları sahibi işadamı Levent Tanıl'dan Şiddetli geçimsizlik' gerekçesiyle boşandı. Mahkeme çiftin çocuğunun velayetini de Çiğdem Tanıl'a verip aylık 150 milyon lira nafaka bağladı. 
     İzmir'deki bir bölge gazetesi ile bir kozmetik firmasının altı yıl önce şampuan markası Bellisima adına düzenlediği güzellik yarışmasında üçüncü olan Çiğdem Tanıl Ertem , iki yıl sonra da kendisinden 16 yaş büyük olan kozmetik firması sahibi Levent Tanıl'la evlendi. Tanıl çiftinin bu evlilikten bir çocukları dünyaya geldi. 
     25 yaşındaki Çiğdem Tanıl, bir süre önce boşanmak için İzmir 2. Aile Mahkemesi'ne başvurdu. Dilekçesinde, eşiyle ayrı yaşadıklarını belirten Çiğdem Tanıl, "Dört yıl önce birbirimizi severek evlendik. Üç yaşında oğlumuz var. Bir yıldır aramızda geçimsizlik var. Ortak hayatımız artık çekilmez hale geldi. Maddi ve manevi tazminat ile tedbir ve yoksulluk nafakası istemiyorum. Uzun süredir de ayrı yaşıyoruz. Artık bu evlilik yürümez. Oğlum M.'nin velayeti bana verilsin. Eşimden boşanmak istiyorum'' dedi. 
     Koca, 41 yaşındaki Levent Tanıl, avukatı Sibel Özsoy aracılığıyla mahkemeye verdiği cevap dilekçesinde "Ben de boşanmak istiyorum. Eşim bar ve pavyonlarda çalışıyor. Oğlumun böyle bir ortamda büyümesi mümkün değil, velayeti bana verilsin'' dedi. 
     Eşiyle birbirlerini severek evlendiklerini söyleyen Levent Tanıl, "Ailesi vermeyince kaçarak evlendik. Kendisini mutlu etmek için elimden geleni yaptım. Kurduğum kozmetik firmasına onun ismini verdim. Rahat yaşaması için herşeyimi sattım, bir yıl içinde firmam kapandı. Sesinin güzel olduğunu, çalışıp para kazanmak istediğini söyledi. Sevdiğim için kıramayıp sadece nezih yerlerde çalışması için izin verdim. Ama eşim bar ve pavyonlarda şarkı söylemeye başladı. 04.00 ile 06.00 arası sahneye çıkıyor, sabah evimize geliyor, oğlumuzu da çalıştığı gece kulüplerine götürüyordu. Şarkıcılığı bırakmasını, güzellik salonu açmamızı teklif ettim fakat dinlemedi. Bir yıl önce evden ayrıldı. Ben de boşanmak istiyorum. Tek isteğim şimdi bana göstermediği oğlumuzun velayetinin bana verilmesi. Çünkü oğlum sağlıksız ortamda büyüyor'' dedi. 
     Koca levent Tanıl, mahkemeye ayrıca delil olarak eşinin bar ve pavyonlarda şarkıcılık yaptığını gösteren fotoğrafları sundu. 
     İzmir 2. Aile Mahkemesi Hakimi Hayri Ayhan, delillerin toplandığını ve tarafların evliliğinin fiilen bittiğini belirtip çifti boşadı. Hakim Hayri Ayhan, küçük M.'ye, aylık 150 milyon lira nafaka bağlayıp velayetini anneye verdi. 
     Levent Tanıl'ın avukatı Sibel Özsoy, küçük M.'nin velayetinin anneye verilmesi nedeniyle kararı temyize göndereceklerini söyledi. 

     
</TEXT>
</DOC>
