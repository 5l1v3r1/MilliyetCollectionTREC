<DOC>
<DOCNO> 264988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko09.html </URL>
<DATE> 2004/08/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yenilenebilir enerjide ilk kredi... 
</HEADLINE>
<TEXT>

     Yenilenebilir enerji alanında Dünya Bankası kaynaklarından kullandırılacak 200 milyon dolarlık kredi işlemeye başladı. 
     Türkiye Kalkınma Bankası, bu kapsamda biri hidroelektrik diğeri jeotermal olmak üzere, iki yenilenebilir enerji projesine toplam 20.5 milyon dolarlık kredi kullandıracak. 
     A.A muhabirinin edindiği bilgiye göre, Banka Bereket Enerji'nin yapacağı 32 milyon dolarlık hidroelektrik santral projesine kredi vermeyi kararlaştırdı. 
     Kullandırılacak kredi, toplam proje bedelinin yarısı olarak belirlenirken, bu rakam 16 milyon dolar olarak hesaplandı. Söz konusu hidroelektrik santralın 40 megawat kurulu güçte olacağı belirtiliyor. 
     Banka'nın Dünya Bankası kaynaklı kullandıracağı kredide ikinci onay ise Ege bölgesinde kurulacak bir jeotermal enerji projesine çıktı. 
     Yapımına başlanan ve 8.5 megawat kurulu güçte olacak projeye, yaklaşık 4.5 milyon dolar kredi verilmesi kararlaştırıldı. Projenin toplam bedelinin ise 13 milyon dolar olduğu öğrenildi. 
     
     KALKINMA BANKASI 50 MİLYON DOLAR KULLANDIRACAK 
     Öte yandan Dünya Bankası tarafından Ülke Yardım Stratejisi kapsamında yenilenebilir enerji alanında kullandırılacak 200 milyon dolarlık kaynağın 50 milyon doları, Türkiye Kalkınma Bankası tarafından kullandırılacak. 
     Proje bazında maksimum 20 milyon dolar kullandırılması öngörülen krediyle, güneş, jeotermal, rüzgar ve hidrolik enerji gibi dallarda yer alan projelerin desteklenmesi hedefleniyor. 
     Banka'nın yenilenebilir enerji alanında diğer projeler üzerindeki incelemeleri de sürüyor. 
     
</TEXT>
</DOC>
