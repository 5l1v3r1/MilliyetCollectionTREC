<DOC>
<DOCNO> 299135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko18.html </URL>
<DATE> 2004/12/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TOKİ'nin konut atağı devam ediyor... 2005'te hedef 50 bin konut... 
</HEADLINE>
<TEXT>

     Toplu Konut İdaresi Başkanlığı'nın TOKİ konut atağı devam ediyor. 
     İdare, 2005 yılında genellikle dar gelirlilere, kimsesiz ve fakirlere yönelik sosyal içerikli projelere ağırlık vererek, 50 bin konut ihale edecek. 
     Edinilen bilgiye göre, evi olmayan dar gelirlilere yönelik 62-72 metrekare arasında inşa edilecek konutlardan 1.5 milyar lira civarında peşinat alınacak ve 15 yıl vade uygulanacak. Konutların aylık 150-200 milyon lira arasındaki taksitlerini, alıcılar konutlara taşındıktan sonra ödemeye başlayacak. 
     Kimsesiz ve yoksullara yönelik yapılması düşünülen 45-55 metrekare arasındaki konutlarda ise 750 milyon ile 1 milyar lira arasında peşinat alınacak, bunların da 50-100 milyon lira arasındaki taksitleri 20 yıl vadeyle ödenecek. 
     Bu sosyal içerikli projeler daha çok İstanbul, Ankara, Adana, İzmir, Bursa, Diyarbakır gibi yoksul ve konut ihtiyacı olduğu halde konut alamayan vatandaşların bulunduğu büyük illerde gerçekleştirilecek. 
     Konutların sağlamlık ve kalite ile modern hayatın gerektirdiği donatılar bakımından en ufak bir eksikliği olmayacak. Bu konutların inşa edildiği alanlarda ilköğretim okulları başta olmak üzere sağlık, ticaret, spor ve yeşil alanlar, sağlık ocağı gibi bütün sosyal donatılar yer alacak. 
     Hedeflenen bu 50 bin konutun maliyeti 2.2 katrilyon lira civarında olacak. 
     
     GECEKONDU DÖNÜŞÜM 

     Yine 2005 yılında gecekondu dönüşüm projelerine ağırlık verecek olan TOKİ, bu çerçevede İstanbul, İzmir, Ankara, Adana, Samsun, Şanlıurfa, Bursa ve Diyarbakır'da çalışma başlatarak, 30 belediyeyle anlaşma sağladı. 
     Bu yıl Ankara Büyükşehir Belediyesi ile ''Kuzey Ankara Kent Girişi Projesi'ne başlayacak ve İzmir Kadifekale gecekondu dönüşümü için İzmir Büyükşehir Belediyesi ile gerekli anlaşmayı sağlamak üzere olan İdare, yine İzmir Karşıyaka'daki gecekondu dönüşüm projesi için de 808 konutun ihalesine yapacak. 

     
</TEXT>
</DOC>
