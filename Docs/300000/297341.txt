<DOC>
<DOCNO> 297341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur11.html </URL>
<DATE> 2004/12/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İstanbul Üniversitesi'nde karşıt görüşlü öğrenciler arasında kavga çıktı 
</HEADLINE>
<TEXT>

     İstanbul Üniversitesi İÜ Edebiyat Fakültesi'nde karşıt görüşlü öğrenciler arasında çıkan kavgadan dolayı 55 kişi gözaltına alındı. 
     Çevik Kuvvet Şube Müdürlüğü'ne bağlı ekiplerin, biber gazı da kullanarak yaptığı müdahale sonucu yatıştırılan kavgaya ilişkin 7'si kız 55 öğrenci gözaltına alındı. 
     Laleli'deki Edebiyat Fakültesi'nde devam eden sınavlara girmek amacıyla gelen bir grup öğrenci ile o sırada fakültede bulunan karşıt görüşlü öğrenciler arasında başlayan gerginlik, daha sonra kavgaya dönüştü. 
     Ayrı ayrı otobüslere bindirilerek Güvenlik Şube Müdürlüğü'ne götürülen öğrencilerden bazılarının hafif yaralı oldukları görüldü. 
     Güvenlik Şube Müdürlüğü'ne getirilerek kimlik tespitleri yapılan öğrenciler, daha sonra sağlık kontrolünden geçirildiler. Bu öğrencilerle ilgili, savcılığın talimatı doğrultusunda işlem yapılacağı bildirildi. 
     
     DÖNER BIÇAKLARI, KAMALAR, SATIRLAR... 

     Öğrencilerin kavgada kullanmak amacıyla fakülteye soktukları belirlenen 3 adet döner bıçağı, 2 adet ''sallama'' diye bilinen 50 santimetre uzunluğunda kesici alet, 1 adet pala, 1 adet kama, 1 adet satır ile Uzakdoğu dövüş sporlarında kullanılan 1 adet alet, çok sayıda demir ve tahta sopanın, olay sırasında ve daha sonra yapılan aramalarda ele geçirildiği öğrenildi. 
     Polis yetkilileri, önceki hafta 2 öğrencinin karşıt görüşlü grup tarafından sınavlara sokulmamak istenmesi nedeniyle Edebiyat Fakültesi'nde gerginlik başladığını ve bugüne kadar sürdüğünü bildirdiler. 
     

     
</TEXT>
</DOC>
