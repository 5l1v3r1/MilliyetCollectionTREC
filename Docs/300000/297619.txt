<DOC>
<DOCNO> 297619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo09.html </URL>
<DATE> 2004/12/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hidayet'in 5 sayı attığı maçta Magic, Suns'a yenildi... 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 5 maçla devam edildi. 
     Hidayet Türkoğlu, takımı Orlando Magic'in, son 10 maçında yalnızca 1 yenilgi alan Phoenix Suns'a 121-100 yenildiği maçta, 21 dakika forma giydi. Bu süre içinde 5 sayı, 3 ribaunt ve 4 asistlik performans sergileyen Türkoğlu, 2 sayılık atışlarda 7'de 2 isabet oranı yakalarken, 3 kere denediği 3 sayılık atışları ise değerlendiremedi. Türkoğlu, 1 kez kullandığı serbest atışı ise sayıya çevirdi. 
     Magic'de 23 sayı, 5 ribaunt ve 1 asistle oynayan Grant Hill ve 18 sayı, 2 ribaunt ve 6 asistle maçı tamamlayan Steve Francis'in performansları yeterli olmadı. 
     Suns'a galibiyeti getiren isim ise 26 sayı, 4 ribaunt ve 5 asistle oynayan Quentin Richardson oldu. 19 sayı, 10 ribaunt ve 3 asistle ''double-double'' yapan Shawn Marion da takımının galibiyetinde önemli rol oynadı. 
     Güneydoğu Grubu lideri Miami Heat, sahasında Washington Wizards'ı 106-83 yenerken, sahanın yıldızı Shaquille O'Neal oldu. Karşılaşmada 40 sayı ve 12 ribauntluk bir performans sergileyen O'Neal, 3 de asist yaptı. 
     16 sayı, 7 ribaunt ve 5 asistle oynayan Rasual Butler ve 14 sayı, 6 ribauntla maçı tamamlayan Eddie Jones da Heat adına dikkati çeken diğer isimler oldu. 
     Wizards'da ise Gilbert Arenas'ın 18 sayı, 4 asist ve Kwame Brown'un 16 sayı, 4 ribaundu takımlarını yenilmekten kurtaramadı. 
     
     Ligde, günün diğer maçlarında alınan sonuçlar şöyle 

     Miami Heat-Washington Wizards 106-83. 
     Memphis Grizlies-Cleveland Cavaliers 86-92. 
     Chicago Bulls-Dallas Mavericks 93-94. 
     Phoenix Suns-Orlando Magic 121-100. 
     Los Angeles Clippers-Boston Celtics 127-134 2 uzatmada . 
     Lige, TSİ yarın sabaha karşı yapılacak 9 maçla devam edilecek. 

     
</TEXT>
</DOC>
