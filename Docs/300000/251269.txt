<DOC>
<DOCNO> 251269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sontur08.html </URL>
<DATE> 2004/06/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Aşırlı Adası, mahkeme kararıyla Hazine'ye devredildi 
</HEADLINE>
<TEXT>

     Antalya'nın Kale Demre İlçesi'ne bağlı Kapaklı Köyü Kekova Koyu'ndaki Aşırlı Adası, mahkeme kararıyla Hazine'ye devredildi. 
     Kale Asliye Hukuk Mahkemesi'nde görülen ve Hazine adına Kale Mal Müdürlüğü'nce açılan davada, emlakçi Nevzat Ak tarafından Ahmet Emin Silahyürekli adlı işadamına satılan adadaki 145 dönümlük arazinin satışı ve tapu tescilinin iptal edilerek Hazine adına tescili istendi. 
     Mahkeme hakimi Arzu Eşbah Küçükpınar, 17 Mayıs 2004 tarihinde, aralarında arkeolog, mimar, jeolog, inşaat ve ziraat mühendisinin de bulunduğu bilirkişi heyetiyle birlikte, adanın son durumunu inceledi. 
     Küçükpınar, kararında, deliller ve bilirkişi raporları doğrultusunda, arazideki kalıntıların MS 6 ve 7. yüzyıllara ait olduğunu, Antalya Kültür ve Tabiat Varlıklarını Koruma Kurulu'nun 7 Kasım 1989 tarihli kararında adanın 1. derecede arkeolojik ve doğal sit alanı ilan edildiğini, bu nedenle, ilgili yasa gereğince, arazinin ''devletin hüküm ve tasarrufundaki yerlerden'' olduğu kanaatine varıldığını bildirdi. 
     Küçükpınar, 145 dönümlük arazinin satışının durdurulup Hazine adına tapuya tesciline karar verdi. 
     Aşırlı Adası, 1942 yılında, Üçağız Köyü'nde yaşayan Süleyman Koç adlı vatandaş tarafından açılan dava sonucu bu kişi adına tescil edilmiş, daha sonra yapılan satışlarla adanın 9. sahibi, emlakçi Nevzat Ak olmuştu. Ak'ın adayı, o dönemin etkili politikacılarından birisinin eşinin adına satın aldığı iddiaları ortaya atılmıştı. Ak, Aşırlı Adası'nı son olarak, 10. sahibi sıfatıyla işadamı Ahmet Emin Silahyürekli'ye satmıştı. Satış üzerine, Kale Mal Müdürlüğü, tapu tescilinin iptaliyle arazinin Hazine adına tescili talebiyle Kale Asliye Hukuk Mahkemesi'ne dava açmıştı. 
     
</TEXT>
</DOC>
