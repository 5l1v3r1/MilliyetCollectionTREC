<DOC>
<DOCNO> 289000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy08.html </URL>
<DATE> 2004/11/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Arınç "Reformlar iktidar ve muhalefetin ortak başarısı..." 
</HEADLINE>
<TEXT>

     TBMM Başkanı Bülent Arınç, başarılan reformların, AB sürecinde atılan adımların iktidarıyla muhalefetiyle ortak bir başarı olduğunu düşündüğünü söyledi. 
     Arınç'ın Ramazan Bayramı nedeniyle CHP Genel Merkezi'ne yaptığı ziyarette, Genel Sekreter Önder Sav ile TBMM Grup Başkanvekili Ali Topuz ev sahipliği yaptı. 
     Sav, Anamuhalefet Partisi olarak TBMM'nin önemli bir unsuru olan CHP'yi ziyaret etme inceliği gösterdiği için Arınç'a teşekkür etti. 
     Bayramların anlam ve önemine dikkat çeken Sav, bayramların birleştirici yönüne gereksinim duyulduğunu belirtti. 
     Sav, ''Ülkemizin dış ve iç sorunlarının bulunduğu bir dönemde böyle dikkatli bir başkanın Meclisin başında bulunması tabi ki çok önemli'' diye konuştu. 
     Arınç da bayramlarda Meclis'te grubu bulunan siyasi partileri ziyaret ettiğini anımsatarak, yurtdışında bulunan CHP Genel Başkanı Baykal'ın şahsında tüm CHP'lilerin bayramını kutladığını belirtti. 
     3 Kasım'da yapılan genel seçimlerde Parlamento'da 2 partili bir yapının oluştuğunu ifade eden Arınç, iktidar partisiyle güçlü bir Anamuhalefet partisinin Meclis'te bulunmasının son yılların en önemli olayı olduğunu kaydetti. Arınç, sözlerini şöyle sürdürdü 
     ''Bunun, hem siyasete hem de toplumun bütün kesimlerine yararlı bir istikrar unsuru olduğunu görmekten mutluyum. Meclisimizin çalışmaları hem içeride hem dışarıda büyük bir ilgiyle takip ediliyor. Geçtiğimiz günlerde Avrupa Kültür Vakfı TBMM'ye Avrupa siyaset ödülü verdi. Bunu TBMM adına büyük bir başarı olarak kabul etmiştim. Başardığımız reformların, AB sürecinde attığımız adımların iktidarıyla muhalefetiyle ortak bir başarı olduğunu düşünüyorum. Özellikle Anayasa değişikliklerinde muhalefet partisinin büyük desteğinin unutulmaması gerektiğini ifade ediyorum. Bu çok güzel bir olay. Türkiye'nin temel sorunlarında eğer işbirliği yapılabiliyor, Anayasa değişiklikleri 400'ün üzerinde bir destekle gerçekleştiriliyorsa görüyorsunuz ki bu başarı hemen hemen tüm dünya tarafından takdirle izleniyor.'' Arınç, içinde bulunulan yasama döneminin de başarıyla geçeceği, bunda muhalefet partilerinin hem uyarıcı hem zenginleştirici katkılarının gerekli olduğuna inandığını belirtti. 
     Bülent Arınç, CHP'nin köklü bir siyası parti olarak bu aşamada çok yararlı hizmetlerde bulunacağını ve bulunduğunu kaydetti. 
     
</TEXT>
</DOC>
