<DOC>
<DOCNO> 261693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/yasam/yas02.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp, kadınları sinsice öldürüyor 
</HEADLINE>
<TEXT>


Kalp hastalıkları, erkeklerden çok kadınları öldürüyor. Hep erkeklerdeki kalp hastalıklarını inceleyen tıp dünyası, kadında görülen belirtileri teşhis etmekte geç kalıyor 

Sema Emiroğlu 

Doktorlar ihmal ediyor 
KadInlarda görülen kalp hastalıklarının erkeklerden çok farklı seyrettiği, değişik belirtiler gösterdiği ve genellikle doktorlar tarafından ihmal edilerek, teşhis ve tedavide geç kalındığı bildirildi. Washington Post gazetesinin haberinde, ABD'de bir numaralı ölüm sebebi olan kalp hastalığının, kadınlarda erkeklere göre daha fazla ölümcül olduğu, erkekler için kullanılan standart testlerle ilaçların kadınlarda aynı biçimde işlemediği vurgulandı. 

Tıkanma yerine spazm 
Pek çok kadında, damarların tıkanmak yerine spazma uğradığı ya da damarlarda gözden kaçan birikimlerin oluştuğu belirtilirken, sorunun genellikle kalp kaslarını besleyen ana damarlar üzerinde değil, önemsenmeyen küçük kollarda ortaya çıktığı vurgulandı. Uzmanlar, genç kadınlarda daha sık görülen bu farkların, kadınlarda kalp hastalığının teşhisinde neden sorun yaşandığını açıkladığını kaydettiler. 

Araştırmalar hep erkekler üzerine 
Uzmanlara göre, erkeklere göre daha fazla kadının kalp hastalığından ölme olasılığının yüksek olmasına neden olan bu bilgiler, yeni yeni ortaya çıkıyor. Çünkü kalp hastalıklarına ilişkin araştırmalar erkekler üzerinde yoğunlaşıyor. Uzmanlar, iki cinsin kalp hastalığı açısından 'eşit' olmadığını belirtiyor. 



</TEXT>
</DOC>
