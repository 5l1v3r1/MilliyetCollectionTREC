<DOC>
<DOCNO> 295610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo20.html </URL>
<DATE> 2004/12/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şahin Şenol Hoca, devre arası göreve başlayabilir... 
</HEADLINE>
<TEXT>

     Trabzonspor Basın Sözcüsü İbrahim Şahin, Şenol Güneş'in kongreden sonra ya da devre arası göreve başlayabileceğini söyledi. 
     Şahin, yaptığı basın toplantısında, Trabzonspor'un bu sezon lige iyi bir başlangıç yaptığını, bazı kilit maçları kaybettiğini ifade ederek, ''Ziya Doğan'ın zamansız ve anlamsız istifasından sonra, takımın sorumluluğu İhsan Derelioğlu'na verildi. Yönetim kurulumuz ise teknik direktör arayışlarına hemen başladı'' dedi. 
     Yönetim kurulunun teknik direktörlük konusunda başkan Atay Aktuğ'a tam destek verdiğini vurgulayan Şahin, ''Başkanımız Şenol Güneş ile hiç vakit kaybetmeden görüşmelere başlamıştır. Şenol hoca ile görüşmeler devam ediyor. Benim tahminim Şenol Hoca, kongreden sonra ya da devre arası göreve başlayabilir'' diye konuştu. 
     Şahin, taraftarın takımlarına her zaman destek olması gerektiğini ve özellikle futbolculara karşı olumsuz tezahüratlardan kaçınmaları gerektiğini vurguladı. 
     Yönetim Kurulu'na karşı haksız eleştirilerin yapıldığını ifade eden Şahin, Trabzonspor Yönetim Kurulu'nun göreve geldikten sonra futbol takımının birçok başarılar elde ettiğini kaydetti. 
     
</TEXT>
</DOC>
