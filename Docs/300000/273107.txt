<DOC>
<DOCNO> 273107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun20.html </URL>
<DATE> 2004/09/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Irak'ta 3 KDP'linin boğazı kesildi 
</HEADLINE>
<TEXT>

     ''Ensar El Sünnet Ordusu'' adlı Iraklı örgüt, başkent Bağdat'ın 30 kilometre kuzeyindeki Taci kasabası yakınlarında kaçırılan 3 Kürdün başlarını kestiklerini açıkladı. 
     Örgütün internet sitesinde yayınladığı bildiride, ''3 kişinin Irak Kürdistan Demokrat Partisi IKDP üyesi oldukları'' belirtildi. 
     Bildiride, sorgulamaları tamamlandıktan ve gerekli incelemeler yapıldıktan sonra 3 kişinin başlarının kesildiği ve cesetlerin Musul yoluna bırakıldığı ifade edildi. 
     Örgütün adı ilk kez Irak'ta düzenlediği saldırılarda binden fazla kişiyi öldürdüğünü iddia etmesiyle duyulmuştu. 
     
     BİR ÜRDÜNLÜ REHİNE SERBEST 
     Öte yandan, Irak'ta başkent Bağdat'ın güneydoğusunda Iraklı güvenlik güçlerinin düzenlediği baskın sırasında bir Ürdünlü rehinenin serbest bırakıldığı bildirildi. 
     Associated Press televizyonunun yayınladığı video kasette, Ürdünlü rehine Ali Tabet Yusuf'un serbest bırakıldıktan sonra Nasıriye'de bir karakola götürüldüğü belirtildi. 
     Yusuf, 15 gün önce rehin alındığını kaydetti. Ürdün Dışişleri Bakanlığı, bu kişinin rehin alındığından haberleri olmadığını ve konunun araştırılması için Ürdün'ün Bağdat Büyükelçiliği'ne talimat verildiğini açıkladı. 
     Nasıriye'deki baskının nedeni hakkında ise bilgi verilmedi. 
     
</TEXT>
</DOC>
