<DOC>
<DOCNO> 262424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy03.html </URL>
<DATE> 2004/08/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
DSP'de Rahşan Ecevit dönemi de bitti... 
</HEADLINE>
<TEXT>

     DSP Genel Başkanı Zeki Sezer, 25 Temmuz'daki kurultayın ardından bir süre daha görevini sürdüreceğini açıklayan Rahşan Ecevit'in, kurultayla birlikte partideki görevinin sona erdiğini bildirdi. 
     Bülent Ecevit'in, kendisinin yerine Zeki Sezer'i aday göstereceğini açıkladığı basın toplantısında Rahşan Ecevit, "Partinin selameti bakımından bir süre daha görevini sürdüreceğini" açıklamıştı. 
     DSP Genel Başkanı Sezer ANKA'ya yaptığı açıklamada son siyasi gelişmeleri değerlendirirken, örgütten sorumlu eski Genel Başkan Yardımcısı Rahşan Ecevit'in kurultayın ardından partideki görevinin sona erdiğini söyledi. Bir soru üzerine, Bülent Ecevit'in partinin Danışma Kurulu içinde bulunmasını, hatta kurulun başına geçmesini arzuladıklarını söyleyen Sezer, "Evet, biz Sayın Ecevit'ten bunu istiyoruz. Danışma Kurulu'nun içinde, hatta mümkünse başında olmasını istiyoruz" dedi. 
     
     NOKTA GEZİLERİNE BAŞLAYACAK 

     Sezer, Bülent Ecevit'in yol gösterdiği "Köy köy, sokak sokak gezeceksiniz" sözlerinin DSP için önemini anlatırken, bütün Türkiye'yi dolaşacaklarını söyledi. Gezilerde kendisinin yanı sıra, parti ve yerel örgüt yöneticilerinin yer alacağını belirten Sezer, 15-20 güne kadar öncelikle "nokta gezileri"ne başlanacağını bildirdi. 
     
     YENİ YÜZLER GELEBİLİR 

     Partide yeni isim ve yeni yüzlerin yakın zamanda görüleceğini bildiren Sezer, "Bu konuda çok talep alıyoruz. 
     Biz de bu konuda, geniş bir kadroyla çalışmaya hazırız" derken, ad vermekten kaçındı. Sezer, partide yer alacak kişilerin Başkanlar Kurulu'nda görev almayacaklarını söyledi. 
     
     CHP İLE BİRLEŞME UZAK 

     DSP ile CHP'nin farklılıklarının olduğunu anlatan Sezer, günlük, kolay başarıların peşinde koşmanın doğru olmayacağını vurguladı. CHP ile birleşme umudunun ve beklentisinin bulunmadığını ifade eden Sezer, CHP ile DSP'nin iki ayrı siyasi parti olduğuna dikkat çekerek, "CHP ile parlamento içinde gelecekte işbirliği yapabiliriz. Bu da ancak yasa çıkarma gibi konularda olabilir. Tabii barajı aşabilirlerse" diye konuştu. 
     
     GENÇLER VE HANIMLARI HAREKETE GEÇİRECEĞİZ 

     DSP'nin önümüzdeki döneme ilişkin hedefleri hakkında da bilgi veren Sezer, özellikle gençlere ve kadınlara yönelik etkin çalışmalar yapmayı düşündüklerini söyledi. Çeşitli çalışma grupları oluşturacaklarını kaydeden Sezer, sivil toplum kuruluşları ile ilişkilerin geliştirileceğini ve KOBİ ve esnaf temsilcileriyle görüşmeler gerçekleştireceklerini bildirdi. 
     
     KALKINMANIN ANAHTARI KÖY-KENTLER 

     Ecevit'in hayali olarak bilinen Köy-kent projelerinin Türkiye için gerekli olduğunu anlatan Sezer, "Türkiye'nin ve köy kalkınmasının anahtarı bence köy-kentlerdir. Bazı entellektüeller bizi 21'inci yüzyılda köylü politikası yapmakla eleştiriyorlar. Halbuki, köylerini kentleştirememiş bir ülkenin kalkınması mümkün değil" diye konuştu. Sezer, bazı çevrelerin köy-kent projesinin önünü tıkamak için projenin ilk uygulandığı Ordu'nun Mesudiye ilçesinde DSP aleyhine çalışma yaptığını ileri sürdü. 

     
</TEXT>
</DOC>
