<DOC>
<DOCNO> 287324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/spor/spo01.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal sabır taşırdı 
</HEADLINE>
<TEXT>


Beşiktaş'ta üst üste alınan başarılı sonuçlara Konya'da nokta konulması tepki topladı. Başkan Yıldırım Demirören "Bu hesapta yoktu" derken, Teknik Direktör Bosque de şans verdiği yeni oyunculara kızdı 

ORHAN YILDIRIM 


'Çok üzüntülüyüz' 
AVRUPA ve ligde kendini bulan Beşiktaş'ın, Konyaspor deplasmanında iki puan bırakması şaşkınlık yarattı. Başkan Yıldırım Demirören, tüm maçları kazanmaya şartlandıklarının altını çizerek, "Hiç beklemediğimiz bir skorla evimize döndük. Büyük ve anlamsız bir kayıp oldu. Çok üzüntülüyüz" diye konuştu. Sinirli olduğu gözlenen Teknik Direktör Del Bosque ise, yeni şans verdiği oyunculara tepki gösterdi. 

'Mazeretimiz yok' 
TECRÜBELİ hoca, "Bilbao maçının yorgunluğunu düşünerek, kadroya beş yeni isim koydum. Oncak bunlar, sahada diğerlerinden daha yorgun oynadılar" sözleriyle Fatih Sonkaya, Tayfun, Tümer, Pancu ve Ahmed Hassan'ı eleştirdi. Galibiyet serisinin kendilerine ayrı bir hava getirdiğini hatırlatan Del Bosque, "Puan kaybını beklemiyorduk. Hiçbir mazeretin arkasına sığınmaya hakkımız yok" dedi. 

Ata'nın sarayına ziyaret 

Teknik Direktör Vicente del Bosque, Atatürk'ün 66. ölüm yıldönümü nedeniyle eşi Trimidad Lopez ile birlikte Dolmabahçe Sarayı'nı ziyaret etti. Beşiktaş Dergisi'nde yer bulan ziyarette Del Bosque, gördüğü ihtişam karşısında adeta büyülendi. Bosque, "Halkın bu kadar saygısını kazanmış bir lideri, Atatürk'ü daha yakından tanıma ve yaşadığı yeri görme imkanı bulduğum için çok mutluyum" dedi. 

Carew Utanmalıyız 

Sert mesajlar 
SİYAH - Beyazlı takımın Norveçli yıldızı John Carew, Konyaspor maçının ardından sert eleştirilerde bulundu. Norveçli golcü, "Maça 1-0 önde başladık. Rakip de 10 kişi kaldı. Ancak buna rağmen beraberliği son dakika penaltısı ile kurtarabildik. Hayatımda ilk kez attığım bir gole sevinemedim. Çünkü utanç verici bir durum. Tüm takım arkadaşlarımın üzüntü duyması lazım" dedi. 

Paslardan memnun 
CAREW, yeterince pas alamadığı şeklinde herhangi bir şikayeti bulunmadığınının da altını çizdi. Gol sayısını 8'e çıkaran Carew, "Orta saha ve forvet hattında paslaşmalarımız gayet iyi. Ben problem yaşamıyorum" diye konuştu. Yıldız futbolcu ayrıca "Forvette yanında Sergen'i mi, İbrahim Akın'ı mı tercih edersin" şeklindeki soruya ise "Yorum yok. Bu konuda konuşamam" cevabını verdi. 

Shakhtar maçı yine iptal 

BEŞİKTAŞ'IN, eski teknik direktörü Mircea Lucescu'nun çalıştırdığı Ukrayna'nın Shakthar Donetsk takımı ile 13 Kasım'da yapacağı özel maçtan vazgeçildi. Futbol Direktörü Erdil Arpacı, iki takımdaki milli futbolcuların fazlalığı nedeniyle karşılaşmanın iptal edildiğini, PAF takımla oynayacaklarını açıkladı. 

Pancu şoku 

İYİLEŞMESİNİN ardından çıktığı Konyaspor maçında sağ ayak bileğine darbe alan Pancu en az bir ay sahalardan uzak kalacak. MR'ı çekilen Rumen yıldızın bileğinde esneme ve yırtık tespit edildi. Topla çalışmalara iki hafta sonra başlayabileceği açıklanan Pancu'nun, hazırlık süreci uzun sürmesi halinde ilk yarıyı da kapatabileceği bildirildi. Bu arada Beşiktaş, Ç.Rizespor maçının hazırlıklarına dün başladı. 

İftarda buluştular 

BEŞİKTAŞ'TA yönetim ve muhalefet dün Divan Kurulu'nun düzenlediği iftar yemeğinde bir araya geldi. Dedeman Oteli'nde düzenlenen yemeğe Başkan Yıldırım Demirören ile yönetim kurulu, Affan Keçeci, Fikret Orman, Nevzat Demir, Beşiktaş Belediye Başkanı İsmail Ünal ve Divan Kurulu üyeleri katıldı. 


</TEXT>
</DOC>
