<DOC>
<DOCNO> 263991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/spor/aspo.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Son isteği Rüştü 
</HEADLINE>
<TEXT>


Fenerbahçe Başkanı Aziz Yıldırım ile Teknik Direktör Christoph Daum dün bir araya geldi. Alman çalıştırıcı, Yıldırım'ın, kaleci konusundaki sorusuna çok net bir yanıt verdi Rüştü'yü istiyorum 

MEHMET DEMİRCAN 


Israrı sürüyor 
FENERBAHÇE'DE merakla beklenen kaleci transferinde sıcak gelişmeler yaşandı. Başkan Aziz Yıldırım ile Teknik Direktör Daum dün mini bir zirve gerçekleştirdi. Takımın son durumuyla ilgili detaylı bilgiler alan Yıldırım, kaleci konusunu da gündeme getirdi. Teknik Direktör Daum, olaya son noktayı koyup, "Benim adayım belli. Rüştü'nün transfer edilmesini istiyorum" dedi. 

Kolları sıvadı 
YILDIRIM, Rüştü konusunda aylardır ısrarcı bir tutum sergileyen Daum'a yeşil ışık yaktı. Fenerbahçe Başkanı'nın, Milli kalecinin transferini bitirebilmek için hemen temaslara başlama sözü verdiği öğrenildi. Kulübe yakın çevreler, A Milli Takım'ın Beyaz Rusya ile oynayacağı maçın ardından Rüştü'nün transferine artık son noktanın koyulacağını iddia ettiler. 

Hakan Yakın pazarlığı 

ASBAŞKAN Hakan Bilal Kutlualp ile Teknik Direktör Daum'un geçtiğimiz günlerde Hakan Yakın'ın transferi için girişimlerde bulunduğu iddia edildi. Kutlualp - Daum ikilisinin Polat Reneissance Oteli'nde yıldız futbolcunun menajeriyle buluştuğu öğrenildi. Hakan Yakın'ın menajeriyle prensip anlaşmasına varan Fenerbahçe'nin, Stuttgart'ın kapısını çalmaya hazırlandığı bildirildi. 

Yüz yüze eleştiri 

FENERBAHÇE'DE, Samsunspor maçının ardından verilen iki günlük izin bugün sona erecek. Teknik Direktör Daum, bu akşamki idman öncesinde futbolcularıyla özel bir toplantı yapacak. Alman çalıştırıcı, ligin ilk iki haftasında tutulan istatistikleri futbolcularına tek tek okuyacak ve eksikleri gündeme getirecek. Bu arada Daum, Tuncay'ı yeniden forvete kaydırmanın planlarını yapıyor. 

Günü birlik tur 

ATATÜRK'ÜN Yalova'ya gelişinin 75. yıl kutlamaları nedeniyle yarın Yalovaspor ile karşılaşacak olan Fenerbahçe, hava şartları nedeniyle programını kısa tuttu. Sarı - Lacivertli kafile maç günü Yalova'ya gidip, aynı gece İstanbul'a dönecek. Yabancı futbolcuların maç kadrosuna alınıp alınmayacağı ise bugün Daum tarafından karara bağlanacak. 


</TEXT>
</DOC>
