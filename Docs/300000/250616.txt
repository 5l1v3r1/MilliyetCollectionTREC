<DOC>
<DOCNO> 250616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur16.html </URL>
<DATE> 2004/06/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
ÇEAŞ'ın mahkeme kararının yeniden değerlendirilmesi istemi reddedildi 
</HEADLINE>
<TEXT>

     ÇEAŞ, Uyuşmazlık Mahkemesi'nin, Çukurova Elektrik A.Ş ile Türkiye Elektrik İletim A.Ş TEİAŞ ve Enerji Piyasası Düzenleme Kurumu EPDK arasındaki davaya adli yargının değil, idari yargının bakması gerektiği yönündeki kararının yeniden yenilenmesini istedi. 
     Uyuşmazlık Mahkemesi, başvuruyu, ''inceleme yeteneği bulunmadığı'' gerekçesiyle reddetti. 
     Uyuşmazlık Mahkemesi'nin Resmi Gazete'de yayımlanan kararına konu olay şöyle gelişti 
     Davacı ÇEAŞ avukatları, ''ÇEAŞ'ın elektrik iletim tesislerine TEİAŞ ve EPDK tarafından yapılan haksız el atmanın önlenmesi, 4628 Elektrik Piyasası Yasası'nın ilgili maddelerinin iptali istemiyle Anayasa Mahkemesi'ne başvurulması ve haksız el atmanın kesin karar verilinceye kadar ihtiyaten durdurulması'' istemiyle adli yargı yerinde dava açtı. 
     Adana 4. Asliye Hukuk Mahkemesi, davacının istemini yerinde gördü. Bunun üzerine davalı TEİAŞ ile EPDK söz konusu davanın adli yargı değil, idari yargının görevine girdiğini belirterek, görev itirazında bulundular. 
     Yerel Mahkeme, davalıların istemini kabul etmedi ve 4628 sayılı Yasa'nın ilgili maddelerinin Anayasa'ya aykırılık iddialarını ciddi bularak iptali istemiyle Anayasa Mahkemesi'ne başvurdu. 
     Anayasa Mahkemesi, Adana 4. Asliye Hukuk Mahkemesi'nin idari nitelikteki bir davaya bakma yetkisi bulunmadığı için itiraz konusu kurallara ilişkin başvuruyu, mahkemenin yetkisizliği nedeniyle reddetti. 
     Bu arada davalı idarenin avukatlarının, Adana 4. Asliye Ceza Mahkemesi'nin kararına itiraz etmeleri üzerine dosya, Danıştay Başsavcılığı'na gönderildi. 
     Davanın idari yargıda görülmesi yönünde görüş bildiren Danıştay Başsavcılığı, Uyuşmazlık Mahkemesi'nden konunun incelenmesini istedi. 
     Uyuşmazlık Mahkemesi, davanın idari nitelikte olduğuna, bu nedenle davaya adli yargının değil idari yargının bakması gerektiğine karar verdi. 
     
     YARGILAMANIN YENİLENMESİ İSTENDİ 
     ÇEAŞ, bu karar üzerine, Uyuşmazlık Mahkemesi'ne başvurdu. Başvuruda, Uyuşmazlık Mahkemesi başkanı olarak kararda imzası bulunan Yalçın Acargün'ün aynı zamanda Anayasa Mahkemesi'nin görev konusunda görüş açıklayan heyetinde yer aldığı belirtilerek, bu durumun yargılama usulünü düzenleyen yasalarda yargılamanın yenilenmesi sebebi olduğu kaydedildi. Başvuruda, bu gerekçelerle, yargılamanın yenilenmesi talebinin kabulü ile Uyuşmazlık Mahkemesi'nin kararının kaldırılarak, yeniden karar verilmesi istendi. 
     Uyuşmazlık Mahkemesi, bu istemi, ''incelenme yeteneği bulunmadığı'' gerekçesiyle ''kesin olarak'' oybirliğiyle reddetti. 
     Mahkemenin kararında, gerek Anayasa'da gerekse kuruluş yasalarındaki her iki yargı organının görev ve yetki sınırlarını belirleyen açık düzenlemeler karşısında, Uyuşmazlık Mahkemesi Başkanı'nın aynı zamanda Anayasa Mahkemesi üyesi olarak ''Anayasa yargısı yetkisi'' kapsamına giren ilk derece kararına katılmasının anayasal bir zorunluluk olduğu kaydedildi. 
     Kararda, 2247 sayılı yasaya göre, Uyuşmazlık Mahkemesi bölümlerinin ve genel kurulun kararlarının kesin olduğu, bu kararlara karşı yargı yolu öngörülmediği belirtildi. 
     Yargılamanın yenilenmesinin, maddi anlamda kesin olarak hükmün ortadan kaldırılmasını ve daha önce esası kesin hükme bağlanmış olan bir dava hakkında yeniden yargılama ve inceleme yapılmasını sağlayan olağanüstü bir kanun yolu olduğuna işaret edilen kararda, yargılamanın yenilenmesinin, davanın esasını hükme bağlayan mahkemeden istenebildiği ve bir dava olarak kabul edildiği anımsatıldı. 
     Kararda, ''Görev uyuşmazlıkları bir dava olmadığına göre, yargılamanın yenilenmesi müessesesinin olayımızda yorum yoluyla kıyasen uygulanmasına da hukuki olanak bulunmamaktadır. Bu nedenlerle, inceleme yeteneği bulunmayan başvurunun reddi gerekir.'' 
     
</TEXT>
</DOC>
