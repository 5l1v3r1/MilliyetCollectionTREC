<DOC>
<DOCNO> 258631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun02.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırcı yakalanmadan tahliye olacak 
</HEADLINE>
<TEXT>


Yanlışlıkla tahliye edildikten sonra ortadan kaybolan katliam hükümlüsü Kırcı, çıkan yasayla 10.5 yıllık cezadan daha kurtuldu 

Gökçer Tahincioğlu Ankara 

Yargıtay'ın, infaz hesabında yaptığı yanlışlık sonucu tahliye edilen ve ortalıktan kaybolan Bahçelievler Katliamı hükümlüsü Haluk Kırcı, idam cezasının yasalardan kaldırılmasına ilişkin çıkarılan yasayla cezasının 10.5 yıllık bölümünden kurtuldu. Kırcı yakalanırsa 2.5 yıl daha yatıp özgür kalabilecek. 
AKP hükümetinin idam cezasının Anayasa'dan çıkarılmasının ardından yasalardan da ayıklanması amacıyla hazırladığı yasa, 21 Temmuz'da Cumhurbaşkanı'nın onayıyla yürürlüğe girdi. Düzenleme, adli suçlardan aldıkları idam cezaları "ağırlaştırılmış müebbet ağır hapse" dönüştürülenlerin cezalarının infazında indirim sağladı. Adli suçlardan idama mahk m olan ve bu nedenle 30 yıl kesintisiz cezaevinde yatması gereken hükümlülerin yatacakları süre de 25 yıla indirildi. 
Bir başka düzenlemeyle, bu hükümlülerin cezasından cezaevinde yatacakları her ay için 6 gün düşülmesi kuralı getirildi. Böylece 25 yıl cezaevinde kalması gereken hükümlünün kesintisiz yatacağı süre 19.5 yıla düştü. 
Ankara'nın Bahçelievler semtinde 12 Eylül öncesi 7 TİP'li öğrenciyi öldürmekten 7 kez idama mahk m edilen ve bu cezası 1991'de çıkarılan düzenlemeyle 70 yıl hapse dönüştürülen Kırcı da, 2002'de çıkarılan, idam cezalarının müebbet ağır hapse dönüştürülmesine ilişkin yasadan yararlanmak için başvurmuştu. 

2.5 yıl yatacak 
Yargıtay 1. Ceza Dairesi, birden fazla idam cezalarının tek idam gibi hesaplanması gerektiğini, 1991'de çıkarılan düzenlemeye göre tek idama mahk m olanların cezasının 10 yıl hapis olduğunu belirterek, Kırcı'nın tahliyesine karar vermişti. Kırcı, kararla tahliye edilmiş, Yargıtay Ceza Genel Kurulu daha sonra bu hesabın hatalı olduğunu kaydederek, İnfaz Kanunu'na göre, cezası infaz edilmeyen idam hükümlülerinin 30 yıl hapis yatması gerektiğini belirtmişti. Kalan 13 yıllık cezasını yatması için yakalanması gereken Kırcı ise, bir türlü bulunamamıştı. Son düzenlemeyle Kırcı'nın yatması gereken süre 30 yıldan 25 yıla, 6'şar günlük indirim yapıldıktan sonra da 19.5 yıla düştü. Cezaevinde 17 yıl geçiren Kırcı, bu düzenlemeye göre yakalanırsa 2.5 yıl daha yatıp özgür kalabilecek. 

Katliam yapmıştı 

Bahçelievler Katliamı davasının gerekçeli kararında Serdar Alten, Hürcan Gürses, Efraim Ezgin, Nuri Uzunlar, Latif Can adlı öğrencilerin evlerinde Vakıf adlı diziyi seyrettikleri sırada Ercüment Gedikli, Bünyamin Adanalı, Mahmut Korkmaz ve Haluk Kırcı'nın eve girdikleri, Abdullah Çatlı'nın bir süre sonra eter ve pamuk getirdiği, telle bağlanan 5 kişinin bu şekilde bayıltıldığı anlatıldı. Kararda, bu sırada eve öğrencilerin arkadaşları Faruk Ersan ve Salih Gevenci'nin de geldiği, Kırcı ve Çatlı'nın arabayla bu iki öğrenciyi Eskişehir Yolu'na götürdüğü, Kırcı'nın kafalarına üçer kurşun sıkarak 2 genci öldürdüğü vurgulandı. Kararda, Kırcı'nın, eve döndükten sonra askıyla boğmaya çalıştığı Uzunlar ölmeyince, havluyu yüzüne bastırarak öldürdüğü, diğer gençleri de silahla vurduğu anlatıldı. 

Öcalan'ı etkilemiyor 

İnfaz Kanunu'nda yapılan değişiklik, Terörle Mücadele Yasası ve devlet aleyhindeki suçlar nedeniyle idamla cezalandırılan isimlerin durumunda bir değişiklik yaratmayacak. 


</TEXT>
</DOC>
