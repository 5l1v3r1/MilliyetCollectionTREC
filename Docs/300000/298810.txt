<DOC>
<DOCNO> 298810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/guncel/axgun01.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye tampon' 
</HEADLINE>
<TEXT>


Eski Dışişleri Müsteşarı Sanberk, "Rumların tanınması vaat edildi. Sorunlarını bize sirayet ettirmesin, 'Türkiye bir tampon bölge olsun' stratejisi belgeye geçti" dedi 

Barkın Şık 

Eski Dışişleri Bakanlığı Müsteşarı, emekli büyükelçi Özdem Sanberk, AB'nin Brüksel Zirvesi Sonuç Bildirgesi'nin analizini Milliyet'e yaptı. Türkiye'nin Güney Kıbrıs Rum Yönetimi'ni tanımayı vaat ettiğini söyleyen Sanberk, AB'nin "Türkiye'nin tampon bölge olmasına" ilişkin stratejisinin de belgeye yansıdığına işaret etti. 
Türkiye'nin metinle, "AB karasularına girdiğini" belirten Sanberk, bildirinin en sıkıntılı bölümünün 19. paragraf olduğunu vurguladı. 
Paragrafta yer alan, "Türk hükümeti, mevcut katılım müzakereleri öncesinde, AB'ye üye olmak için gerekli uyarlamalar üzerinde anlaştıktan ve bunları sonuçlandırdıktan sonra Ankara Anlaşması'nın uyum protokolünü imzalamaya hazır olduğunu teyit eder" ifadesinin Güney Kıbrıs'ın tanınması vaadi olduğunu belirten Sanberk, şöyle devam etti 
"Kıbrıs Cumhuriyeti'ni, AB zirvesinde verdiğimiz söze dayanarak tanımamıza imk n yok. Burada zorluk şu noktadan kaynaklanıyor Türkiye böyle bir vaatte bulunduğu için, Rumları müzakere masasında tutmak zor olacak. AB, hiçbir üyesine baskı yapmaz, kararı üye ülkeye bırakır. Rumlara da baskı olmayacaktır." 
3 Ekim 2005'e kadar tarama sürecinin tamamlanacağını belirten Sanberk, "Bu bize zaman kazandıran bir madde. Türkiye, şu anda Kıbrıs Cumhuriyeti'ni tanımış değil, bunu vaat etmiş durumda" dedi. 
Sanberk, "kalıcı kısıtlama"lara ilişkin şu yorumu yaptı "Belgede, 'konulacaktır' denilmiyor. Ama her şeyin birdenbire gerçekleşmeyeceği anlaşılıyor." 

'Yabancı etkilenecek' 
Sanberk, bildirideki müzakere süreciyle ilgili, "Konsey, her bölümü kapatmak ve gerektiğinde her bölümü açmak için ölçütler koyacak" ifadesinin yanı sıra, "ucu açık" ve Kıbrıs sorunu gibi konuların yabancı sermayeyi etkileyebileceğini belirtti. 
Sanberk, "ucu açık süreçte tam üyelik hedefi" ifadesine dikkat çekerek, "Buradan, tam üyeliğin garanti edilmediğini anlıyorum" dedi. 
"Aday ülke, üyeliğin tüm yükümlülüklerini yerine getirecek durumda değilse, bu ülkenin en güçlü bağlarla Avrupa yapılarına bağlı tutulması garanti edilmelidir" ifadesini de Sanberk, şöyle değerlendirdi 
"Bu başka bir yerde yok. Bunun Türkiye'ye konulmasının sebebi açık üye ülkelerdeki kamuoyları... Bu bir tampon bölge ifadesidir. AB'nin, başından beri Türkiye'yi getirip koymak istediği yer tampon bölgeydi. Çünkü, Gümrük Birliği'ni yaptıktan sonra tam üye olmamız kendi içindeki dengeleri değiştirecek bir durum. 'Türkiye kendi sorunlarını bize sirayet ettirmesin, bir tampon bölge olsun' stratejisiydi. Yine onu buraya damlatmışlar." 



</TEXT>
</DOC>
