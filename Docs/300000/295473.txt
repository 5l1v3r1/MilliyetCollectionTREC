<DOC>
<DOCNO> 295473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun19.html </URL>
<DATE> 2004/12/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İngiltere, 16 milyon sterlinlik tank rüşvetini konuşuyor 
</HEADLINE>
<TEXT>

     İngiltere'nin en büyük silah üreticilerinden Alvis Plc'nin, Endonezya'ya 160 milyon sterlinlik Scorpion tankı satışı için Suharto yönetimine 16 milyon sterlin rüşvet verdiği öne sürüldü. 
     The Guardian gazetesinin İngiltere Yüksek Mahkemesi'nde görülen davanın dosyasından elde ettiği bilgilere göre, silah üreticisi firma, rüşveti Endonezya'nın eski devlet başkanı Suharto'nun kızı Siti Hardiyanti Tutut Rukmana'nın off-shore hesaplarına aktardı. 
     Alvis'in davanın basına kapalı olarak görülmesi için üst üste girişimlerde bulunduğuna işaret edilen haberde, belgelerde rüşveti alan Rukmana'nın şifreli olarak ''hanımefendi'' olarak söz edildiği, ödenen rüşvete ise ''vergi'' adı verildiği belirtildi. 
     Rukmana'nın off-shore hesaplarının, aralarında Global Select ve Basque gibi isimlerin de bulunduğu çok sayıdaki paravan şirkete aktarıldığı kaydedilen haberde, Endonezya ordusundaki bazı üst rütbeli subaylara da ödemeler yapıldığına dair belgelerin bulunduğu ifade edildi. 
     
</TEXT>
</DOC>
