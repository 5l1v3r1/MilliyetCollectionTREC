<DOC>
<DOCNO> 275440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/dunya/axdun01.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'yi 'cep'ten vurdular 
</HEADLINE>
<TEXT>


Pakistan'da öldürülen gazeteci Pearl'ün katili ve El Kaide'nin ülke sorumlusu Faruki'nin yeri, cep telefonundan belirlendi 

DIŞ HABERLER SERVİSİ 


Pakistan Devlet Başkanı Pervez Müşerref'e düzenlenen suikastı planladığı sanılan ve Amerikalı gazeteci Daniel Pearl'ü öldürmekle suçlanan El Kaideci terörist Emced Faruki, önceki gün Karaçi'nin 200 km kuzeydoğusundaki Nevebşah'ta güvenlik güçleri tarafından öldürüldü. Başına 330 bin dolar ödül konan Faruki, ülkenin en çok aranan teröristlerindendi. 
El Kaide'nin Pakistan sorumlusu olduğu belirtilen Faruki'nin yerinin cep telefonu konuşmalarının tespit edilmesiyle bulunduğu açıklandı. 
Pakistan Enformasyon Bakanı Şeyh Raşid, Faruki'nin ölümüyle sonuçlanan 2 saatlik çatışmada 3 teröristin de sağ yakalandığını belirtti. Faruki'nin öldürülmesinin ardından konuşan Pakistan Devlet Başkanı Pervez Müşerref, "Terörizm tehdidinin baş kaynaklarından birini ortadan kaldırdık" dedi. 
Faruki, Devlet Başkanı Müşerref tarafından, kendisine 25 Aralık 2003'te düzenlenen bombalı suikast girişiminin "beyni" olarak nitelendirilmişti. Faruki, Wall Street Journal'ın Güney Asya Temsilcisi Amerikalı gazeteci Daniel Pearl'ü öldürmekle de suçlanıyordu. 


</TEXT>
</DOC>
