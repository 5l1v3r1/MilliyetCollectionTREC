<DOC>
<DOCNO> 260372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/ekonomi/eko06.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜDEF, Türk Telekom'a tarife davası açtı 
</HEADLINE>
<TEXT>


ANKARA Milliyet 

Tüketici Dernekleri Federasyonu TÜDEF Genel Başkanı Turhan Çakar, Türk Telekom'un, beş ayrı konuşma paketi halinde tüketicilere sunduğu yeni tarife uygulamasının, eşitlik ilkesine, sözleşme özgürlüğüne ve kamu yararına aykırı olduğu gerekçesiyle iptali ve yürürlüğünün durdurulması istemiyle Danıştay'da dava açtı. Çakar, tarife ile tüketicilere indirim değil, 'bindirim' yapıldığını kaydetti. Tüketicilere, yeni tarifeyi kabul etmemeleri çağrısında bulunan Çakar, şöyle konuştu 
"Yaptığımız incelemelerde tüketicilere değil yüzde 80 indirim, tam tersine yüzde 80'e varan 'bindirim' yapıldığı görüldü. Ülkemizdeki 19 milyon aboneden yüzde 60 - 70'i, 500 kontöre kadar konuşma yapabilen dar gelirli kesim. Abonelerin yüzde 95'ten fazlasının bu seçeneklerin hiçbirisinden indirim görmediği, aksine, abonelerden yüzde 20 - 50'sinin zam ile karşılaştığı görülüyor. Düzenleme kamu yararına aykırıdır." Çakar, sabit ücret karşılığında herhangi bir hizmet sunulmadığını da belirtti. 


</TEXT>
</DOC>
