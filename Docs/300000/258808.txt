<DOC>
<DOCNO> 258808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo22.html </URL>
<DATE> 2004/07/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İnter umut vaat etti, Emre göz doldurdu... 
</HEADLINE>
<TEXT>

     İtalya'da her yıl geleneksel olarak Telecom İtalia tarafından Birinci Lig'de Serie A top koşturan üç büyükler arasında düzenlenen TİM Turnuvası'nı bu yıl FC İnter kazandı. Dün gece Milano'nun San Siro semtindeki Giuseppe Meazze Stadı'nda oynanan ve her biri toplam 45 dakika süren üç karşılaşmada, Emre Belözoğlu'nun da ilk 11'de yer aldığı FC İnter, FC Juventus'u 1-0, AC Milan'ı ise penaltılarda 5-4 mağlup etti. Geçen sezonun şampiyonu AC Milan, turnuvada sadece FC Juventus karşısında elde edebildiği 2-0'lık galibiyetle yetinmek zorunda kaldı. 
     Emre Belözoğlu, dünkü karşılaşmalarda sergilediği performansıyla İtalyan basınından da övgü aldı. 
     FC Juventus ile oynanan karşılaşmada, maç boyunca sahada kalan Emre, 36. dakikada takımına galibiyeti getiren golde de belirleyici bir rol oynadı. Martins'in İnter'e galibiyeti getiren golün asistinin altında Emre'nin imzası vardı. 
     La Gazzetta dello Sport, oyunculara not vermeksizin yaptığı değerlendirmelerde, Emre'nin performansını şu cümlelerle özetledi 
     ''Emre sol açıkta oynadı. Ama oradan da iz bırakan çıkışlarıyla dikkati çekti. Juve maçında Legrottaglie'yi mükemmel bir şekilde geçerek, durumu 1-0 yapması için Martins'in önündeki otobana topu bırakıverdi. Blasi'nin provokasyon tuzağına düşmekten de kendini alamadı. Hemen sinirleri geriliverdi. İçinde taşıdığı o müthiş enerjinin bu şekilde sınırları aşacak denli patlama noktasına gelivermesi, kendisi için aslında bir kusur oluşturmakta. Milan maçında sağ dizinde sorun yaşanınca, 11. dakikada sahadan ayrılmak zorunda kaldı.'' Emre'ye 6 veren Tuttosport ise, milli oyuncumuz hakkında şu yoruma yer verdi 
     ''Sahadaki varlığı 30 dakika sonra Blasi ile dalaştığı sırada fark edildi. 
     Sol açıkta kendini iyi hissetmediği belli. Tek mükemmel çıkışını, ortaya kaydığı esnada Legrettaglie'yi ışık hızıyla geçip topu Martins'e uzatarak durumun 1-0 yapılmasını sağladığı esnada gerçekleştirmesi tesadüf değil. 
     Milan karşısında ise ayak bileğine yediği darbe neticesinde, maçtan erken ayrıldı.'' 
     
     EMRE ''ÜÇ GÜNE KADAR KENDİMİ TOPARLARIM'' 

     Öte yandan, Emre Belözoğlu'nun sakatlığının ciddi boyutlarda olmadığı öğrenildi. 
     Nesta'dan aldığı darbe ile AC Milan ile oynanan karşılaşmanın 11. dakikasında yerini Cristiano Zanetti'ye bırakan Emre'nin kısa sürede kendini toparlaması bekleniyor. 
     Emre, dünkü sakatlanma olayı sonrasında bugün AA muhabirine yaptığı açıklamada, ''Nesta'nın maç esnasında yaptığı müdahale neticesinde sağ ayak bileğimde hafif bir şişlik oluştu. Ama kaygı verici bir durum yok. Üç güne kadar kendimi toparlarım. En kısa sürede takımla idmanlara katılabilecek duruma geleceğime inanıyorum'' dedi. 

     
</TEXT>
</DOC>
