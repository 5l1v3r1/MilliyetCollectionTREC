<DOC>
<DOCNO> 290384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sondun02.html </URL>
<DATE> 2004/11/20/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM'de klonlama konusundaki kritik karar Şubat 2005'e kaldı 
</HEADLINE>
<TEXT>

     Yaklaşık bir yıldır Birleşmiş Milletler BM çatısı altında ateşli tartışmalara ve müzakerelere neden olan ''klonlama'' konusunda dün yapılan kritik toplantıda bir karara varılamadı. 
     Muhalif iki teklifi destekleyen taraflar bir uzlaşmaya varmak üzere Şubat ayında yeniden toplanmaya karar verdiler. 
     Toplantıda, destekçileri arasında ABD'nin de bulunduğu klonlamanın hangi amaçla olursa olsun yasaklanmasını öngören Kosta Rika teklifiyle, bu konuda üç farklı seçenek içermekle birlikte esas itibariyle çoğaltma amaçlı klonlamayı yasaklayan ancak tedavi ve bilimsel araştırma amaçlı klonlamaya yeşil ışık yakan Belçika teklifi arasında bir uzlaşı zemini bulunabilmesi için şimdilik konunun rafa kaldırıldığı kaydedildi. 
     Her iki taraf da katı bir şekilde savunageldikleri tekliflerinden geri adım atarak uzlaşma için müzakerede bulunmak üzere Şubat ayında yeniden toplanma konusunda anlaşırken, Şubat ayındaki toplantıda BM'nin konu hakkındaki duruşunu ortaya koymak üzere her iki tekliften daha az güçlü bir bildiri üzerinde çalışılacağı ifade ediliyor. Ancak bu konuda bir uzlaşının sağlanmasının da kesin olmadığı belirtiliyor. 
     BM Genel Kurulu'nun Hukuk Komitesi'ndeki dünkü toplantıda, teklifler üzerinde herhangi bir oylama yapılmaksızın, İtalya tarafından uzlaşı amacıyla Şubat ayında yeniden toplanma teklifinin genel kabul gördüğü belirtiliyor. Bu arada, muhalif iki tarafın da klonlama konusundaki kritik kararın ertelenmesinden farklı gerekçelerle de olsa memnun oldukları kaydediliyor. 
     Hemen hemen bütün ülkeler çoğaltma amaçlı klonlamaya karşı çıkarken, konu hakkındaki esas ayrılık bilimsel araştırma ve kök hücre elde edilmesi gibi tedavi amaçlı klonlamanın da yasaklanıp yasaklanmayacağı üzerinde odaklanıyor. 
     Etik, hukuki ve bilimsel gerekçelerle BM'de yoğun tartışmalara yol açan klonlama konusunda ABD ve Vatikan'ın da aralarında bulunduğu 62 ülke, hangi amaçla olursa olsun klonlamanın tamamen yasaklanmasını öngören Kosta Rika teklifine destek veriyor. 
     Türkiye'nin de aralarında bulunduğu 22 ülke ise çoğaltma amaçlı klonlamanın tamamen yasaklanmasını desteklemekle birlikte, terapi ve araştırma amaçlı klonlama konusundaki kararın tek tek ülkelere bırakılmasını öngören Belçika teklifine destek veriyor. 
     Genel olarak İslam ülkelerinin de Türkiye gibi kök hücre ve klonlama konusunda diğer ülkelere nazaran daha esnek ve açık görüşlü olduğu kaydediliyor. 
     
</TEXT>
</DOC>
