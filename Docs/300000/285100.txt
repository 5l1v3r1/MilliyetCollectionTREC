<DOC>
<DOCNO> 285100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko31.html </URL>
<DATE> 2004/11/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Köprülerin sismik takviyesine en düşük teklif Japon IHI'dan geldi 
</HEADLINE>
<TEXT>

     İstanbul'daki geniş açıklıklı köprülerin sismik takviyesi projesinin yapım-onarım ihalesine, en düşük teklifi 8 milyar 399 milyon 134 bin 964 Japon Yeni ile Ishikawajma Horima Heavy Ind. IHI firması verdi. 
     Karayolları Genel Müdürlüğü, İstanbul'daki köprülerin sismik takviyesi projesinin yapım-onarım ihalesini gerçekleştirdi. 
     Karayolları Genel Müdürlüğü'nde gerçekleştirilen ihalede 3 firma teklif verdi. 
     İhalede kapalı zarfları açan Karayolları Genel Müdür Yardımcısı İsmail Tümay başkanlığındaki İhale Komisyonu, ihaleye katılan Mitsubishi Heavy Ind. firmasının 8 milyar 936 milyon 505 bin 726 Japon Yeni, JFE Engineering Corporation firmasının da 10 milyar 138 milyon 428 bin 110 Japon yeni teklif verdiğini açıkladı. 
     İhale Komisyonu 3 firma tarafından verilen teklifleri değerlendirdikten sonra ihaleyi kazanan firmayı açıklayacak. 
     Karayolları Genel Müdürlüğü'nce İstanbul 1. ve 2. çevreyolları üzerinde bulunan köprü ve viyadüklerin İstanbul'da meydana gelecek olası bir depremde hasar görmelerini önlemek için Japonya Uluslararası İşbirliği Bankası'ndan temin edilen kredi ile takviyelerine karar verilmişti. 
     
</TEXT>
</DOC>
