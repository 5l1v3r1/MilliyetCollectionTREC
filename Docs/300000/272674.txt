<DOC>
<DOCNO> 272674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy07.html </URL>
<DATE> 2004/09/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Gül, Başkan Bush'un vereceği davete katılacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, BM Genel Kurulu oturumlarına katılmak üzere ABD'ye gitti. Gül, New York'ta 30-40 ülke dışişleri bakanlarıyla görüşecek. 
     Abdullah Gül, Esenboğa Havaalanı'nda yaptığı açıklamada New York'ta yapacağı görüşmelere ilişkin bilgi verdi. BM Genel Sekreteri Kofi Annan, Ortadoğu ve Kıbrıs sorunları ele alacağını anlatan Gül, New York İslam Konferansı Örgütü Dışişleri Bakanları yıllık toplantısına başkanlık edeceğini de söyledi. Arap Birliği Genel Sekreteri ile görüşerek Türkiye ile Arap Birliği arasındaki ilişkilerini yeniden düzenleyeceklerini anlatan Gül, Ortadoğu sorununun bütün tarafları ile buluşacağını kaydetti. Gül ayrıca, Azerbaycan- Ermenistan anlaşmazlığı konusunda ilgili Dışişleri Bakanlarıyla biraraya gelerek ilerleme sağlamaya çalışacaklarını kaydetti. 
     AB ülkeleriyle Avrupa Konseyi toplantıları dolayısıyla sık sık biraraya geldiğine işaret eden Gül, New York'da daha çok sık görüşemediği 30-40 kadar ülkenin dışişleri bakanlarıyla temas kuracağını belirtti. Bunların arasında Çin ve Japonya Dışişleri Bakanları ve Afrika ve Amerika Dışişleri Bakanlarının bulunduğunu söyledi. 
     
     BUSH'UN DAVETİNE KATILACAK 
     Dışişleri Bakanı Gül, New York'ta ABD Dışişleri Bakanı Colin Powell ile de görüşeceğini, Başkan George W. Bush'un vereceği davete katılacağını bildirdi. Ortadoğu Girişimi çerçevesindeki faaliyetlere de katılacağını ifade eden Gül, Genel Kurul toplantıları için New York'a gelecek olan KKTC yetkilileri ve Dışişleri Bakanı ile birlikte Kıbrıs sorunundaki son durumu geniş bir biçimde anlatma olanağını bulacağını belirtti. 
     BM Genel Kurulu'nun gündeminde olan terörizm, yoksulluk, bölgesel anlaşmazlıklar, silahsızlanma ve insan hakları konularında Türkiye'nin görüşlerini dile getireceğini bildiren Gül, bir soru üzerine BM Güvenlik Konseyi'nin üye seçimlerinin 2008 yılında yapılacağını, dolayısıyla aday olan Türkiye'nin yoğun bir çalışma yaptığını söyledi. 
     
</TEXT>
</DOC>
