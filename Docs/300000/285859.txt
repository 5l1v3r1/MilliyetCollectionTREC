<DOC>
<DOCNO> 285859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur39.html </URL>
<DATE> 2004/11/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Tecavüz sanığını düğün fotoğrafları kurtardı .. 
</HEADLINE>
<TEXT>

     Adana'da, tecavüz iddiası ile suçlanan genç adam, avukatı aracılığıyla mahkemeye sunduğu düğün fotoğrafları sayesinde cezaevinden kurtuldu. 
     Adana 5. Ağır Ceza Mahkemesi'ndeki duruşmada, tutuklu sanık Levent S. 24 , kızlarını küçük yaşta imam nikahıyla evlendirdikleri iddiasıyla haklarında dava açılan anne Türkan E. 46 , baba Hüseyin E. 44 ve tecavüze uğradığı iddia edilen müşteki N.E 14 hazır bulundu. 
     Sanık Levent S, ifadesinde tecavüz iddiasını kabul etmeyerek suçsuz olduğunu söyledi. 
     Müşteki N.E ile ablasının aracılığıyla tanıştığını belirten Levent S. ''Bir arkadaşımın kuaför dükkanına gitmiştim. Orada yaptığımız sohbet sırasında evlenebileceğim birini aradığımı söylemiştim. Orada bulunan bir hanım ise kız kardeşi olduğunu söyledi. Tanıştıktan bir süre sonra birlikte olduk. Ardından da ailelerimizin anlaşması üzerine düğün yapmaya karar verdik'' dedi. 
     Merkez Yüreğir İlçesi Atakent Mahallesi'ndeki düğün sırasında aralarında tartışma çıktığını beliren sanık Levent S, şöyle devam etti 
     ''Gelinin anne ve babası, müzisyenlerin gitmesini istemediler. Biz de davul-zurna ekibi getirttik. Bunlar bir süre sonra düğün evinden ayrılınca benzer tartışma tekrar yaşandı. Tartışma sırasında ise kavga çıktı. Ardından müşteki, annesi ve babası hakkımda asılsız iddiada bulundu.'' Kızlarını küçük yaşta evlenmeye zorladıkları iddiasıyla haklarında dava açılan anne Türkan E. ve baba Hüseyin E. de düğünde yaşanan olayları anlatarak sanığın ifadesinin doğru olduğunu belirttiler. 
     Sanık anne ve baba, aynı zamanda kızlarının gerçek yaşının 17 olduğunu ve nüfus kayıtlarına küçük yazdırıldığını iddia ettiler. 
     Müşteki N.E ise sanığın kendisini ticari taksi ile kaçırdığını belirterek, ''Evden çöp dökmek için dışarı çıkmıştım. Zorla taksiye bindirdiler. Daha sonra götürdüğü yerde tecavüz etti'' dedi. 
     Sanık avukatı Mehmet Tüler ise müvekkilinin ifadelerinin doğru olduğunu belirterek düğün günü çekilen fotoğrafları mahkeme heyetine delil olarak sundu. Müvekkilinin, müşteki ile kendi isteğiyle ilişkiye girdiğini belirten Tüler, ''Ardından aileler anlaşarak düğün yapmaya karar verdi. Düğün sırasında yaşanan anlaşmazlık sonucu müvekkilim asılsız yere suçlandı. Tahliyesini talep ediyorum'' dedi Mahkeme heyeti, sunulan delil fotoğraflar ve ifadeler karşısında sanığın tutuksuz yargılanmak üzere tahliyesine karar vererek duruşmayı erteledi. 
     
</TEXT>
</DOC>
