<DOC>
<DOCNO> 253980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/ekonomi/eko09.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron'un eski CEO'su teslim oldu 
</HEADLINE>
<TEXT>



Hakkında, aralarında yolsuzluk ve yanıltıcı ifade vermenin de yer aldığı 11 suçtan iddianame hazırlanan Amerikan Enron şirketinin eski Başkanı ve CEO'su Kenneth Lay dün sabah Federal Soruşturma Bürosu FBI yetkililerine teslim oldu. Lay'ın elleri kelepçeli olduğu halde mahkemeye götürüldüğünün görüldüğü bildirildi. Lay bugüne kadar savcıların hakkında suçlamada bulunulan en üst düzey Enron yöneticisi durumunda. Suçlamaların içeriği tam olarak bilinmemekle birlikte, iddia makamının daha çok, Lay tarafından Enron'un iflası öncesindeki aylar boyunca şirketin mali durumunun sağlıklı olduğuna dair çalışanlara verilen güvenceler ve bu sırada da kendisinin sahibi olduğu hisseleri elden çıkarmasına yoğunlaşması bekleniyor. 2 Aralık 2001 tarihinde iflas başvurusunda bulunan, bir zamanlar Amerika'nın en büyük yedinci şirketi durumundaki Enron hakkında yapılan soruşturmada 1 milyar dolarlık borcunu ödemeyerek şirketin karlılığını şişirdiği anlaşılmıştı. 


</TEXT>
</DOC>
