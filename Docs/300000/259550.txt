<DOC>
<DOCNO> 259550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/soneko10.html </URL>
<DATE> 2004/07/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Şener Cari açığın 8 milyar 411 milyon dolar olduğu belirlendi... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Devlet İstatistik Enstitüsü'nün DİE yeniden yaptığı son değerlendirmelere göre, Mayıs ayı itibariyle cari açığın 8 milyar 811 milyon dolar değil, 8 milyar 411 milyon dolar olduğunun belirlendiğini söyledi. 
     Şener, düzenlediği basın toplantısında, dün yapılan Ekonomi Koordinasyon Kurulu'nda ele alınan konular hakkında bilgi verdi. 
     Toplantıda, ödemeler dengesinin finansman durumu, büyüme-istihdam ilişkisi ve ekonomideki son gelişmelerin ele alındığını belirten Bakan Şener, daha önce DİE tarafından 8 milyar 811 milyon dolar olarak açıklanan Mayıs ayı itibariyle cari açığın, son yapılan değerlendirmeler sonucunda 8 milyar 411 milyon dolar olduğunun kaydedildiğini ifade etti. 
     Cari açığın 6.4 milyar dolarının özel sektörden, 570 milyon dolarının net rezerv azalmasından kaynaklandığını, 2 milyar 3 milyon dolarını da net hata ve noksanın oluşturduğunu açıklayan Bakan Şener, ''Görüldüğü gibi kamudan kaynaklanan döviz açığı yok. Kamu, sıkı ekonomi politikası nedeniyle net borç ödeyici konumda. Sıkı politika devam edecek ve kamu, ekonomi üzerinde bir baskı oluşturmayacak'' dedi. 
     Cari işlemler dengesindeki 400 milyon dolarlık iyileşmenin nereden kaynaklandığına açıklık getirmeyen Bakan Şener, Haziran ayında da 1 milyar dolar civarında cari açık beklendiğini belirterek, yılın ilk ayında cari açığın 9 milyon doların üzerinde, 10 milyar dolara yakın gerçekleşmesinin öngörüldüğünü kaydetti. Genellikle yıllık cari açığın yüzde 75'inin yılın ilk yarısında gerçekleştiğine işaret eden Bakan Şener, şöyle devam etti 
     ''Yılın ikinci yarısında daha az cari açık oluyor. 2004 yılında, cari açıkla ilgili gelişmeler baştan beri dikkatle izleniyor. Bu açığın öngörülenden fazla büyümemesine yönelik tedbirler alındı. Hurda araç indirimi kaldırıldı, tüketici kredileri artış hızı azaldı. Turizm gelirleri geçmiş yıla göre daha hızlı artıyor. Bu nedenle, 2. yarıda cari denge öngörülen kontrol sınırları içinde gerçekleşecek.'' Cari açıkla ilgili gelişmelerin uzun dönemli ve uluslararası karşılaştırmalar yapılarak ele alınması gerektiğini vurgulayan Bakan Abdüllatif Şener, bazı ülkelerin cari dengelerinin uzun dönemli seyri hakkında bilgi verirken, bir çok ülkenin sürekli cari işlemler dengesi açığı bulunduğuna işaret ederek, ''Birçok ülkenin cari işlemler dengesi açık veriyor, o halde cari işlemler açığı faydalı diyemeyiz. Bu açığın nereden kaynaklandığına ve nasıl finanse edildiğine bakılmalı. Bu yönde incelemeler yapılması konusunda bürokratlara gerekli talimat verildi'' dedi. 
     
     ''YENİ ÖNLEM ALACAK DURUM YOK'' 

     Devlet Bakanı ve Başbakan Yardımcısı Abdüllatif Şener, cari açığın finansmanı konusunda değişik alternatifler üzerinde çalışıldığını, ancak yeni önlem almayı gerektirecek bir durumun olmadığını bildirdi. 
     Şener, faiz dışı fazla hedefi ile ilgili bir soru üzerine de bu konuda da farkla alternatiflerin değerlendirildiğini, Türkiye'nin ekonomik koşullarına göre en uygun ekonomik dengeleri sağlayacak bileşenleri dikkate alarak politika belirleneceğini söyledi. 
     Bankalar ve diğer kurumların reel sektöre yönelik kredilerinde yüzde 3'lük KKDF'nin kaldırılmasına karşın bankacılık sektörünün bunu yeterli bulmadığına ilişkin bir soru üzerine, aracılık maliyetlerinin düşürülmesine yönelik her türlü önlemi almaya çalıştıklarını, ekonomide ortaya çıkan gelişmelere göre her safhada yapılması gerekenin yapılacağını, Banka ve Sigorta Muameleleri Vergisi'nin de üzerinde çalışılan konular arasında bulunduğunu ifade etti. 
     
     MERKEZ BANKASI BAŞKANI'NIN SÖZLERİ 

     Şener, Merkez Bankası Başkanı Süreyya Serdengeçti'nin ''sıkı ekonomi politikalarından taviz verilmemesi'' yönündeki uyarısı üzerine kendisinin çok sert tepki gösterdiğinin hatırlatılarak, ''Merkez Bankası Başkanı'nı bağımsız bir kurumun başkanı olarak mı bürokrat olarak mı görüyorsunuz '' sorusuna yanıt verirken, ''Bağımsız bir kurumun başkanı olması bürokrat olmasına engel değil'' dedi. 
     Merkez Bankası Başkanı'nın daha önce de benzer şeyler söylediğinin ve neden bu sefer sert tepki gösterildiğinin sorulması üzerine Şener, konu ile ilgili söylenmesi gerekenleri ifade ettiğini, tekrar bu konuda konuşmak istemediğini söyledi. 
     Kendisinin kamuoyunda ''yumuşak yüzlü'' olarak görüldüğünü, ancak milletvekilliğini bilenlerin ''sert'' olduğunu düşündüğünü anlatan Şener, ''Yumuşak ve karşılıklı işbirliğine dayalı üslubun faydalı olduğu görüşündeyim. Ancak, bir şey söylenmesi gerekiyorsa, bu da biraz tatlı sert olmayı gerektiriyorsa, bunu yaparım'' dedi. 
     Şener, yıllık izinde olduğu için, Merkez Bankası Başkanı ile olaydan sonra görüşmediğini kaydetti. 
     
     ''IMF İLE İLİŞKİLERİN NE OLACAĞI AB İLE İLİŞKİLERİN NE OLACAĞINA BAĞLI VE BAĞIMLI DEĞİL'' 

     Devlet Bakanı ve Başbakan Yardımcısı Abdüllatif Şener, Türkiye'nin Avrupa Birliği AB IMF ile ilişkilerinin birbirinden bağımsız yürüdüğünü belirterek, ''IMF ile ilişkilerin ne olacağı AB ile ilişkilerin ne olacağına bağlı ve bağımlı değildir'' dedi. 
     Düzenlediği basın toplantısında, dün yapılan Ekonomi Koordinasyon Kurulu'nda EKK ele alınan konular hakkında bilgi veren Bakan Şener, dün, 6 aylık dış ticaret verilerinin açıklandığını, ayrıca IMF'nin Türkiye'nin 8. niyet mektubunu onaylayarak 661 milyon dolarlık krediyi serbest bıraktığını hatırlattı. Şener, IMF ile 3 yıllık ekonomik programın sonuna gelindiğini, ilişkilerin bundan sonraki seyri konusunda değerlendirmelerin sürdüğünü söyledi. 
     Dış ticaret, özellikle ithalat rakamlarının 2 ay yerine ilk kez 29 günde açıklandığına işaret eden Bakan Şener, bunun ekonomik verilerin takibi ve zamanında önlem alınması açısından önemini vurguladı. 
     EKK toplantısında, büyümenin istihdama yansımamasının nedenleri üzerinde durulduğunu belirten Bakan Şener, ''2001'de yaşanan kriz yüzünden atıl bırakılan kapasitenin yeniden kullanılmaya başlanması, kamu ve özel sektördeki verimlilik artışları nedenleriyle büyüme rakamlarının istihdama yansımadığı'' yönünde görüşler dile getirildiğini anlattı. 
     Türkiye'de sivil işgücü rakamlarındaki düşüşe de dikkat çeken Bakan Şener, nüfusu sürekli artan bir ülkede bunun normal bir gelişme olmadığını, bu nedenle rakamların tereddüt yarattığını ifade etti. 
     Büyüme-istihdam ilişkisinin çok yönlü olarak değerlendirilmesi gerektiğini vurgulayan Bakan Şener, bu aşamadan sonra kaydedilecek büyümenin daha fazla istihdama yansımasının beklendiğini söyledi. İstihdamın artışında diğer veriler yanında makro ekonomik istikrarın devamının ve yatırım ortamının iyileştirilmesinin gerekli olduğuna işaret eden Bakan Şener, ayrıca, ''emek yoğun sektörlerin desteklenmesi, yüksek miktarda yatırım yapanlara vatandaşlık hakkı verilmesi, yatırım malı-makina ithalatındaki engellerin kaldırılması, bölgesel düzeyde farklı asgari ücret uygulanması, esnek çalışma uygulamasının yaygınlaştırılması, ara eleman sıkıntısının çözümü için meslek liselerinin artırılması, konut sektörünün teşvik edilmesi'' gibi önerilerin değerlendirildiğini kaydetti. 
     
     ABD EKONOMİSİNDEKİ BÜYÜMENİN DÜŞÜK ÇIKMASI 

     ABD ekonomisindeki büyüme hızının yüzde 3.7'lik beklentinin altında, yüzde 3 çıkmasının da ABD Merkez Bankası'nın faiz artışının daha düşük olacağı yönünde değerlendirildiğini hatırlatan Bakan Abdüllatif Şener, bunun da Türkiye ekonomisi üzerine olası olumsuz beklentileri azalttığını belirtti. 
     Bakan Şener, ''IMF'nin 8. niyet mektubunu onaylaması, ABD'nin büyüme hızının beklentilerden düşük çıkması, dış ticaret verilerinin daha kısa sürede alınabilmesi''ni ekonomi açısından olumlu 3 yeni gelişme olarak nitelendirdi. 
     
</TEXT>
</DOC>
