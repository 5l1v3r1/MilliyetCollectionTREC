<DOC>
<DOCNO> 272131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonyas04.html </URL>
<DATE> 2004/09/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dünya 50 yıl sonra daha sıcak olacak... 
</HEADLINE>
<TEXT>

     DHA 
DÜNYA sıcaklık ortalamasının 50 yıl sonra 6-8 derece artacağı belirtilirken, İsviçre Alpleri'nin yüzde 75'nin eriyeceği ve canlı türlerinin Kuzey'e doğru hareket edeceği açıklandı. 
     Avrupa Çevre Örgütü'nün yaptığı araştırmaya göre, 2050 yılında sıcaklıklarda 6-8 derece artış olacak. Araştırmada, sadece geçen yıl Avrupa'daki buzul kütlelerinin yüzde 10'unun kaybedilmesi ve tarım alanlarındaki verimin yüzde 30 oranında azalmasının acil alarm' anlamına geldiğine dikkat çekildi. 
     Sera etkisi yaratan gazların sınırlandırılması gerektiğini belirten yetkililer, "Acil önlemler alınmazsa Dünya 50 yıldan daha kısa sürede gelecek felaketlere hazır olmalı'' dedi. Avrupa sıcaklıklarında hızlı bir artış olduğu herkes tarafından kabul edilmesine rağmen, sıcaklıkların ne kadar arttığı konusunda uzlaşma yok. 
     Hükümetler düzeyinde sürdürülen bir çalışma, sıcaklığın 2100 yılında 1900 yılına göre 5-8 dereceye kadar artabileceğini tahmin ederken, Avrupa Çevre Örgütü bu rakamın 2050 yılında 6-8 dereceye kadar çıkabileceğini açıkladı. Son 30 yılda iklim değişimi nedeniyle denizlerdeki bazı canlı türlerinin yüzlerce kilometre Kuzey'e göç ettiğini belirten örgüt, tehlikenin boyutların göstermek için 50 yıl sonra İsviçre Alpleri'nin buzullarınının yüzde 75'ini kaybedeceğini belirtti. 
     Sanayi Devrimi öncesine göre atmosferdeki karbondioksit oranının yüzde 34 arttığı kaydedilen araştırmada, sera etkisi yaratarak atmosferin ısınmasına yol açan gazların kullanımı derhal tümüyle yasaklansa bile, insanın doğada açtığı tahribatın sonuçlarından gelecek yüzyıllarda da etkilenmeye devam edeceğine dikkat çekildi. 
     
</TEXT>
</DOC>
