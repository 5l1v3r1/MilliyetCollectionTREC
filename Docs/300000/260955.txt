<DOC>
<DOCNO> 260955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/dunya/adun.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Heathrow'u vuracaklardı 
</HEADLINE>
<TEXT>


El Kaide terör örgütünün Londra'daki Heathrow Havaalanı'na yönelik saldırı planı, İngiliz polisinin ülke çapında yaptığı büyük bir operasyonla son anda önlendi 

Nevsal Elevli Londra 


Usame Bin Ladin'in liderliğindeki El Kaide terör örgütünün dünyanın en kalabalık havaalanlarından biri olan İngiltere'nin başkenti Londra'daki Heathrow Havaalanı'na yönelik saldırı planlarını son aşamasına getirdiği ancak önceki gün İngiliz polisi Scotland Yard ile gizli servis MI5'in İngiltere çapında yaptığı operasyonlarla saldırıyı gerçekleştirecek teröristlerin kıskıvrak yakalandığını açıklandı. 
İngiliz basınındaki haberlere göre, İngiliz polisinin olağandışı bir uygulamayla güpegündüz silahlı timler kullanarak Londra, Blackburn, Watford ve Luton'da gerçekleştirdiği operasyonlar sonucunda yakalanan terörist zanlılıları arasında 11 Eylül saldırılarından sonra dünyayı sarsacak ikinci büyük eylemine hazırlanan El Kaide'nin Avrupa'daki en önemli ismi Bilal kod adlı Asya kökenli bir İngiliz vatandaşı da bulunuyor. Ele geçirilen 19 - 32 yaşları arasındaki 13 zanlının hepsinin Asya kökenli olduğu belirtildi. 
Ebu Musa El Hindi ve Ebu Eisa El Hindi kod isimlerini de kullanan Bilal'in El Kaide lideri Usame Bin Ladin'le doğrudan haberleştiği ve eylem emirlerini ondan aldığı ileri sürüldü. 

Planlar, taze bilgiler içeriyor 
İngiliz gazeteleri, teröristlerin Heathrow Havaalanı'nın haritasını çıkardıklarını ve alınan güvenlik önlemlerini de içeren en son bilgilerle güncelleştirdiklerini bildirdiler. Heathrow'un son zamanlarda çekilmiş çok sayıda fotoğrafı da ele geçirildi. 
Teröristlerin Heathrow'a yönelik nasıl bir saldırı düzenlemeyi planladıkları ise belirtilmedi. Ancak terminallerin patlayıcıyla havaya uçurulması, patlayıcı dolu kamyonla vurulması veya uçaklara füze atılması, olası eylem biçimleri olarak gösterildi. 

Pakistanlılar ihbar etti 
Londra'yı büyük bir faciadan kurtaran polis operasyonu, Pakistanlı yetkililerin geçtiğimiz günlerde Lahor'da yakalanan Muhammed Naim Nur Han adlı bilgisayar uzmanı El Kaide mensubunun bilgisayarındaki bilgilerden hareketle İngilizleri uyarması sonucu düzenlendi. 
Pakistanlı yetkililer, İngiliz polisine Han'ın İngiltere'deki El Kaide mensuplarına şifreli mesajlar gönderdiği bilgisini de aktardılar. Han'ın bilgisayarında Heathrow Havaalanı ve Londra'daki birkaç binanın altındaki geçitlerin fotoğraflarının bulunduğu belirtildi. 
İngiliz polisinin yakalanan zanlıları sorguladıkları ve sorgunun 14 gün sürebileceği bildirildi. 


</TEXT>
</DOC>
