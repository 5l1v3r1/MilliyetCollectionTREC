<DOC>
<DOCNO> 255921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy11.html </URL>
<DATE> 2004/07/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gül Erken seçim söz konusu değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, erken seçimin söz konusu olmadığını söyledi. 
     Dışişleri Bakanlığı'ndan ayrılışında gazetecilerin sorularını yanıtlayan Gül, erken seçim olasılığına ilişkin bir soru üzerine, bunun söz konusu olmadığını belirterek, ''Her şey zamanında olacak, Türkiye'de artık her şey rayına giriyor'' diye konuştu. 
     Gül'e, Kıbrıs Rum yönetimi Dışişleri Bakanı Yorgo Yakovu'nun, ''Türkiye'nin 2007 yılında AGİT dönem başkanlığını üstlenme isteğini kendilerinin değil, Ermenilerin veto ettiği, bunun üzerine de Türkiye'nin adaylıktan çekildiği'' yönündeki açıklamaları da hatırlatıldı. ''Veto diye bir şeyin söz konusu olmadığını'' kaydeden Gül, AGİT dönem başkanlığının yoğun bir seyahat programı gerektirdiğine, 2007'nin de Türkiye'de seçim yılı olduğuna dikkati çekerek, ''Doğrusu yeteri kadar vakit ayıramayacağımız kanaatindeyiz'' dedi. Gül, dolayısıyla Türkiye'nin kendi isteğiyle bu görevi üstlenmekten vazgeçtiğini, ''vetonun söz konusu olmadığını'' ifade etti. 
     Rum tarafının Yeşil Hat'tan çift taraflı asker çekme önerisine ilişkin bir soru üzerine de bundan haberi olmadığını söyleyen Gül, ''Bakalım neymiş, ne kadar ciddi, nedir, varsa bir şey, arkadaşlarımız değerlendirir'' ifadesini kullandı. 
     Dışişleri Bakanı Gül, Rum yönetiminin, Gazimağusa limanının uluslararası ticarete açılmasına karşılık Maraş'ı istediği yönündeki açıklamasına ilişkin soruya da şu karşılığı verdi 
     ''Bakarız her şeyin değerlendirilmesi lazım, ayaküstü bir şey söylemem doğru olmaz. Arkadaşlarımız çok titiz bir şekilde, eğer varsa bu tip öneriler, bunların hepsi değerlendirilir, konuşulur, ona göre tavrımızı açıklarız.'' 
     
</TEXT>
</DOC>
