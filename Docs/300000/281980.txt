<DOC>
<DOCNO> 281980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas06.html </URL>
<DATE> 2004/10/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yeni "Terminatör" bulundu... 
</HEADLINE>
<TEXT>

     California Valisi ünlü aktör Arnold Schwarzegger ile efsaneleşen ''Terminator'' rolüne yeni bir aday bulundu. Schwarzenegger'in tahtına aday arayan yapımcılar, ''Gladyatör'' filminin oyuncularından vücut geliştirme şampiyonu Ralph Moeller ile el sıkıştı. 
     Internetteki ''moviesonline'' sitesinin ''Bild''e dayanarak verdiği habere göre, Schwarzenegger'in ancak konuk oyuncu olarak ''Terminator 4'' adlı filmde yer alabileceğini iletmesi üzerine yapımcılar harekete geçti. 
     Uzun bir arayıştan sonra, Alman asıllı, vücut geliştirme şampiyonu, boksör ve yüzücü Ralph Moeller'de karar kılan yapımcılar, aktörle konuşarak el sıkıştı. 
     ''Conan''ın televizyon dizileriyle de tanınan Moeller'in son ''Terminator'' filmi ''Terminator 3 Rise of the Machines'' adlı yapımda kamera arkasına geçen yönetmen John Mostow ile de tanıştığı ifade edildi. 
     Yokedici makinenin yeniden tasarlanarak yeni bir model yaratılmasının planlandığı serinin dördüncü halkasında Schwarzenegger'in eski rol arkadaşları Claire Danes ve Nick Stahl'ın yer alması da bekleniyor. 
     Aktör Moeller, ''Perfect Partners'' adlı filmde ''Jake Steiger'', ''Akrep Kral'' adlı yapımda ''Thorak'', Oscar rekortmeni ''Gladyatör''de ''Hagen'' rollerini üstlenmiş, ''Batman ve Robin'' isimli filmde ise Arkham Tımarhanesi'nin gardiyanını canlandırmıştı. 
     
     ''TERMINATOR'' GELİYOR... 
     İnsandan ayırt edilemeyen makine ''Terminator'', hayata gözlerini 1984 yılında açtı. 
     Yönetmenliğini James Cameron'ın üstlendiği filmin senaryosunu kalabalık bir kadro kaleme aldı. Schwarzenegger'in Terminator'ı canlandırdığı filmde, aktöre Linda Hamilton ve Michael Biehn eşlik etti. Hasılat rekorları kıran filmde, Terminator ile yakalamaya çalıştığı ''dünyayı kurtaran adamın'' annesi Sarah Connor Hamilton arasındaki mücadele izleyicinin yüreğini ağzına getirdi. 
     İlkinin gördüğü ilgi üzerine yapımın ikincisi çekmeye karar veren yapımcılar, bunun için tam 7 yıl bekledi ve 1991'de ''Terminator 2 Judgement Day'' geldi. Cameron'ın ikinci kez yönetmenlik koltuğuna oturduğu filmde bu kez Arnold, Sarah Connor'a yardım eden ''Terminator T-800 model 101'' adlı ''yufka yürekli'' bir makine olmuştu. Film ilk yapımın başarısını sürdürdü. 
     Aralıklı olarak çekilmesi adet haline gelen seri, 2003 yılında ''Terminator 3 Rise of the Machines'' ile sürdü. Bu kez yönetmen koltuğuna Jonathan Mostow oturdu, filmin lokomotiflerinden Hamilton ise bu yapımda rol almadı. 
     
</TEXT>
</DOC>
