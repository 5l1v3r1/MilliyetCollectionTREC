<DOC>
<DOCNO> 258791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo05.html </URL>
<DATE> 2004/07/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Mehmet Okur, Utah Jazz ile sözleşme imzaladı... 
</HEADLINE>
<TEXT>

     Türkiye'nin ABD Profesyonel Basketbol Ligi NBA'deki temsilcilerinden Mehmet Okur, yeni takımı Utah Jazz ile 50 milyon dolar karşılığında altı yıllık sözleşmeye imza attı. 
     Salt Lake City'de gerçekleştirilen imza töreninin ardından gazetecilere konuşan Mehmet Okur, ''Hayat güzel. Geçen yıl Detroit Pistons'da çok fazla oynamadım. Buraya aç geldim, hemen oynamaya başlamak istiyorum. Buradaki sistemi beğeniyorum'' dedi. 
     Mehmet Okur, yeni takımının antrenörü Jerry Sloan için de ''Hakkında birçok iyi şey duydum. Sloan'ın iyi bir hoca olduğunu işitiyorum ve bunu görmeyi bekliyorum'' diye konuştu. 
     Detroit Pistons takımıyla NBA şampiyonluğuna ulasan ilk Türk basketbolcusu olan 2.11 metre boyundaki Mehmet Okur, imzanın ardından Avrupa Şampiyonası elemelerine hazırlanan Türk Milli Takımı'nın antrenmanlarına katılmak üzere hemen Türkiye'ye dönüyor. Okur'un, Eylül'de Utah'a gelerek takımıyla ilk çalışmalara katılması bekleniyor. 
     Mehmet Okur'un, Utah Jazz'a gelmesiyle birlikte takımın kıdemli pivotu Greg Ostertag da, fazla dakika alamayacağı kaygısıyla geçen hafta Sacramento Kings'e transfer oldu. 
     25 yaşındaki Mehmet Okur, geçen yıl Detroit Pistons'da 9.6 sayı ve 5.9 ribaund ortalamasıyla oynamıştı. 
     Utah Jazz, bu sene Mehmet'in yanısıra Cleveland Cavaliers takımının genç ve başarılı forveti Carlos Boozer'i de transfer ediyor. 
     
</TEXT>
</DOC>
