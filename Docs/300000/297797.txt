<DOC>
<DOCNO> 297797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun01.html </URL>
<DATE> 2004/12/15/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Washington'da Türkiye'de dini özgürlükler toplantısı... 
</HEADLINE>
<TEXT>

     ABD'deki Rum Ortodoks kilisesi liderleri, Türkiye'de dini özgürlüklerin tartışıldığı bir toplantıda, dini özgürlüklerin garantiye alınması bakımından Türkiye'nin Avrupa Birliği üyeliğine destek verdiklerini belirttiler. 
     Washington'da tarihi Russell binasında, Din ve Kamu Politikası Enstitüsü adlı kuruluş tarafından düzenlenen ''Laik Türkiye'de Dini Özgürlükler AB Etkisi'' konulu toplantıya, Amerikan Musevi Komitesi AJC Stratejik Etüdler Direktörü Barry Jacobs'ın yanı sıra, ABD'deki Rum Ortodoks kilisesi liderlerinden Emanuel G. Demos ve Anthony Limberakis ile AK Parti Ankara Milletvekili Ersönmez Yarbay ve milletvekilliği düşürülen Merve Kavakçı katıldı. 
     ABD'deki Musevi toplumu liderlerinden Barry Jacobs, toplantıda, Türkiye'ye dini özgürlükler konusunda yöneltilen eleştirilere, Museviler'in katılmadığını belirtti. 
     Türkiye'deki Musevi azınlığın, istediği şekilde ibadet etmekte özgür olduğunu vurgulayan Jacobs, Museviler'in, Lozan Antlaşması ile korunan diğer azınlıkların anlattığından daha farklı muamele gördüğünü kaydetti. Atatürk liderliğindeki modern Türkiye'nin, Nazi soykırımı sırasında, çok uzak olasılıkla Musevi olduğunu söyleyen kişilere bile pasaport vererek kucak açtığını anlatan Jacobs, bu sayede onbinlerce Musevi'nin hayatının kurtulduğunu söyledi. Soykırımdan kurtulan Museviler'in, İstanbul Üniversitesi'nin güçlü bir kurum olarak ortaya çıkmasına yardım ettiğini de kaydeden Jacobs, Türkiye'nin AB üyelik sürecinin, Musevi topluma etkisinin çok olumlu olduğunu ve Türkiye'nin AB üyeliğini tamamen desteklediklerini söyledi. 
     
     HEYBELİADA RUHBAN OKULU 
     Rum Ortodoks kilisesinin ABD'deki liderlerinden Demos da, Heybeliada Ruhban Okulu'nun yeniden açılması konusunu gündeme getirirken, ''Tek istediğimiz var, o da var olmak. Türk hükümetinin vetosu olmadan, kendi din adamımızı seçebilmek istiyoruz. Türkiye AB'ye üye olunca, tam bir AB'li gibi davranmak durumunda kalacak. Onun için Türkiye'nin AB üyeliğini yüzde 100 destekliyoruz'' dedi. AK Parti Ankara Milletvekili Ersönmez Yarbay, dini özgürlükler konusunu tartışmadan önce ABD'nin vize ve ülkeye girişte yaptığı kontrollerden şikayet etti. ABD'ye New York'tan giriş yaptığını anlatan Yarbay, ''Bu aşırı tedbirlerin, herkes için kaldırılmasını istiyorum. Özgürlükler ne kadar daraltılırsa, insanlık o kadar zarar görür'' dedi. Yarbay, Heybeliada Ruhban Okulu'nun yeniden açılması yönündeki bir soruyu, ''Benim görüşüm herzaman özgürlükten yanadır. Herkesin mutluluğu için, genel topluma zarar vermemek kaydıyla, bazı dönüşümler yapılabilir'' diye yanıtladı. Anayasayla koruma altına alınan eğitimde birlik yasasına dikkat çeken Yarbay, Ortodoks okulunun açılmasına izin verilirse, diğer dini okulların da açılmasına izin vermek gerekeceğini, bunun da Türkiye'de eğitim sistemini alt üst edeceğini söyledi. 
     
     ''ÜYELİĞİ DESTEKLİYORUZ'' 
     Toplantıdan sonra Anadolu Ajansı'nın sorularını yanıtlayan Rum Ortodoks kilisesinin ABD'deki liderlerinden Anthony Limberakis, Dışişleri Bakanı Abdullah Gül'e Ankara'daki görüşmesinde, Heybeliada Ruhban Okulu'nun yeniden açılması gibi bazı konularda acilen bir değişiklik olmazsa, bu durumun ''ekümenik patrikliğin'' sonu olacağını ilettiğini kaydetti. Limberakis, ''AB, bu meselenin arkasındaki güç olabilir. O yüzden Türkiye'nin AB üyeliğini destekliyoruz. Herşey bu şekliyle kalırsa, patrikhane ortada kalmayacak'' dedi. 
     Ankara'daki ''ekümenik'' tartışmalarının, ''hayalkırıklığı'' yarattığını da belirten Limberakis, daha önce Türkiye'yi ziyaretlerinde de ABD'nin, patrikhane için ''ekümenik'' sıfatını kullandığını,''bu kez neden sorun olduğunu anlayamadıklarını'' söyledi. 
     ABD'deki George Washington Üniversitesi Elliott Uluslararası İlişkiler Okulu'nda öğretim üyeliği yapan Merve Kavakçı, ''kişisel sebeplerden'', Türkiye'nin AB üyeliğini desteklediğini söyledi. Kavakçı, ''Türkiye'yi AB içinde görmek benim için önemli. O zaman parlamentoya geri dönüp hizmet verebilirim'' dedi. Kavakçı, Türkiye'de haklar konusunda sıkıntısı olan herkesin, AB üyeliğini desteklediğini savundu. 
     
</TEXT>
</DOC>
