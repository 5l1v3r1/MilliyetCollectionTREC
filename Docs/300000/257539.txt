<DOC>
<DOCNO> 257539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/spor/spo15.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yaprak dökümü 

DÜNYA Kupası Eleme Grubu'ndaki rakiplerimizden Danimarka, yıldızlarını kaybetmeyi sürdürüyor. Schalkeli forvet Ebbe Sand'ın ardından kaptan Rene Henriksen de mili takımı bıraktığını açıkladı. Panathinaikos'da forma giyen 34 yaşındaki tecrübeli futbolcu daha önce 66 kez milli olmuştu. 

Tugay korkuttu 

BLACKBURN Rovers'ta forma giyen Tugay Kerimoğlu, takımıyla birlikte kampta bulunduğu Almanya'da kaza geçirdi. Antrenman sonrası otele otobüs yerine bisikletle dönmeyi tercih eden Tugay'a, plakası belirlenemeyen bir araç çarptı. Milli futbolcunun eli ve bacağında çiziklerin olduğu bildirildi. 

Klinsmann sesleri 

ALMANYA Milli Futbol Takımı'nın teknik direktörlüğüne, eski ünlü futbolculardan Jürgen Klinsmann'ın getirilmesi ağırlık kazandı. Alman gazeteleri, Klinsmann'ın, yardımcılıklarına ise Fenerbahçe'nin eski teknik direktörlerinden Holger Osieck ile Bierhoff'un getirileceğini iddia etti. 

'Emre önemli' 

İNTER'İN orta sahadaki etkili isimlerinden Christiano Zanetti, yeni Teknik Direktör Mancini'den forma almanın zor olduğunu söyledi. Zanetti, "Orta sahada çok alternatif var. Herkes kendini göstermeye çalışıyor. Kendime güveniyorum. Emre ve Lamouchi de bu takım için önemli" diye konuştu. 

Kamp başladı 

GREKOROMEN Güreş Milli Takımı, Atina Olimpiyat Oyunları hazırlıkları çerçevesinde İstanbul'da kampa girdi. Teknik sorumlu Majydav Kamandar'ın 32 güreşçiyi davet ettiği kamp 27 Temmuz salı gününe kadar devam edecek. 

Hazırlık maçları 

Gençlerbirliği - FC Brno 2 - 0 
Malatyaspor - Denizlispor 2 - 1 
Konyaspor - Kayserispor 1 - 2 
Ankaragücü - Diyarbakırspor 0 - 1 

Abdullah İnce vefat etti 

ESKİ milli basketbolculardan Abdullah İnce dün vefat etti. Beşiktaş, Şekerspor ve Muhafızgücü formalarını giyen İnce bugün Hendek'te toprağa verilecek. Merhuma Tanrı'dan rahmet kederli ailesine başsağlığı dileriz. 


</TEXT>
</DOC>
