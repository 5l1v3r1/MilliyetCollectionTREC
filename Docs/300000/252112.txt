<DOC>
<DOCNO> 252112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun24.html </URL>
<DATE> 2004/07/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Başbakan Erdoğan'ndan 19 Temmuz'da Fransa'ya önemli ziyaret 
</HEADLINE>
<TEXT>

     Başbakan Recep Tayyip Erdoğan, 19-21 Temmuz arasında, AB'nin Türkiye ile tam üyelik müzakerelerini başlatması konusunda Fransa'nın desteğini almak amacıyla Paris'i ziyaret edecek. 
     Başbakan Erdoğan, 19 Temmuz'da ilk olarak Fransa Başbakanı Jean-Pierre Raffarin ile bir araya gelecek. Erdoğan, aynı gün, Fransa'da yaşayan Türk toplumu temsilcileriyle bir toplantı yaparak sorunlarını dinleyecek. 
     Fransa'nın en büyük işverenlerini bir araya getiren MEDEF'in 20 Temmuz'da düzenlediği bir toplantıya konuşmacı olarak katılacak Erdoğan, aynı gün öğle saatlerinde Cumhurbaşkanı Jacques Chirac ile çalışma yemeğinde bir araya gelecek. 
     Başbakan Erdoğan, Paris'e yapacağı ziyaretin son günü, ana muhalefet partisi Sosyalist Parti'nin Genel Sekreteri François Hollande ile görüştükten sonra, meclis ve senato başkanlarıyla da ayrı ayrı görüşmeler yapacak. 
     
     TÜRK-AB İLİŞKİLERİ 
     Başbakan Erdoğan'ın Paris ziyaretinin en önemli gündem maddesini, Türkiye-AB ilişkileri oluşturuyor. 
     Fransa'da iktidardaki Halk Hareketi Birliği, Avrupa Parlamentosu seçimleri öncesi AB'nin Türkiye ile tam üyelik müzakerelerine karşı çıktığını açıklarken, ana muhalefet partisi Sosyalist Parti de Türkiye'nin sözde Ermeni soykırımını tanımasının tam üyelik müzakerelerinin başlamasından önce koşul olarak öne sürülmesi gerektiğini iddia etmişti. 
     İktidar ve muhalefetin bu itirazlarına rağmen Cumhurbaşkanı Jacques Chirac ve Dışişleri Bakanı Michel Barnier, tam üyelik müzakerelerinin başlaması konusunda Fransa'nın AB Komisyonu'nun ekimde yayımlayacağı raporu bekleyeceğine dikkati çekmiş ve Brüksel'den olumlu yanıt gelmesi halinde Paris'in buna karşı çıkmayacağı mesajını vermişti. 
     Bu arada, geçen ay Sosyalist Partisi'nden bir grup milletvekilinin, sözde Ermeni soykırımını reddetmenin suç sayılmasını öngören bir yasa teklifini meclise sunması da Türkiye tarafından tepkiyle karşılanmıştı. Başbakan Erdoğan'ın, Paris ziyareti sırasında Türkiye'nin bu konudaki rahatsızlığını bir kez daha gündeme getirmesi bekleniyor. 
     Resmi görüşmelerde, Türkiye ve Fransa arasındaki ekonomik ilişkiler ile başta Irak, Kafkasya, Ortadoğu olmak üzere bölgesel ve ikili gündem maddelerinin de ayrıntılı bir biçimde ele alınması bekleniyor. 
     
</TEXT>
</DOC>
