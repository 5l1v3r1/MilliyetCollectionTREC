<DOC>
<DOCNO> 279057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun23.html </URL>
<DATE> 2004/10/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
The Washington Times Türkiye, AB'nin en değerli üyesi olabilir 
</HEADLINE>
<TEXT>

     Türkiye'nin katılımı, hem AB'nin sınırlarını Ortadoğu'ya taşıyacak hem bir medeniyetler kucaklaşmasına kapıyı aralayacak. Türkiye en değerli yeni üye olabilir... 
     Türkiye, Avrupa Komisyonu'nun geçen Çarşamba AB'ye tam üyelik yolunu açmasının ardından, coğrafi olarak Batı'ya biraz daha yakınlaşmış görünüyor. Türkiye'nin AB'ye katılımı, Avrupa'nın sınırlarını Ortadoğu'ya taşıyacak ve büyük bir medeniyetler kucaklaşmasına kapıyı aralayacak. 
     Avrupa Komisyonu, Türkiye'nin, insan hakları ve demokratikleşme alanları da dahil, reform kriterlerini karşıladığına ve AB ile resmi üyelik müzakerelerine başlamaya hak kazandığına hükmetti. 
     Komisyon'un genişlemeden sorumlu üyesi Günter Verheugen, "Tercih çok açıktı. Türkiye kesinlikle çok iyiydi... Reddedil-emeyecek ilerlemeler kaydetti" diyordu. Bununla birlikte Komisyon'un aldığı tavsiye kararı, Türkiye'nin reform sürecine yönelik mutlak değil, şartlı bir onayı içeriyor. Türkiye'nin azınlık haklarına saygı konusunda daha çok ilerleme kaydetmesi yanı sıra ordunun sivil liderlik üzerinde hukuk dışı basınç uygulamasını önleyecek kurumsal tedbirler alması gerekiyor. 
     Türkiye, efsanevi lider Mustafa Kemal Atatürk ülkeyi 1900'lerin başlarında laik demokrasi rotasına soktuğundan beri, Ortadoğu'da hoşgörü ve demokratik reformun adresi oldu. Ve ülkeyi İstanbul'dan yöneten Müslüman Osmanlı İmparatorluğu da Hıristiyanlara ve Yahudilere karşı nispeten ileri düzeyde bir hoşgörü sergiledi. 
     Türkiye bazı bakımlardan Avrupalı bir mirasa da sahip Yunan, Roma ve Bizans tarihlerini paylaşıyor. Türkiye 1963'te AB'nin 'fahri üyesi' olmuştu. 2002'de ise Avrupalı liderler, Türkiye'nin birliğe katılımı yönünde müzakerelere başlayıp başlamama kararını, içinde bulunduğumuz yılın sonuna bırakmıştı. 
     Avrupa Komisyonu'nun kararının, bağlayıcı olmasa da, 17-18 Aralık'ta Brüksel zirvesinde bir araya gelecek AB liderlerinin Türkiye ile müzakerelere başlama yönündeki kararına vesile olması muhtemel. Müzakerelerin gelecek yıl başlaması ve en az 10-15 yıl sürmesi bekleniyor. Avrupa kamuoyunda, Türkiye'nin katılımına, özellikle ekonomik ve kültürel temellerde yaygın muhalefet var. Fransa Cumhurbaşkanı Jacques Chirac, Türkiye'nin üyeliği ile ilgili nihai referandum çağrısı yaptı bu adım Türkiye'nin katılımına ket vurabilir. 
     Ancak Britanya ve İsveç hükümetleri, Türkiye'nin üyeliğini sıkı şekilde destekliyor. Britanya Dışişleri Bakanı Jack Straw, geçen hafta Türkiye'nin komisyonun desteğini kazanarak 'olağanüstü bir başarı' kaydettiğini söylerken, Ankara ile üyelik müzakerelerinin 'gecikmeksizin' başlatılması gerektiğini vurguladı. 
     AB liderleri, 71 milyonluk Müslüman nüfusa sahip olan Türkiye'yi AB çatısı altına sokmak konusunda büyük zorluklarla yüz yüze. 2025'e gelindiğinde Türkiye'nin AB'nin en kalabalık ülkesi olacağı tahmin ediliyor. Avrupa, Türk işçilerin Türkiye'nin 4 bin dolarlık kişi başına ortalama geliri, AB ortalamasının çok altında göç dalgasından korunabilmek için muhtemelen bazı önlemler de alacak. 
     Zaten Avrupa Komisyonu da, ekonomik güçlükler hasıl olması durumunda, Türk göçmenlerin sayısını kısıtlayacak koruma önlemleri alınabileceğinden dem vurdu. Avrupa Komisyonu'nun yaptırdığı bir araştırmaya göre, AB'ye üye olması halinde Türkiye, 2025'ten başlayarak, yıllık 20.2 ile 34.2 milyar dolar arasında yardım alabilecek. 
     
     İslam alemine net mesaj 

     Bununla birlikte aynı araştırma, hayati önemde bir noktanın da altını çiziyor Türkiye'nin üyeliği 'Müslüman dünyaya, dinsel inançlarının demokrasi, hukukun üstünlüğü ve temel haklara saygı gibi AB değerleriyle uyuşabileceğine dair açık bir mesaj verecek.' Avrupa'nın Türkiye'nin üyeliği ile kaygılarının bir kısmı pragmatik nedenlere dayanıyor, fakat önyargıların da önemli rolü var. Bu önyargıların galip gelmesi Avrupa için utanç kaynağı olacaktır. 
     Türkiye'nin Doğu ile Batı arasındaki kültürel ve coğrafi bir köprü sıfatıyla oynadığı rol, AB üyeliği sayesinde daha da güçlenecek. AB'ye katılmak Türk ulusunun nüfuzunu, yanı sıra Hıristiyan ve Müslüman dünya arasında arabulucu olarak hareket etme yeteneğini artıracak. Türk göçmenler, halihazırda Avrupa'da özellikle Fransa ve Britanya'da yaşayan ılımlı Müslüman cemaatlerin laik demokrasinin nimetlerine duyduğu inancın güçlenmesine yardımcı olabilir. 
     Bu ilkeler, Avrupa Birliği ülkelerinin Türkiye'ye aktaracağı milyarlarca dolarlık yardımla kıyaslandığında belki soyut görünebilir, ama aslında paha biçilmez bir öneme sahipler. Dolayısıyla Türkiye zamanla Avrupa'nın en değerli yeni üyesi haline gelebilir. 
     
Başyazı, 10 Ekim 2004 
     
</TEXT>
</DOC>
