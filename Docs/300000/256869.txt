<DOC>
<DOCNO> 256869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonspo27.html </URL>
<DATE> 2004/07/20/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Sağlam Yeni sezonda başka bir Samsunspor olacak... 
</HEADLINE>
<TEXT>

     Samsunspor Teknik Direktörü Ertuğrul Sağlam, ''Yeni sezonda başka bir Samsunspor olacak'' dedi. 
     Nuri Asan Tesisleri'nde teknik direktör Ertuğrul Sağlam gözetiminde üçüncü etap çalışmalarını sürdüren Karadeniz ekibi, çalışma temposunu her geçen gün artırıyor. 
     Günde çift idmanla hazırlıklarını sürdüren Samsunspor'da futbolcular uygulanan yoğun tempo karşısında zaman zaman zorlanırken, yeni sezona eksiksiz başlamak istediklerini belirten teknik direktör Sağlam, bu nedenle çalışma temposunu yüksek tuttuklarını söyledi. 
     Kızılcahamam kampında yaptıkları hazırlık maçlarında takımın artı ve eksilerini gördüğünü kaydeden Sağlam, ''Bu eksiklikleri gidermek için çalışıyoruz. Yeni sezonda başka bir Samsunspor olacak. Bunu herkes görecek. Gerek takım kadrosu, gerekse performans yönünden taraftarlarımıza layık, güçlü bir Samsunspor olarak sezona başlayacağız'' diye konuştu. 
     
     SERKAN AYKUT 200'ÜNCÜ GOL PEŞİNDE 
     Öte yandan, sezon hazırlıklarını değerlendiren Samsunspor'un golcü futbolcusu ve takım kaptanı Serkan Aykut, yüksek bir tempoda çalışmaların devam ettiğini söyledi. 
     Geçen sezon attığı 20 golle toplam gol sayısını 171'e yükselttiğini belirten Aykut, ''Liglerde attığım gol sayısını 200'e tamamlayarak '200'ler Kulübü'ne girmek istiyorum. Bu durumda olan ender futbolcular arasına katılma hedefim var. Halen 29 golüm kaldı. Yeni sezonda bu sayıyı tamamlayacağım'' dedi. 
     Aykut, sezonu gol kralı olarak tamamlamak için çok çalıştığını, amacına ulaşacağına inandığını da söyledi. 
     
</TEXT>
</DOC>
