<DOC>
<DOCNO> 287459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy09.html </URL>
<DATE> 2004/11/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ersümer'in Yüce Divan'a sevk kararının iptal istemi reddedildi... 
</HEADLINE>
<TEXT>

     Anayasa Mahkemesi, eski Enerji ve Tabii Kaynaklar Bakanı Cumhur Ersümer'in, Yüce Divan'a sevkine ilişkin TBMM kararının iptal istemini oy birliği ile reddetti. 
     Anayasa Mahkemesi Başkanvekili Haşim Kılıç, gazetecilere yaptığı açıklamada, Avukat Bülent Acar'ın Ersümer'in Yüce Divan'a sevkine ilişkin TBMM kararının iptali istemiyle başvurduğunu anımsattı. 
     Bugünkü toplantıda bu istemin görüşüldüğünü belirten Kılıç, iptal isteminin oy birliği ile reddedildiğini bildirdi. 
     Kılıç, Anayasa Mahkemesi sıfatıyla TBMM'nin Yüce Divan'a sevk kararına bakamayacağı gerekçesiyle istemi reddettiklerini söyledi. 
     Cumhur Ersümer'in avukatı Bülent Acar, Meclis içtüzüğünün, genel kurulda Yüce Divan'a sevk kararları görüşülürken ''5 milletvekili ile soruşturma komisyonu üyelerine söz verileceği'' düzenlemesini getirdiğini, ancak Ersümer'in Yüce Divan'a sevki görüşmelerinde milletvekillerine söz verilmeyerek sadece ''önceden görüşü belli olan soruşturma komisyonu üyelerine'' söz verildiğini öne sürmüştü. 
     Acar, bu gerekçelerle Ersümer'in Yüce Divan'a sevkine ilişkin TBMM kararının iptali istemiyle Anayasa Mahkemesi'ne başvurmuştu. 
     
</TEXT>
</DOC>
