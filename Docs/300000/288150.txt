<DOC>
<DOCNO> 288150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur37.html </URL>
<DATE> 2004/11/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Vahşi cinayette akılalmaz entrikalar 
</HEADLINE>
<TEXT>

     Bursa'nın Karacabey İlçesi'nde dün evinde bıçaklanarak öldürülen fırıncının katil zanlısı olarak, olaydan sonra elleri, ayakları ve ağzı bağlı olarak bulunan eşi, gözaltına alındı. 
     Zanlının, cinayeti bir süredir ''yasak ilişki yaşadığı'' erkek arkadaşının işlediğini öne sürdüğü, olaya adı karışan diğer zanlının da arandığı bildirildi. 
     Alınan bilgiye göre, Emirsultan Mahallesi'ndeki Tat Blokları'nda oturan Rıdvan C'nin, evinin yatak odasında bıçaklanarak öldürülmesi, eşi Sevda C'nin de darp edildikten sonra elleri, ayakları ve ağzı bağlı olarak bulunmasının ardından soruşturma başlatan polis, Sevda C'nin ''sabaha karşı silah zoruyla evimize gelen tanımadığımız iki kişi eşimi öldürdü, beni de darp ettikten sonra kaçtı'' yönündeki ilk ifadesinin doğru olmadığını, ifadesiyle güvenlik güçlerini yanıltmayı amaçladığını belirledi. 
     Karacabey İlçe Emniyet Müdürlüğü'nde yeniden ifadesine başvurulan Sevda C, olayın zanlısı olarak gözaltına alındı. 
     Sevda C'nin ifadesinde, 3-4 yıldan bu yana ''yasak ilişki yaşadığı'' Yunanistan uyruklu İbrahim İ'nin, dün sabaha karşı evine geldiğini ve Rıdvan C'ye ''Sen benim hakkımda ileri geri konuşuyormuşsun, şimdi bunları benim yüzüme de söyle'' demesi üzerine tartışma çıktığını, İbrahim İ'nin bu sırada eşini bıçaklayarak öldürdüğünü söylediği öğrenildi. Sevda C'nin ayrıca, olaydan sonra, yaptıkları plan gereği, sabah saat 06.00 sıralarında kendisinin ellerini, ayaklarını ve ağzını bağlayan İbrahim İ'nin evden ayrıldığını söylediği bildirildi. 
     Sevda C'nin sorgulamasının tamamlanmasının ardından adliyeye sevk edileceği, diğer zanlı İbrahim İ'nin arandığı bildirildi. 
     
</TEXT>
</DOC>
