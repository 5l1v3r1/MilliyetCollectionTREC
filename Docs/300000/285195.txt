<DOC>
<DOCNO> 285195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur17.html </URL>
<DATE> 2004/11/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gayrimenkul alırken dikkat .. 
</HEADLINE>
<TEXT>

     İstanbul Emlak Komisyoncuları Odası Başkanı Sabri Ateş, son zamanlarda gayrimenkul alırken emlak komisyoncularına verilen kaporalar nedeniyle sorunlar yaşandığını belirterek, ''Komisyoncunun kapora alma yetkisi yok'' dedi. 
     Ateş, AA muhabirine yaptığı açıklamada, gayrimenkul alım-satımına ilişkin son zamanlarda odalarına emlak komisyoncuları da dahil değişik konularda şikayetlerin geldiğini ifade ederek, aracı vasıtasıyla alınan gayrimenkullerde mutlaka vekaletin ilgili noterden doğrulatılması gerektiğini söyledi. 
     Alım-satımlarda mutlaka ilgili belediyeden, o seneye ait emlak vergisine esas olan değerin öğrenilmesini isteyen Ateş, tüketicilerin gayrimenkul alırken dikkat etmesi gereken diğer konuları da şöyle sıraladı 
     -Alacağınız veya kiralayacağınız gayrimenkulü bir kez değil, birkaç kez gördükten sonra karar veriniz. 
     -Gayrimenkulün elektrik, su, yakıt, yönetim borcunun olup olmadığını araştırın. 
     -Arsa veya arazi satın almayı düşünüyorsanız, imar durumunu incelemeli. Arazi doğal SİT alanı, İSKİ Göl Koruma Havzası veya askeri yasak bölge içinde bulunuyorsa, çivi dahi vurulamayacağı gözönünde tutulmalıdır. 
     -Tapu Kadastro Müdürlüğü'nden yetkili bir kişiyle tapuda kayıtlı araziyle, gördüğünüz arazinin aynı olup olmadığı mutlak suretle kontrol ettiriniz. 
     -Arazinin tümünün tapuda kayıtlı olup, olmadığının iyi araştırılması gerekir. Bazı araziler içinde Hazine'nin de payı olabilir. 
     -Arsa ve arazi tapusunun hisseli mi, tek kişiye mi ait olduğu iyi araştırılmalıdır. 
     -Gayrimenkul satışları noter satışı veya köylerde muhtar senedi ile değil, tapudan yapılmalıdır. 
     
     ''BİR NEVİ DOLANDIRICILIK'' 
     İstanbul Emlak Komisyoncuları Odası Başkanı Sabri Ateş, vatandaşların gayrimenkul alım-satımını emlak komisyoncusundan yapması durumunda, meslek odasına kaydının bulunup bulunmadığına mutlaka bakması gerektiğini bildirdi. 
     Ateş, tüketicilerin ileride mağdur olmaması için kayıtdışı çalışan komisyoncularla işbirliğine gitmemesi gerektiğini dile getirerek, alışveriş bitiminde ise fatura alınması gerektiğini hatırlattı. 
     Son zamanlarda bazı komisyoncuların müşteri çekmek için değerinin altında ilanlar vermeye başladığını kaydeden Ateş, şöyle devam etti 
     ''Gayrimenkul için ilgili emlakçıya müracaat ettiğinizde de 'satıldı' veya 'kiralandı' diyorlar. Akabinde uygun yer çıktığında size haber verilebilmesi açısından bir akit imzalatıyorlar, 3-5 milyon lira para istiyorlar. Sakın imzalamayın ve para da vermeyin. İmzalayıp parayı verdiğinizde, görmediğiniz bir gayrimenkulü, almadığınız veya kiralamadığınız halde, gayrimenkulün satış değerinin yüzde 3'üne, kiralama için de yüzde 12'sine tekabül eden bedeli komisyon olarak almaya hak kazanacaklardır. Gazetelerde çıkan çarşaf gibi göz boyayan ilgi çeken günün kelepiri gibi ilanlar da mutlaka tuzak ilanlardır. Bu tür ilanlara itibar etmeyiniz. 
     Son zamanlarda tüketiciler, emlak komisyoncusuna verilen kaporadan cayma akçesi kaynaklanan mağduriyete uğramaktadırlar. Kapora verip verip, mağduriyete uğramayınız. Çünkü, komisyoncunun kapora alma yetkisi yok.'' 
     
</TEXT>
</DOC>
