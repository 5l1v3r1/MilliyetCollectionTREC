<DOC>
<DOCNO> 272703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo17.html </URL>
<DATE> 2004/09/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor, Tolga'nın yedek kulübesinde yaptıklarını tartışıyor 
</HEADLINE>
<TEXT>

     Trabzonspor, UEFA Kupası'nda Bilbao ile oynadığı maçı unuttu, maç sürerken Tolga'nın yedek kulübesini terketmesini konuşuyor. 
     Ziya Doğan'ın Malatyaspor'dan alıp Trabzon'a kazandırdığı ve milli takıma kadar yükeselen Tolga, dünkü maçta hocası tarafından ilk 11'e alınmadı. Uzun süredir sakat olduğu için sahalardan uzak kalan Tolga, yardımcı antrenörün kendisini tutmaya çalışmasına da aldırmadan üzerindeki formayı atıp içeri girdi. Oyuna alınmamasına öfkelenen Tolga, sahalarımızda görülmeyen bir öfke patlaması yaparak kulübede oturmaktansa soyunma odasına gitmeyi tercih etti. 
     Trabzonspor'da, dün geceki Athletic Club Bilbao maçı sırasında 2. golden sonra yedek kulübesini terkeden Tolga ile ilgili olarak teknik direktör Ziya Doğan, ''Maç oynanırken,kulübeyi bırakıp gitmesi tasvip edilemez'' dedi. 
     Ziya Doğan, yaptığı açıklamada, Tolga'nın Trabzonspor'un önemli oyuncularından biri olduğunu ifade ederek, ''Maç esnasında yaptığı hareket tasvip edilemez ama bu hareketi hırsını gösteriyor. Fakat olayı çok büyütmeye gerek yok'' diye konuştu. 
     Tolga'nın yaptığı hareketin değerlendirileceğini de vurgulayan Doğan, bu oyuncuya ceza verilebileceğini belirterek, şunları kaydetti 
     ''Bu sorunu kendi içimizde halledebiliriz. Futbolcu bazen duygusal olabiliyor. Yediğimiz 2. golden sonra da Tolga bu duygusallığı yaptı. Tolga'nın ne Trabzonspor ne de teknik kadroyla bir sorunu yok.'' 

     
</TEXT>
</DOC>
