<DOC>
<DOCNO> 296629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur01.html </URL>
<DATE> 2004/12/10/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Keçiye sezaryenle doğum 
</HEADLINE>
<TEXT>

     Sefer TALAY DHA 

BALIKESİR'in Burhaniye İlçesi'nde gebe keçi doğumda zorlanınca veteriner 'sezaryen' yaptı. Oğlak ölürken, keçi kurtuldu. 
     İlçeye bağlı Börezli Köyü'nden 42 yaşındaki İsmail Koç, beslediği sürüdeki keçilerden biri doğumda zorlanınca yardımcı olmak istedi. Hayvanın ölmesinden korkan İsmail Koç, keçisini ilçe merkezindeki Veteriner Zafer Aslanöz'e götürdü. Veteriner Aslanöz, doğumun normal yoldan yaptırılamayacağını anladı ve sezaryen' yapmaya karar verdi. Operasyon sırasında keçinin karnındaki oğlak öldü. 
     Ameliyat sonrası hayvana serum takan veteriner Zafer Aslanöz, bu keçinin ilk doğumu olduğunu ve karnındaki oğlağın normalden çok büyük olduğu için zorlandığını, daha önce yapılan bilinçsiz müdahale nedeniyle oğlağın kaybedildiğini söyledi. 
     Veteriner Zafer Aslanöz "Hayvan bize getirildiğinde karnında yavru ölmüştü. Doğum sancıları başladığında, hayvanın doğum yapamadığı anlaşılınca hiç müdahale edilmeden bize getirilseydi yavru da kurtulurdu. Yanlış müdahale sonucu hayvanın rahminde yırtıklar oluşmuş. Onu da diktik. Üç gün sonra pansumana gelecek. Yavru kaybedildi ama kendisini kurtardık. Böyle durumlarda çobanlar ve hayvan sahipleri bilinçsizce müdahale etmemeli'' dedi. 
     
</TEXT>
</DOC>
