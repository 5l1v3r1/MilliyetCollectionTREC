<DOC>
<DOCNO> 286053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko22.html </URL>
<DATE> 2004/11/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Enflasyon sepeti değişiyor... 
</HEADLINE>
<TEXT>

     Devlet Bakanı Beşir Atalay, enflasyonun yıl başından itibaren 2003 bazlı yeni sepete göre hesaplanacağını açıkladı. 
     Atalay, Devlet İstatistik Enstitüsü'nün 2005 yılı bütçesini Plan ve Bütçe Komisyonuna sunarken yaptığı konuşmada, 1994 yılı temel alınarak hesaplanan olan tüketici fiyatları TÜFE ve toptan eşya fiyatları endekslerinin, ekonominin bugünkü yapısal durumunu ve tüketim yapısını daha iyi yansıtabilmesi için 2003 yılı temel alınarak yenileneceğini bildirdi. Atalay, enflasyonun 2005 yılı başından itibaren yeni sepete göre hesaplanarak açıklanacağını belirtti. 
     Tüketim alışkanlıklarında değişiklikler olduğunu ve bu sepetin uzun süre değişmemesinin sorunlar yarattığını ifade eden Atalay, enflasyon sepetinin 5 yılda bir yenilenmesi gerektiğini ve günlük hayatta tüketilen malların bu sepete girmesi gerektiğini kaydetti. Atalay, yeni sepetle birlikte 200 kadar yeni ürünün enflasyon hesaplamasına gireceğini 
     belirtti. 
     
     DİE, "TÜRKİYE İSTATİSTİK KURUMU" OLACAK 
     Beşir Atalay, son yıllarda diğer alanlarda olduğu gibi istatistik alanında da bir yenilenme sürecinin başladığını belirterek, "Üretilen istatistiklerin nicelik olarak yeterli olması, nitelik olarak dünya standartlarına çıkarılması çağdaş toplum olmanın en temel şartları arasındadır. Doğal olarak AB'ye üyelik süreci de bu konuda hızlandırıcı etkide bulunmuştur" dedi. Atalay, DİE'nin kurumsal yapısının da Türkiye İstatistik Kurumu olarak değiştirileceğini kaydetti. 
     DİE'nin bu yıl 48.3 trilyon lira, 2005 yılında da yüzde 8.11'lik artışla 52.2 trilyon liraya çakıralacak olan bütçesiyle mevcut çalışmalarını yerine getirmesinin hayli zor olduğunu savunan Atalay, "Ancak ülkemizin imkanları sınırlıdır ve mevcut imkanların en etkin biçimde kullanılması gerekmektedir. Bu mütevazi bütçe ile yapılacak olanın en iyisinin gerçekleştirileceğinden kimsenin kuşkusu olmamalıdır" dedi. 
     
</TEXT>
</DOC>
