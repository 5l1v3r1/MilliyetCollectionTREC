<DOC>
<DOCNO> 286270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/spo15.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Süreyya çağrısı 

MİLLİ atlet Süreyya Ayhan'ın menajeri Jos Hermens, WADA'nın başarılı sporcuyu batırmak istediğini iddia etti. Hermens, "WADA yetkilileri kurallara uymadı. Amaçları Ayhan'ı dopingli çıkarıp, ceza almasını sağlamak. Türk federasyonu çabuk davranmalı, hükümet de sporcuya destek vermeli" dedi. 

Kapıya kilit 

BAYANLAR Hentbol Birinci Ligi B Klasmanı'nda mücadele etmeye hazırlanan Sağlıkspor son dakikada ligden çekilme kararı aldı. Antrenör Kasım Şen, "16 yıllık emeğimiz boşa gitti. 20 sporcumuz boşta kaldı. Kura çekimine alınmak için cebimden 750 milyon lira ödemiştim. O da uçtu gitti" dedi. 

Güneş korkuttu 

MİLLİ Takımlar eski Teknik Direktörü Şenol Güneş, tansiyonunun düşmesi nedeniyle hastaneye kaldırıldı. Fenerbahçe'nin Lyon ile yaptığı maçı izlemek için Fransa'ya giden ve İstanbul'a dönüşü sırasında uçakta rahatsızlanan Güneş'in ciddi bir rahatsızlığının olmadığı açıklandı. 

Konuştu yandı 

ŞAMPİYON halterci Naim Süleymanoğlu'nun Ankara Demir'de antrenörlük yapan kardeşi Muharrem Süleymanoğlu'na 6 ay hak mahrumiyeti cezası çıktı. Muharrem Süleymanoğlu, halterde çok konuşulan gruplaşmayı Federasyon Başkanı Kenan Nuhut'un bizzat yönlendirdiğini iddia etmişti. 

Boğa taşındı 

SÜPER Lig'de yarın oynanacak olan İstanbulspor - Denizlispor karşılaşması Zeytinburnu Stadı'na alındı. Futbol Federasyonu'ndan yapılan açıklamada, İstanbulspor'un sezon sonuna kadar iç sahadaki tüm maçlarını Zeytinburnu Stadı'nda oynayacağı bildirildi. 

Mutu'ya 7 ay ceza 

UYUŞTURUCU madde kullandığı tespit edilen Chelsea'li Adrian Mutu'ya İngiltere Futbol Federasyonu 7 ay ceza verdi. Romanyalı yıldız, Londra'da toplanan Disiplin Kurulu'nun aldığı karar sonucu 29 bin euro para cezasına da çarptırıldı. Mutu, ayrıca eğitim ve rehabilitasyon programına katılıp tedavi görecek. 


</TEXT>
</DOC>
