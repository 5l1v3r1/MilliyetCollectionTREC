<DOC>
<DOCNO> 263897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur32.html </URL>
<DATE> 2004/08/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yalova'da hortum ve dolu .. 
</HEADLINE>
<TEXT>

     Yalova'da, dün akşam saatlerinde yağmurla birlikte ortaya çıkan hortum ve dolu, 6 köyde maddi hasara yol açtı. 
     Hortumun ve dolunun etkili olduğu bölgede incelemelerde bulunan Yalova Valisi Yusuf Erbay, meyve bahçeleri ve seraların zarar gördüğünü belirterek, ''Bu bir afettir. Hasar tespit çalışmalarına başladık. Yaralar sarılacak'' dedi. 
     Hortumun yerleşim alanlarından geçmemesi nedeniyle can kaybı yaşanmamasının tek teselli olduğunu belirten Erbay, hortum ve dolunun yaklaşık 4 bin 600 dekar alanda zarara neden olduğunu ve 450 çiftçinin etkilendiğini tahmin ettiklerini söyledi. 
     Erbay, çiftçilerin mağduriyetlerinin giderileceğini, bu konuda ellerinden ne geliyorsa yapacaklarını kaydetti. 
     Vali Erbay, Elmalık Köyü'nde evleri zarar gören Cemalletin Demir ve Kader Akın adlı vatandaşlara da ikamet etmeleri için konut sağlanacağı sözünü verdi. 
     Yalova Ziraat Odası Başkanı Şaban Beşli ise düzenlediği basın toplantısında, hortumun hemen ardından bölgede inceleme başlattıklarını belirterek, afetten özellikle meyveciliğin zarar gördüğünü bildirdi. 
     Bu köylerin hiçbirinden bu yıl ürün alınamayacağını anlatan Beşli, ''Hortum ağaçları devirmiş, ürünler dökülüp zarar görmüş. İlyasköy'de, köylüler ceviz büyüklüğünde dolu yağdığını söylediler'' diye konuştu. 
     
</TEXT>
</DOC>
