<DOC>
<DOCNO> 269215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/soneko09.html </URL>
<DATE> 2004/09/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Unakıtan Cari açık fırtına kopartılacak bir konu değil... 
</HEADLINE>
<TEXT>

     Maliye Bakanı Kemal Unakıtan, cari açık konusunun bir bardak suda fırtına koparılacak bir konu olmadığını söyledi. 
     Bakanlığına bağlı Gelirler Genel Müdürlüğü'nün Bolu-Abant'ta düzenlediği toplantı sırasında basın mensuplarının sorularını yanıtlayan Unakıtan, ''2004 ithalatında öne çıkan 3 kalem Türkiye'nin büyüdüğünün göstergesidir'' dedi. 
     Türkiye'nin gelişmekte olan bir ülke olduğuna işaret eden Bakan Unakıtan, 2003-2004 yılı ithalatında öne çıkan 3 kalemden birinin 5 milyar dolarlık makina-teçhizat ithalatı olduğunu belirterek, şunları kaydetti 
     ''Bu artış Türkiye'de yatırımların arttığını gösteriyor. Yatırımların artması uzun vadede üretimin de artacağının göstergesi. Geçmişte Türkiye'de yaşanan kriz dönemlerinde insanlar günlük ihtiyaçlarını dahi karşılamakta tereddüde düşüyorlardı. Ekonomide yaşanan olumlu gelişmeler sonrasında vatandaşların harcamalarında bir talep artışı ortaya çıktı. Örneğin, 2004 yılında araba ithalatı 3.5 milyar dolar arttı. Bu, insanların artık ihtiyaçlarını karşılamaya başladığının göstergesidir. Bana göre yaşanan bu gelişme bu seneye mahsustur. İnsanların her yıl araba alması söz konusu olmaz herhalde. Bugüne kadar ihtiyaçlarını karşılamayan insanlar ekonomideki rahatlamayla bu tür ihtiyaçlarını karşılamaya yöneldi.'' Unakıtan, Türkiye'nin ihracat rakamlarının 60 milyar dolar, ithalat rakamlarının ise 90 milyar dolar olduğunu kaydederek, şunları söyledi 
     ''Bu rakamlar, 150 milyar dolarlık bir ticaret hacmimiz olduğunu gösteriyor. Bizim tespitlerimize göre, Türkiye 2004 yılında 17 milyon turist gelecek. Her önüne gelen cari açık hesabı yapıyor ve bu hesabı yaparken turist başına 700 dolar gelir olarak hesaplıyor. Turist sayısında artışın yanı sıra turist kalitesi de arttı. Eskiden ''her şey dahil'' tipi tatil seçen turistlerin yerini para harcayan turistler almaya başladı. Bu nedenle cari açık hesabı yapılırken bu rakam 800 dolar olarak alınmalı. Bu rakam 800 dolar olarak alınırsa cari açık hesabı yapılırken 1 milyar 700 milyon dolarlık fazlalık çıkar.'' 
     
     GELİR DAĞILIMINDAKİ ADALETSİZLİK 
     Bakan Unakıtan, hükümetin gelir dağılımındaki adaletsizliği ortadan kaldırmak için aralıksız mücadele ettiğini söyleyerek, ''Hayata geçirdiğimiz milli geliri 1,500 doların altındaki illere teşvik kapsamı altında önemli gelişmeler oldu. Bu yasa kapsamındaki illerde yatırımlar arttı. Buna bağlı olarak de istihdam artışı söz konusu. Kişi başına milli geliri 1,500 doların üstündeki iller bu kapsama alınmak için uğraşmasınlar. Bu aşamada teşvik yasasının genişletilmesi söz konusu değil'' diye konuştu. 
     
     2005 BÜTÇESİ VE BELEDİYELERİN BORÇLARI 
     Bakan Unakıtan, 2005 yılı bütçesiyle ilgili çalışmalar ve belediye borçları hakkındaki soru üzerine şunları söyledi 
     ''Bütçenin çatısı kuruldu. Tek tek harcama kalemleri hazırlanıyor. İlgili bakanlıkların bütçeleri görüşülüyor. 2005 bütçesi 17 Ekim'de TBMM'ye sunulacak. Belediyelerin borçlarını ödememiz ya da bu konuda yardım etmemiz söz konusu değil. Bizim amacımız yerel yönetimleri daha da güçlendirmek. 
     Artık Türkiye sadeci Ankara'dan yönetilmemeli. Milli gelirdeki adaletsizliğin giderilmesi kapsamındaki çalışmalarda bugün Abant'taki toplantıya katılan Türkiye Giyim Sanayicileri Derneği Genel Başkanı Umut Oran'ın gündeme getirdiği bölgesel asgari ücret konusunu da değerlendiriyoruz.'' 
     
     ''BAŞBAKAN'IN AĞACINA EK BÜTÇE ÇIKARTALIM'' 
     Öte yandan Abant Otel'in bahçesinde bir süre gezen Bakan Unakıtan, Başbakan Recep Tayyip Erdoğan tarafından 27 Nisan 2003'te dikilen çam fidanını inceleyerek, ''Bu fidanın bakımını iyi yapın. Gerekirse Başbakan'ın ağacı için ek bütçe çıkaralım'' diye espri yaptı. 
     Bakan Unakıtan, toplantının yapıldığı otele gelen Türk-İş Başkanı Salih Kılıç ile de bir süre görüştü. 
     
</TEXT>
</DOC>
