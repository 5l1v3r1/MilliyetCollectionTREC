<DOC>
<DOCNO> 255985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur42.html </URL>
<DATE> 2004/07/16/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Çakıcı'yla Meral Ermani terörö örgütüne karşı birlikte çalışmışlar... 
</HEADLINE>
<TEXT>

     Türk güvenlik güçlerinin verdiği istihbarat üzerine Avusturya'nın Graz kentinde yakalanan Alaaddin Çakıcı'nın Türkiye'den yurtdışına kaçarken kullandığı yeşil pasaportun sahibi MİT emeklisi Faik Meral'in 56 , ifadesinde ''Ermeni terör örgütü ASALA'ya karşı Paris'te, Çakıcı ile birlikte faaliyet yürüttüklerini'' iddia ettiği öğrenildi. 
     Alınan bilgiye göre, İzmir Kaçakçılık ve Organize Suçlar Şube Müdürlüğü'nde sorgulanan Meral, 2.5 sayfalık ifade verdi. 
     Meral'in, ifadesinde, ''Alaaddin Çakıcı ile 1988 yılında Ankara'da tanıştığını, aradan geçen yıllarda görüşmeyi sürdürdüğünü, cezaevinden tahliye olduktan sonra İstanbul'daki villasına giderek Çakıcı'yı ziyaret ettiğini söylediği'' öğrenildi. 
     
     ''YURTDIŞINA FAALİYET YÜRÜTTÜK'' 
     Meral'in, ifadesinde, ''MİT'te bir dönem Dış Operasyonlar Şefi olarak çalıştığını, 4 yıl Paris'te görev yaptığını, o dönemde Çakıcı ile Ermeni terörüne yönelik faaliyette bulunduklarını'' öne sürdüğü belirtildi. 
     Yaklaşık 10 yıl önce aldığı yeşil pasaportunu, sayfalarının bitmesi üzerine Aralık 2003'te İzmir Emniyet Müdürlüğü'nden yenilediğini bildiren Meral'in, ''Pasaportu, Romanya'da üniversitede okuyan oğlunun yanına gitmek amacıyla yenilediğini, aynı dönemde cezaevinden tahliye olan Alaaddin Çakıcı'yı İstanbul'da ziyaret ettiği sırada kaybettiğini, pasaportu Çakıcı'nın villasında düşürmüş olabileceğini, bu nedenle oğlunun yanına da gidemediğini'' iddia ettiği öğrenildi. 
     
     HAVALİMANINDA İSTANBUL POLİSİ'NE TESLİM EDİLDİ 
     Meral, İzmir Emniyet Müdürlüğü'ndeki işlemleri tamamlandıktan sonra doktor Raporu alınmak üzere önce Atatürk Eğitim ve Araştırma Hastanesi'ne götürüldü. 
     5 yıl önce MİT'ten emekliye ayrılan Meral, raporun alınmasının ardından İstanbul'dan gelecek ekibe teslim edilmek üzere Adnan Menderes Havalimanı'na götürüldü. 
     Çakıcı'nın Türkiye'den yurtdışına kaçarken kullandığı yeşil pasaportun ''30 Haziran 1948 Bor doğumlu, Faik Meral'' adına düzenlenmiş gerçek bir pasaport olduğu, Çakıcı'nın kullanabilmesi için fotoğrafının değiştirildiği ve seri numarasında da tahrifat yapıldığı belirlenmişti. 
     
</TEXT>
</DOC>
