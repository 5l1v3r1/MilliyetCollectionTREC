<DOC>
<DOCNO> 299876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko40.html </URL>
<DATE> 2004/12/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Milliyet Gazetesi yazarları, İzmir'de... 
</HEADLINE>
<TEXT>

     Milliyet Gazetesi yönetici ve yazarları, İzmir iş dünyası temsilcileriyle bir araya geldi. 
     Crowne Plaza Oteli'nde düzenlenen toplantıya İzmir Valisi Yusuf Ziya Göksu ve İzmir Büyükşehir Belediyesi Başkanı Aziz Kocaoğlu'nun yanı sıra meslek örgütlerinin başkanları katıldı. 
     İzmir Valisi Yusuf Ziya Göksu, Doğan Yayıncılık'ın İzmir'de düzenlediği etkinliklerle İzmir iş dünyasına yakınlaştığını söyledi. İzmir'in ihracat ve vergi artışıyla AB üyeliği yolunda Türkiye'nin örnek ili olduğunu kaydeden Göksu, bölgeyi turizmde bir marka haline getirmeye çabaladıklarına işaret etti. 
     Milliyet Gazetesi İcra Kurulu Başkanı Hanzade Doğan da İzmir'in kazandırdığı ilkleriyle Türkiye'nin AB'ye en yakın ili olduğunu ifade ederek, ''İnanıyorum ki İzmir 5 üniversitesi ve eğitimin her alanındaki öncü ve saygın konumuyla bugüne kadar olduğu gibi bundan sonra da yetiştirdiği yetkin insan gücüyle Türk girişimciliğinin lokomotifi olacak'' diye konuştu. 
     
</TEXT>
</DOC>
