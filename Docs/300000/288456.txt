<DOC>
<DOCNO> 288456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/ekonomi/aeko.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar 'gaz'a geldi 
</HEADLINE>
<TEXT>


Botaş'ın, doğalgaz kontratlarının devri için çıktığı ihalelerle Koç, Sabancı, Enka gibi Türk şirketlerinin yanı sıra BP, Shell, Total, Gazprom gibi yabancı şirketler de ilgileniyor 

ANKARA REUTERS 

Doğalgazda ithalat ve toptan satış tekeli olan Botaş'ın Doğalgaz Piyasası Yasası gereği kontrat devri yoluyla 25 milyar metreküplük doğalgaz tüketim pazarının yüzde 64'ünü yıllık 16 milyar metreküp devretmek amacıyla çıktığı ihaleyle dünyanın önde gelen büyük şirketleri ilgileniyor. Botaş, Rusya ve İran'dan alınan doğalgaz ile Nijerya ve Cezayir'den alınan sıvılaştırılmış doğalgazın LNG bir bölümünün devri için geçen hafta altı ihale açtı. İhaleye çıkılan sözleşmelerin sona erme tarihleri 2012 ile 2026 arasında değişiyor. Kontrat devri ihalesine katılmak isteyenler tekliflerini kapalı zarf içinde 20 Ocak 2005 saat 14.00'e kadar Botaş'a teslim edecekler. 
Enerji Bakanlığı yetkililerinden edinilen bilgiye göre, önceki gün Botaş, doğalgaz kontrat devriyle ilgilenen şirketlerle bir toplantı yaptı. Toplantıya BP, Shell, Total, Gazprom, Bosphorus Gas, Enka, Sabancı Grubu, Tekfen, Koç -Statoil ile EPDK'dan daha önce lisans almış 40'a yakın şirket katıldı. 
Botaş'ın açtığı ihalede, kontrat devirlerinin gerçekleştirilememesi durumunda, miktar devri hedefleniyor. Botaş, ihaleye her lotun 250 milyon metreküp doğalgaza denk geldiği toplam 64 lot için çıktı. Rusya ile yapılan üç ayrı doğalgaz alım satım anlaşması çerçevesinde sırasıyla 12, 12 ve 16 lot için ilana çıkılırken, İran'dan alınan 14 lot doğalgaz, Nijerya'dan alınan 2 lot ve Cezayir'den alınan 8 lot LNG kontratının devri hedefleniyor. 

Başvurular başladı Enerji Piyasası Düzenleme Kurulu EPDK Botaş'ın doğalgaz kontrat devirleri için şirketlerin dünden itibaren 4 Ocak 2005'e kadar Kurul'a başvuruda bulunabileceğini bildirdi. 
EPDK'dan yapılan açıklamada, doğalgaz toptan satış lisansı sahibi olmayan şirketler için, EPDK'ya yapılacak ithalat lisans yeterlilik başvurularında bazı taahhütlerin alınacağı belirtildi. Açıklamaya göre, yeterlilik başvurusu yapacak şirketlerin, ithalat lisans basvurusunda, her takvim yılı için ithal edecekleri doğalgaz miktarının yüzde 10'unun ulusal topraklarda depolanması imkanına sahip olmaları gerekiyor. Bunun için de kira sözleşmelerini veya ön sözleşmelerini Kurum'a sunacaklar. 


</TEXT>
</DOC>
