<DOC>
<DOCNO> 271758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo36.html </URL>
<DATE> 2004/09/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sağlam Trabzonspor maçına mutlak galibiyet için hazırlanıyoruz 
</HEADLINE>
<TEXT>

     Gaziantepspor, deplasmanda karşılaşacağı Trabzonspor maçı hazırlıklarını mutlak puan parolasıyla sürdürüyor. 
     Ligin ilk karşılaşmasında Denizlispor'a yenildikten sora yaptığı 4 karşılaşmayı kazanıp puanını 12'ye çıkartan kırmızı-siyahlı ekip, beşinci karşılaşmadan da galibiyetle ayrılmak için sıkı bir hazırlık döneminden geçiyor. 
     Teknik direktör Nurullah Sağlam, AA muhabirine yaptığı açıklamada, Trabzonspor maçına mutlak galibiyet için hazırlandıklarını söyledi. 
     Ligde, başarılı olmak istediklerini, her maça güzel futbol ve mutlak galibiyet için hazırlandıklarını belirten Sağlam, şöyle konuştu 
     ''Büyükşehir Belediyesi Ankaraspor maçını kazanarak, hem istikrarlı çıkışımızı sürdürdük, hem de zorlu bir engeli daha puan kaybetmeden aşmayı başardık. Bu maç sonrasında rehavete kapılmadan ve hiç zaman kaybetmeden Trabzonspor maçı hazırlıklarına başladık. Bu maç bizim için bir dönüm maçı ve hayati önem taşıyor. 
     Her maça güzel futbol ve mutlak galibiyet için hazırlanan bir takımız. Trabzonspor maçına da aynı düşüncelerle hazırlanıyoruz. Futbolcularım hırslı ve istekli. Tek düşünceleri galibiyet. Tek düşüncemiz, Trabzonspor'u sahasında yenip, ligdeki istikrarlı çıkışımızı sürdürebilmek.'' Gaziantepspor-Trabzonspor maçının sporseverler için çok keyifli ve zevkli bir maç olacağını belirten Sağlam, ''Gaziantepspor, hırslı mücadeleci ve çok koşan bir ekip olma özelliğine sahip. Zorlu Trabzonspor maçında çok iyi mücadele edip, sporseverlere keyif veren bir karşılaşma izlettirmek istiyoruz. Daha şimdiden bunun sözünü veriyorum'' diye konuştu. 
     Sağlam, sakatlığı devam eden Lazarov, Hasan Özer ve Jaziri'nin durumunun maç günü belli olacağını da sözlerine ekledi. 
     
</TEXT>
</DOC>
