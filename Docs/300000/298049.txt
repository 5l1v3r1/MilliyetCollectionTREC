<DOC>
<DOCNO> 298049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonyas07.html </URL>
<DATE> 2004/12/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
U2, Rock efsaneleri arasına girdi 
</HEADLINE>
<TEXT>

     İrlandalı efsane rock topluluğu U-2, müzik dünyasında 25 yılı başarıyla tamamlayan isimlere verilen ''Rock'n Roll'un Ünlüleri-Rock and Roll Hall of Fame'' ödülüne değer bulundu. 
     Internetteki ''etonline'' sitesinin haberine göre, 1980'li yıllarda çıkardığı ''Boy'' adlı ilk albümünden bu yana istikrarlı müzikal çizgisini devam ettiren U-2, rock müziğin onur ödülüne değer bulundu. 
     Adayların Rock'n Roll tarihçileri, gazeteciler ve müzik sektörünün önde gelen isimlerinden oluşan 70 kişilik jüri tarafından elemeye tutulduğu ödüle bu sene 5 ismi seçti. 
     U-2'nun yanı sıra, The O'Jays, ''When a Man Loves a Woman'' adlı parçasıyla tanınan Percy Sledge, Blues gitaristi Buddy Guy ve ''The Pretenders'' topluluğu da ödüle layık görüldü. 
     Son albümleri ''How to Dismantle an Atomic Bomb'' ile müzik listelerinde fırtına gibi esen ve ilk haftasında bir numaraya oturan topluluk, ödülünü 14 Mart 2005 tarihinde Manhattan'da düzenlenecek törenle alacak. 
     
     EFSANE OLDULAR 
     Vokalde Bono Vox, gitarda The Edge, basta Adam Clayton ve bateride Larry Mulligan'dan oluşan U-2, ilk albümünü 1980 yılının Ekim ayında müzikseverlerle buluşturdu ''Boy''. 
     Bu çalışmayı Ekim 1981'de ''October'' takip etti. İrlanda ve İngiltere'nin ardından Amerika'yı da fetheden dörtlü, sosyal içerikli şarkı sözleri ve sağlam müzikal yapısıyla dikkati çekti. 
     Kısa sürede müzik dünyasında tutunan grup, sırasıyla Mart 1983'te ''War'', aynı yılın Ekim ayında ise ''Under a Blood Red Sky'' adlı albümleri çıkardı. Bu albümleri sırasıyla 1984 yılında ''The Unforgettable Fire'', 1987'de ''The Joshua Tree'', 1988'de ''Rattle and Hum'' izledi. 
     1987 tarihli ''Joshua Tree'', topluluğun gelmiş geçmiş en başarılı çalışması olarak kabul edildi ve müzik dünyasında adeta ödüle boğuldu. Bu son çalışmanın ardından duraklamaya geçtiği iddia edilen topluluk, 1991 yılında yeni bir albüm çıkardı ''Achtung Baby''. 
     1993 yılındaki ''Zooropa'', 1997'nin Mart ayındaki ''Pop''un ardından grup, 1998'de tanınmış hit şarkılarını ''The Best of 1980-1990'' adlı çalışmada topladı. 
     2000 yılında yeni bir U-2 çalışması daha müzik listelerine düştü ''All That You can't Leave Behind''. İki yıl daha ara veren grup, 10 yıllık bir toplama albüm daha yaparak 1990-2000 yılı arasındaki sevilen parçalarını müzikseverlerle buluşturdu. 
     U-2'nun son albümü ''How To Dismantle an Atomic Bomb'', geçen ay görücüye çıktı. Kısa sürede müzik listelerinde fırtına gibi esmeye başlayan çalışma, ilk haftayı zirvede kapadı. Grup, şu anda Billboard listesinin iki numarasında bulunuyor. 
     ''Sunday Bloody Sunday'', ''New Year's Day'', ''Pride In the Name of Love'', ''With or Without You'' gibi parçalarıyla ismini rock müzik tarihine yazdıran grup, gelecek yıl turneye çıkmayı planlıyor. 
     
</TEXT>
</DOC>
