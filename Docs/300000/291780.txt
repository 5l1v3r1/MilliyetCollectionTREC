<DOC>
<DOCNO> 291780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo16.html </URL>
<DATE> 2004/11/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beşiktaş, Avrupa kupalarında "dalya" diyor... 
</HEADLINE>
<TEXT>

     Beşiktaş, Romanya'nın Steaua Bükreş takımıyla yarın yapacağı UEFA Kupası 2. tur B Grubu maçıyla, Avrupa kupalarında 100. karşılaşmasına çıkıp, ''dalya'' yapacak. 
     Siyah-beyazlılar, 1959 yılında başlayan Avrupa kupaları serüveninde Türkiye'yi 13 kez Avrupa Şampiyon Kulüpler Kupası ve Şampiyonlar Ligi, 7 kez Avrupa Kupa Galipleri Kupası, 7 kez de UEFA Kupası'nda temsil etti. 
     ''Kara Kartallar'', bugüne kadar Avrupa'da yaptığı 99 maçta, 29 galibiyet, 48 yenilgi, 22 de beraberlik aldı. 
     Avrupa'da bugüne kadar rakip fileleri 107 kez havalandıran ''Kara Kartallar'', kalesinde ise 152 gol gördü. 
     Beşiktaş, Avrupa Şampiyon Kulüpler Kupası'nda 1958-59 sezonunda Yunanistan'ın Olympiakos, 1986-87 sezonunda da Kıbrıs Rum Kesimi'nin Apoel takımlarının sahaya çıkmamaları üzerine hükmen galip ilan edilerek tur atlamıştı. Bu karşılaşmalar haberde değerlendirmeye alınmamıştır. 
     
     UEFA KUPASI'NDA BEŞİKTAŞ 
     UEFA Kupası'na 8. kez katılan Beşiktaş, bugüne kadar 4 kez ilk turda elenirken, 1996-97 ile geçen sezon 3. tura, 2002-03 sezonunda ise çeyrek finale çıktı. 
     İlk olarak 1974-75 sezonunda UEFA Kupası'na katılan siyah-beyazlılar, Romanya'nın Steagul Roşu takımına elendi. Beşiktaş, 1985-86 sezonunda İspanya'nın Athletic Club Bilbao, 1987-88 sezonunda İtalya'nın Inter, 1988-89 sezonunda eski Yugoslavya'nın Dinamo Zagreb takımlarına karşı ilk turda kupaya veda etti. 
     1996-97 sezonunda da UEFA Kupası'na katılan Beşiktaş, ön eleme turunda Belarus'un Dinamo Minsk, 1. turda Belçika'nın Molenbeek, 2. turda da Polonya'nın Legia Varşova takımlarını eledikten sonra, 3. turda ise İspanya'nın Valencia takımına elenmekten kurtulamadı. 
     ''Kara Kartallar'' çeyrek finale çıktıkları 2002-03 sezonunda ise 1. turda Bosna-Hersek'in Sarajevo, 2. turda İspanya'nın Alaves, 3. turda Ukrayna'nın Dinamo Kiev, 4. turda da Çek Cumhuriyeti'nin Slavia Prag takımlarını elerken, çeyrek finalde İtalya'nın Lazio takımına 2 maçta da yenilerek elendi. 
     Siyah-beyazlılar, geçen sezon Avrupa Şampiyonlar Ligi'nden elenip, 3. turdan başladıkları UEFA Kupası'nda, İspanya'nın Valencia takımına 2 maçta da yenilerek elenmekten kurtulamadı. 
     
     UEFA KUPASI'NDA 31 MAÇTA 11 GALİBİYET 
     Beşiktaş, 8. kez katıldığı UEFA Kupası'nda, bugüne dek yaptığı 31 maçın 11'ini kazandı. 
     Bu karşılaşmaların 12'sinde sahadan yenilgiyle ayrılan siyah-beyazlılar, 8 beraberlik alırken, 41 gol atıp, kalesinde de 39 gol gördü. 
     
     EN FARKLI SKORLU GALİBİYET 
     Beşiktaş, Avrupa kupalarında en farklı skorlu galibiyetini 5-0 ile 2002-2003 sezonunda aldı. 
     Siyah-beyazlılar, UEFA Kupası 1. tur rövanş maçında deplasmanda Bosna-Hersek'in Sarajevo takımını 5-0 yenerek, Türk takımlarının da şimdiye dek deplasmanlarda elde ettiği en farklı skorlu galibiyeti almış oldu. 
     
     EN FARKLI SKORLU YENİLGİLER 
     Beşiktaş, Avrupa kupalarındaki en farklı skorlu yenilgisini 2000-2001 sezonunda Avrupa Şampiyonlar Ligi'nde aldı. 
     Avrupa Şampiyonlar Ligi H Grubu'nda deplasmanda İngiltere'nin Leeds United takımına 6-0 yenilen siyah-beyazlılar, böylece tarihindeki en ağır yenilgiyi almış oldu. 
     Beşiktaş ayrıca, aynı sezonda Barcelona'ya yine deplasmanda 5-0 yenilirken, 1986-87 sezonunda Avrupa Şampiyon Kulüpler Kupası çeyrek finalinde İzmir'de Dinamo Kiev'e, 1977-78 sezonunda da Avrupa Kupa Galipleri Kupası'nda deplasmanda Macaristan'ın Diosgyör takımına aynı skorlarla 5-0 yenilmekten kurtulamamıştı. 
     
     EN GOLCÜSÜ OKTAY DERELİOĞLU 
     Beşiktaş'ın Avrupa kupalarındaki en golcü futbolcusu Oktay Derelioğlu. 
     Siyah-beyazlı formayı giydiği dönemlerde, Avrupa'da takımına toplam 14 gol kazandıran Oktay'ı, 8 golle Daniel Gabriel Pancu, 7 golle Mehmet Özdilek, 6'şar golle de Feyyaz Uçar ve Metin Tekin izliyor. 
     Bu sezon forma giyen futbolcular içinde Daniel Gabriel Pancu 8, Tayfur Havutçu da 5'er gol atarak, Avrupa kupalarında, halen futbol yaşamını sürdüren en golcü futbolcular olarak dikkati çekiyor. Sergen Yalçın da geçen sezon Chelsea'ye attığı 2 golle siyah-beyazlı formayla Avrupa kupalarında 4 gole ulaştı. 
     Bu arada, siyah-beyazlıların Rumen oyuncusu Pancu da attığı 8 golle, Beşiktaş'ın Avrupa kupalarındaki en golcü yabancı futbolcusu unvanını elinde bulunduruyor. 
     
</TEXT>
</DOC>
