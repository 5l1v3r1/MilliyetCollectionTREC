<DOC>
<DOCNO> 267640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur09.html </URL>
<DATE> 2004/08/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Adana'da "aşırı nem" bunaltıyor... 
</HEADLINE>
<TEXT>

     Adana'da, hava sıcaklıklarında bir hafta öncesine oranla düşüş görülmesine rağmen, nem oranındaki yüksekliğin devam ettiği bildirildi. 
     AA muhabirinin Meteoroloji Adana Bölge Müdürlüğü yetkililerinden aldığı bilgiye göre, Basra alçak basınç merkezinin etkisindeki Doğu Akdeniz'de, hava sıcaklıkları gündüz saatlerinde 33-34 derece, gece 21-22 derece civarında seyrediyor. 
     Hava sıcaklıklarının yaz boyunca 38-39 dereceye kadar yükseldiği Adana ve çevresinde, gündüz saatlerinde yüzde 40-50 olan nem oranı gece yüzde 90'lara kadar çıkıyor. 
     Meteoroloji yetkilileri, önümüzdeki 4-5 günde hava sıcaklığının aynı seviyede olacağını, yağış beklentisinin ise olmadığını söylediler. 
     Bu arada, Adana'da bunaltan nem nedeniyle vatandaşlar serinleyebilmek için çeşitli yöntemlere başvuruyor. 30 Ağustos tatilinden faydalanan kent halkının büyük bölümü mesire yerlerinde, ağaç altında serinlemeye çalışırken, bazı vatandaşlar da serinliği havuzlarda arıyor. 
     
</TEXT>
</DOC>
