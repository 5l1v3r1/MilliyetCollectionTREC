<DOC>
<DOCNO> 254400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonsiy18.html </URL>
<DATE> 2004/07/10/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Başbakan Erdoğan, nikahın yapılacağı salonu gezdi. 
</HEADLINE>
<TEXT>

     Başbakan Recep Tayyip Erdoğan, yarın evlenecek olan kızı Esra Erdoğan'ın nikah töreninin yapılacağı Lütfi Kırdar Uluslararası Kongre ve Sergi Sarayı'nın Rumeli Salonu'nda incelemelerde bulundu. 
     Erdoğan, Çırağan Palace Kempinski Otel'de Yunanistan Başbakanı Kostas Karamanlis ile görüştükten sonra, nikahın yapılacağı salona geçti. 
     Burada, kardeşi Mustafa Erdoğan, Lütfi Kırdar Uluslararası Kongre ve Sergi Sarayı Genel Müdürü Orhan Sanus ve düğünün organizasyonunu gerçekleştiren Arter Ajans'ın sahibi Erol Olçak tarafından karşılanan Erdoğan, Rumeli Salonu'nda yaklaşık 35 dakika incelemelerde bulundu. 
     Edinilen bilgiye göre, yarın yapılacak olan nikah töreni, özel bir şirket tarafından görüntülenecek. İsteyen medya kuruluşlarına 6 adet fotoğraf ile 10 dakikalık görüntü servisi yapılacak. 
     
</TEXT>
</DOC>
