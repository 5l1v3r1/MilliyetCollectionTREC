<DOC>
<DOCNO> 270055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko25.html </URL>
<DATE> 2004/09/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Cep telefonu altyapısında yeni teknoloji... 
</HEADLINE>
<TEXT>

     Avrupa'nın önde gelen cep telefonu operatörlerinden Alman T-Mobile tarafından test kullanımına açılan 'Flash OFDM' teknolojisinin, '3G' diye adlandırılan üçüncü nesil cep telefonu teknolojisine göre daha hızlı ve ucuz veri transferi yapabildiği bildirildi. 
     T-Mobile'nin Hollanda'nın tarihi kenti Lahey'de test kullanımına açtığı Flash OFDM altyapısının, cep telefonu kullanıcılarına 10 kat daha hızlı internet erişimi olanağı sağladığı kaydedildi. 
     Lucent Technologies iştiraklerinden Florian tarafından geliştirilen ve uzun adıyla ''Flash Orthogonal Frequency Division Multiplexing'' olarak bilinen Flash OFDM teknolojisiyle büyük boyutlu resim, şarkı ve görüntü dosyalarının cep telefonlarına indirilebilmesi hedefleniyor. 
     İngiliz Vodafone'un daha önce Japonya'da denediği yeni teknolojiyle Avustralyalı Telstra ve ABD'li Nextel gibi cep telefonu operatörleri de ilgileniyor. 
     
     FLASH OFDM TEKNOLOJİSİ 
     Diz üstü bilgisayarlara hızlı ve kesintisiz internet bağlantısı sağlamak amacıyla geliştirilen Flash OFDM, büyük boyutlu dosyaların küçük paketler halinde ve veri kayıplarını azaltarak iletimini sağlıyor. 
     Radyo vericileriyle çalışan sistemin cep telefonlarında 3G teknolojisinin yanında tamamlayıcı unsur olarak hızlı internet erişimi sağlayabileceği bildiriliyor. Bu durumda ses iletimi mevcut 3G ve GSM teknolojileriyle sürdürülebilecek. 
     Cep telefonu operatörlerinin imzaladıkları lisans sözleşmeleri şu an için 2 teknolojinin bir arada kullanımına izin vermiyor. Flash OFDM'in üreticisi Florian ise operatörlerin lisans şartlarının esnetilmesi için lobi yapmayı sürdürüyor. 
     
</TEXT>
</DOC>
