<DOC>
<DOCNO> 255267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/siyaset/axsiy01.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şirketi basıldı AKP'li oldu...' 
</HEADLINE>
<TEXT>


Baykal, Başoğlu için, "Aile şirketi haziran ayı içinde Maliye Bakanlığı tarafından basılmış mıdır, vergi incelemesi başlatılmış mıdır " dedi 

ANKARA Milliyet 


CHP Genel Başkanı Deniz Baykal, Atilla Başoğlu ve Prof. Necdet Budak'ı ağır bir dille eleştirdi. Baykal, "Bu arkadaşlarımızın bir tanesi bizi yeterince Kemalist bulmuyordu. CHP'yi iktidara taşıma hareketinin ilk 9 yiğit neferinden birisiydi. 'İktidara getireceğiz' derken herkes zannediyordu ki CHP'yi iktidara getirecekler, kestirme yoldan kendilerini iktidara taşıdılar" dedi. 
AKP'nin milletvekillerine maddi ve siyasi baskı yaptığı mesajını veren Baykal, Başoğlu'nun şirketlerine Maliye denetimi yapıldığını söyledi. Baykal, "Aile şirketi haziran ayı içinde Maliye tarafından basılmış mıdır, vergi incelemesi başlatılmış mıdır Şirketin banka kayıtları ve defterleri incelemeye alınmış mıdır İncelemenin bundan sonraki akıbeti nasıl gelişecek, bunu da öğrenmek istiyorum" dedi. İstanbul Milletvekili Hasan Aydın da, Başoğlu'nun bir süredir Maliye teftişinden yakındığını belirterek, "Çok üzerime geliyorlar. Köşeye sıkıştım" gibi yakınmalarda bulunduğunu anlattı. 

Maliye inceliyor 
Şirket baskınının haziranda Adana'da yaşandığı, Başoğlu'nun ailesine ait Yüreğir'deki Yüksel Tekstil fabrikasının belgelerinde "banka hesapları ve defterler arasında farklı kayıtlar olduğu gerekçesiyle" inceleme başlatıldığı öğrenildi. İncelemenin vergi kaçakçılığı boyutu da bulunduğu kaydedildi. Maliye Bakanlığı'nın 10 hesap uzmanından oluşan bir ekiple mayıstan beri Adana bölgesinde vergi incelemelerinde bulunduğu öğrenildi. 


</TEXT>
</DOC>
