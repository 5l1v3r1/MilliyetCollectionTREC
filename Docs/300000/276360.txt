<DOC>
<DOCNO> 276360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/guncel/axgun02.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hafız star' gecesi 
</HEADLINE>
<TEXT>


Pendik Stadı'ndaki "Kuran dinletisi", pop yıldızlarının konserlerini aratmadı Dinleyiciler, hafızlara dokunmak ve fotoğraflarını çekmek için yarıştı 

GÜRKAN AKGÜNEŞ İstanbul 

Anadolu Gençlik dergisinin AGD Anadolu'yu dolaştırdığı ünlü hafızlar, önceki akşam Pendik Stadı'ndaydı. Berat Kandili ile aynı güne denk gelen organizasyonda tribünler tamamen dolarken, sahada adım atacak yer kalmadı.Statta bulunanlar, hafızların okuduğu ayetlerle kendinden geçti. 
Dünya birincisi hafızlardan Kuran dinlemek için bir araya gelen toplulukta başı örtülü ve Arapça yazılı yeşil bandana takan küçük kız çocukları dikkat çekti. 
Kuran'dan okuduktan sonra uçağa yetişmek için erken ayrılan Mısırlı hafız Muhammed El Ciyn ve Güney Afrikalı hafız Abdurrahman Sadien, tekbirlerle uğurlanırken, korumalar hafızların çevresinde etten duvar ördü. 

Tekbirli uğurlama 
Organizasyonda en çok ilgi gören hafızlardan biri de İranlı dünya birincisi hafız Ahmed Ebu-l Kasimi oldu. Hafızın 'es'lerinde kalabalık tekbir getirirken, stattan ayrılışı da pop yıldızı Tarkan'ın konserlerini andırdı. Sahnenin önüne gelenler cep telefonlarıyla görüntü almak için birbirleriyle yarışırken, korumalar eşliğinde stattan ayrılan Kasimi'ye dokunmak isteyenler neredeyse birbirlerini eziyordu. Kol kola giren korumalar, hafızları güçlükle uzaklaştırdı. 

Dev ekran 
Kuran dinletisinin ardından bu kez de organizasyona katılan Japonya İslam Merkezi irşat hocası ve Mekke - Medine Türk vaizi Nimetullah Hoca'nın elini öpme yarışı başladı. Beyaz giysileri ve uzun beyaz sakalıyla dikkat çeken Nimetullah Hoca'ya en büyük ilgiyi başı örtülü küçük kız çocukları gösterdi. Stada giremeyenler için de dışarıya dev ekran barkovizyon kuruldu. Saadet Partisi Genel Başkan Vekili Recai Kutan'ın mesajı da büyük alkış aldı. 




</TEXT>
</DOC>
