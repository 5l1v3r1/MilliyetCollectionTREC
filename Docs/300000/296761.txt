<DOC>
<DOCNO> 296761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/altan.html </URL>
<DATE> 2004/12/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Psikolojik "tatmin" sorunu ve cehennemleri... 
</HEADLINE>
<TEXT>


5 milyar yıllık bir geçmişi olduğu var sayılan "yer" küresi üstünde, 2 milyon yıldan bu yana var olduğu sanılan "insanoğlu"nun başka canlılarınkinden hiçbirine benzemeyen yaşam serüvenindeki gariplikler... 
Bu garipliklerin temelindeki zembereği kurcalayan antropologlardan bazıları insanoğlunun 2 milyon yıllık yaşam serüvenindeki çeşit çeşit görünüm, saplantı ve değişimleri onun dört ayakla yürümek yerine, ayağa kalkmasına bağlamışlardır. 

Ayağa kalkan insanoğlu, şayet dört ayak yürüseydi ağzı, çenesi ve dişleriyle gerçekleştireceği beslenme biçimini değiştirmiş ve ellerini kullanarak başlamıştır karnını doyurmaya... 
Karnını, ellerini kullanarak doyurmaya başlamıştır da, ne olmuştur 
Yavaş yavaş alt çenesi, koparıp parçalayıcı gücünü yitirerek vücudunun kafa bölümündeki potansiyel enerjisinin, çene ve dişler kesiminden, beyinsel kesime kaymasına neden olmuştur... 

Eski gücünü yitirerek yozlaşan çene, çürüyen dişler... Ve gelişen beyin... 
Gelişen beyin, başka canlıların bilincine varamadığı korkunç bir gerçeği keşfetmiştir üstünde yaşadığı yer küresinden gelip geçici olduğunu ve doğduğu gibi de, ölüp kaybolacağını... 

Salt insanoğlunda kristalleşmiş olan ölüm bilinci, kendi yaşam serüvenindeki binbir garipliğin, temeldeki zembereğini başlamıştır kurmaya... 
Öldükten sonra da, yaşama inançları... 
Zamanı unutarak yaşama aranışları... 
Gövdesel enerjisini, bir öğrenim ve donanım sonucu somuta çevirerek yeryüzünden geçerken ömrünü aşan somut bir iz bırakmada bir avuntu aranma girişimleri... 
Dilediğini imha, dilediğini ihya etme güçlülüğünde, tanrısal bir görüntü yaratma çabaları... 
Kısıtlı yaşamını, doğanın zorluklarına karşı koruma ve o zorlukları aşma uğraşları... 
Zamanı ve mekanı daha verimli kullanma atılımlarıyla, iletişim ve ulaşımda harcanan zaman süresini, daha kısaltma becerileri... 

İnsanoğlunun yaşam serüveninde, ölüm bilincinin tümörüne karşı bir "tatmin" öksüzlüğü ve bu öksüzlüğü giderme çırpınmasındaki sapkınlıklar... 
"Ben kimim biliyor musun " havalanmaları... 
Öldükten sonra da, iyi bir yaşamı garanti etmiş gibi bir görünümde yaşayıp dolaşma... 
Öldürme gücüne sahip olduğunu ilan eden üniforma... 
"Dünyadan en şatafatlı ben geçiyorum" iddiaları... 
Eziklik duygusunu, kaba kuvvetle dengeleme yiğitlenmeleri... 

İnsanoğluna özgü, gizli bir tatminsizliğin yarattığı cehennemlere gelince... 
Bu tatminsizliğe genel bir avuntu yaratarak, kendine çıkar sağlama örgütlenmeleri... 
Örneğin politik örgütlenmeler, dinsel örgütlenmeler, sportif örgütlenmeler, ekonomik örgütlenmeler... 
Örgütler ve onların yandaşları arasında çıkan çatışmalar... 

Daha genel bir perspektiften bakıldığında, insanoğluna özgü ölüm bilincinin umacılaştırdığı "tatmin" sorununu da, "psiko-sosyolojik" bir tabloda renklendirme olanakları vardır... 
Örneğin, bireyin fizyolojik enerjisini, somuta dönüştürme alanı olan mesleklerle, sanatlar ve bilimler... 
Bir yanda, kuşaktan kuşağa bireysel enerjilerin, çeşitli alanlarda somuta dönüştüğü ve yaşam ortamlarını zenginleştirdiği toplumlar... 
Bir yanda, bireysel enerjilerin, çeşitli alanlarda yeterince somuta dönüşememiş olduğu toplumlar... 
"Sosyo-ekonomik" değerlendirmelerde okyanusların kullanımından, Rönesans'tan, endüstri devriminden geçmiş toplumlar ve bu evrelerden geçemeyip çağların yarattığı ortak bir "tatmin"den yoksun kalmış toplumlar... 

Okyanusların kullanımından uzak kalmış Şark toplumlarındaki "tatmin" öksüzlüğü... 
Hamasi avuntular, kahramanlık avuntuları, mistik avuntular, öteki dünyada en görkemli yaşama kendilerinin layık olduğu avuntuları... 
Ve bu avuntuların kutsallaştırılıp tabulaştırılması... 
Sonra da bu tabuları, kendilerinin egemenlikleri için kullananlar... 

Irkıyla övünmeler, inancıyla övünmeler, ailesiyle övünmeler, kendisiyle övünmeler, çocuklarıyla övünmeler... 
Başkalarını küçük görerek rahatlamalar, başkalarını yok sayarak rahatlamalar, başkalarını adam yerine koymayarak rahatlamalar... 

Varsayımlara göre insanoğlunun ayağa kalkmasının yarattığı beyinsel bir gelişme sonucu, ölüm bilincinin netleşmesiyle ortaya çıkan cehennemler ve avuntular... 
Böylesine mayınlı bir sahnede, okkanın altına gitmesi istenmeyen çocuklar... 

Enseyi karartmayın... Saydamlığı da hızlandıran bir küreselleşmede zamanı unutturacak o kadar çok eğlenceli avuntu yaygınlaşacak ki gelecek kuşaklar, eskilerin koşullanmalarındaki salaklık dozlarına kahkahalarla gülerek yaşayacaklar... 
İsteyenler, şimdi dahi başlayabilirler kahkahalarına... 
Bakalım 17 Aralık'ta nasıl bir karar çıkacak 



</TEXT>
</DOC>
