<DOC>
<DOCNO> 262904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur48.html </URL>
<DATE> 2004/08/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kapıkule'de 9 kilometrelik "gurbetçi kuyruğu"... 
</HEADLINE>
<TEXT>

     Tatillerini Türkiye'de geçiren gurbetçilerin, çalıştıkları ülkelere dönüşte yaşadıkları yoğunluk büyük sıkıntı yaratıyor. Çok sayıda gurbetçinin Kapıkule'ye gelmesi nedeniyle Sınır Kapısı'nda 9 kilometre kuyruk oluştu. 
     AA muhabirinin aldığı bilgiye göre, emniyet ve jandarma ekipleri 12-14 saat boyunca Edirne'de otobandan gümrük sahasına giden 9 kilometrelik kuyrukta bekleyen gurbetçilerin, araçları içinde kontrollü şekilde sıralarını beklemeleri ve olumsuz bir olay yaşanmaması için gerekli düzenlemeyi yapıyor. Ancak zaman zaman sırayı bozarak öne geçmeye çalışan gurbetçiler arasında tartışma yaşanıyor. 
     Gurbetçilerin bir kısmı arabalarının üzerine, sıcaktan korunmak için havlu örterken, bir kısmı da park ettiği arabasının yanında demlediği çay ile kısa süreli molalar vererek yaşadığı sıkıntıyı biraz olsun hafifletmeye çalışıyor. Bu arada, otoban kenarına tezgah açan seyyar satıcılar gurbetçilere hediyelik eşya satmaya çalışıyor. 
     
     GURBETÇİLER SIKINTILI... 
     Yozgat'tan Hollanda'ya giden Kemal Barutçu 47 , 14 saatte Kapıkule Gümrük sahasına ulaştığını belirterek, ''32 yıldır Türkiye'ye geliyoruz. Her gidiş gelişimizde çoluk çocuk rezil oluyoruz'' dedi. 
     Erdoğan Yıldırım 28 , 200 kilometre kadar olan İstanbul-Edirne arasını 2 saatte geldiklerini ifade ederek, Edirne otobandan Kapıkule'ye kadar olan 15 kilometrelik yol için ise 11 saattir kuyrukta olduklarını söyledi. 
     Tanju Ekinci 41 , 22 senedir Türkiye'ye geldiğini gece 03.00'ten bu yana çocuklarıyla kuyrukta beklediklerini ifade ederek, ''Başbakanımız gelsin gurbetçilerin yaşadıkları sorunları görsün. Bu gümrük yoluyla AB'ye giremeyiz. Bulgaristan ve Sırbistan'da adım başı çorba parası adı altında rüşvet verdik. Şimdi de Bulgar sahasının darlığından işlemlerin yapılamadığını belirtiyorlar. Bizim yetkililer gerekli görüşmeleri yaparak çözüm bulsunlar'' dedi. 
     Türkiye'ye gelerek döviz bıraktıkları ve ülke ekonomisine katkı sağladıklarını anlatan Ekinci, ''Bunun karşılığı olarak bizi kilometrelerce uzunluktaki kuyrukta bekletiyorlar'' dedi. 
     
     ANONSLU BİLGİLENDİRME 
     Tamamen dolan Kapıkule Gümrük sahasında ise Edirne Gümrükleri ve Muhafaza Başmüdürlüğü'nce yapılan anonslarla, sıkışıklığın Bulgaristan tampon bölgesinin dolmasından kaynaklandığı bildiriliyor. 
     Gurbetçilerin aynı gün gümrüğe yığılmalarının kuyruğa yol açtığını ifade eden yetkililer, İpsala Sınır Kapısı'nın tamamen boş olduğunu gurbetçilerin buradan da çıkış işlemlerini yapabileceklerini kaydetti. 
     Ayrıca yetkililer, gurbetçilerin vizelerini gidiş-dönüş almadıkları için Bulgaristan tarafında işlemlerinin uzun sürdüğü bildirildi. 
     
</TEXT>
</DOC>
