<DOC>
<DOCNO> 293403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko27.html </URL>
<DATE> 2004/11/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
OECD Türkiye yakaladığı yüksek büyüme hızından yararlanmalı 
</HEADLINE>
<TEXT>

     Ekonomik İşbirliği ve Kalkınma Teşkilatı OECD , Türkiye'nin önceliği borç yükünü ve cari açığını azaltmaya vermesi gerektiğini bildirdi. 
     OECD'nin bugün açıklanan altı aylık ''Ekonomik Görünüm'' raporunun ilgili bölümünde, Türkiye'nin yakaladığı yüksek ekonomik büyüme hızından borçlarını azaltmak ve cari açığını denetim altına almak için yararlanması gerektiği belirtildi. 
     ''Cari açığın büyümesinin yeni borçlanma kaynağı olmaya devam ettiği ve bu durumun, doğrudan yabancı yatırım girişinin zayıf kaldığı bir ortamda ülkenin borçlarının sürdürülebilirliği konusunda kaygı yarattığı'' kaydedilen raporda, hükümetin sıkı para ve maliye politikalarına bağlı kalmaya devam etmesi ve yapısal reformları sürdürmesinin yatırımcı güveninin korunması için şart olduğu kaydedildi. 

     
</TEXT>
</DOC>
