<DOC>
<DOCNO> 272315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko21.html </URL>
<DATE> 2004/09/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
IMF istikrar raporu Türkiye'nin borçlanma maliyeti azalmaya başladı 
</HEADLINE>
<TEXT>

     IMF raporunda, ABD'deki faiz arttırımına rağmen, Türk tahvillerine olan talebin son aylarda yeniden artmaya, Türkiye'nin borçlanma maliyetinin ise azalmaya başladığı bildirildi. 
     A.A muhabirinin derlediği bilgiye göre, IMF'nin Küresel Mali İstikrar Raporu'nda, en son tahvil ihraçlarındaki borçlanma faiz oranlarının gerilemesinin, bu saptamaların 'göstergesi' olduğu ifade edildi. 
     Rapora göre, Türkiye'nin de içinde bulunduğu gelişmekte olan piyasalar, özellikle yılın ilk yarısındaki portföy cinsinden yatırım akışından önemli pay aldılar. 
     
     ABD'NİN FAİZ ARTTIRIMININ OLUMSUZ ETKİLERİ... 
     ABD'deki faiz oranlarının arttırılmasından sonra ise gelişmekte olan ülkelere yönelik sermaye akışının zayıfladığı belirtildi. 
     Raporda, ABD'deki faiz arttırımının, özellikle getirisi iyi olan Türkiye ve Brezilya beşta olmak üzere gelişmekte olan ülkelerin tahvillerini olumsuz etkilediği kaydedildi. 
     Yatırımcıların, ABD'deki faiz arttırımının ardından, daha az çalkantılı ve daha yüksek kredi notuna sahip ülkelerin bonolarını tercih ettikleri belirtildi. 
     
     BANKACILIK SİSTEMİ... 
     Raporda, Türk bankacılık sisteminin yeniden yapılanma çerçevesinde gelişme gösterdiği belirtilirken, sınırlı mevduat güvencesi sisteminin de bankacılık sistemi için 'olumlu bir sinyal' olduğu kaydedildi. 
     Genel bankacılık sistemindeki gelişmeye rağmen, özellikle kamu bankalarından kaynaklanan yapısal sorunların devam ettiğinin vurgulandığı raporda, bu sorunların kamu bankaların özelleştirilmesi, varlık yönetim şirketinin elindeki tahsil edilemeyen kredilerin satışı ve bankacılık sistemindeki verginin daha rasyonel hale getirilmesi olarak sıralandı. 
     
</TEXT>
</DOC>
