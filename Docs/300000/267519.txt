<DOC>
<DOCNO> 267519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun03.html </URL>
<DATE> 2004/08/30/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kerry'den İran'a sürpriz pazarlık önerisi... 
</HEADLINE>
<TEXT>

     ABD'de Demokrat Parti'nin başkan adayı senatör John Kerry, yardımcısı John Edwards aracılığıyla dile getirdiği sürpriz pazarlık önerisinde, İran'a, ''nükleer yakıtının uluslararası denetim altında tutulması koşuluyla nükleer enerji santralı kurmasına kendisinin karşı çıkmayacağı'' mesajını iletti. 
     Demokrat Parti'nin 2 Kasım'daki seçimde başkan yardımcısı adayı senatör John Edwards, The Washington Post gazetesine verdiği demeçte, Cumhuriyetçi Başkan George W. Bush yönetiminin İran politikasıyla taban tabana zıt özellikler taşıyan yeni Demokrat Parti önerisini dile getirirken, İran'ın nükleer yakıtının denetimini elinde bulundurma hakkından vazgeçmesi durumunda kurmakta olduğu nükleer santralı kullanabilmesini önerdi. 
     Demokrat Parti önerisinde, İran'ın kendi nükleer yakıtını üretmemesi, buna karşılık yakıtın uluslararası denetim altında diğer ülkelerden sağlanması öngörülüyor. 
     Edwards, buna karşılık İran'ın nükleer silah sahibi olmasının ''kabul edilemez'' olduğunu vurgulayarak, ''Çünkü bu takdirde ortaya çıkacak durum, Suudi Arabistan, Mısır ve belki bölgedeki bazı başka ülkelerin de nükleer güç istemesine yol açar'' dedi. 
     Edwards, Kerry'nin başkan seçilmesi halinde sunulacak bu ''büyük pazarlığı'' İran'ın reddetmesi durumunda Tahran'ın, nükleer enerji santralı bahanesiyle nükleer silah sahibi olma niyetini açıkça ortaya koyacağını, bu durumda da uluslararası yaptırımları hak edeceğini söyledi. 
     Avrupa ülkelerinin desteğini alabileceği belirtilen Demokrat liderlerin bu önerisinin, Başkan Bush'un Cumhuriyetçi yönetimince ağır dille eleştirileceğine kesin gözüyle bakılıyor. Edwards'ın sözlerinin, İsrail'de de alarm zilleri çaldırması bekleniyor. 
     İran'ı ''şer ekseninin üyesi'' şeklinde tanımlayan Bush, nükleer silah sahibi olmayı amaçlamakla suçladığı Tahran'ın nükleer enerji santralı kurma programına kesin dille karşı çıkıyor. 
     Washington'daki bazı gözlemciler, Bush'un, 2 Kasım seçimini kazanarak yeniden başkan olması durumunda, İran'ın nükleer programını durdurmak için her yola başvuracağını savunuyor. 
     
</TEXT>
</DOC>
