<DOC>
<DOCNO> 298272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur10.html </URL>
<DATE> 2004/12/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"OECD ülkelerinde en pahalı elektrik Türkiye'de.." 
</HEADLINE>
<TEXT>

     OECD ülkeleri içinde ''en pahalı'' elektriğin Türk sanayisi tarafından kullanıldığı bildirildi. 
     TİSK'in, 25-26 Aralık 2004 tarihlerinde gerçekleştirilecek 22. Olağan Genel Kurulu'na sunulmak üzere hazırlanan çalışma raporunda, 23 OECD ülkesi arasında yapılan kıyaslamada, en pahalı elektriğin Türk sanayisince kullanıldığı belirtildi. 
     Rapora göre, sanayileşmiş ülkelerin çoğunda hükümetler sanayinin kullandığı elektrikten vergi almazken, Türkiye'de elektriğin sanayiye satış fiyatı içindeki vergi oranı yüzde 1995'te 13.9 iken, bu oran 1999'da yüzde 15.3'e, 2003'te ise yüzde 16.1'e yükseldi. 
     Rapora göre, Türkiye'de geçen yıl sanayide kullanılan elektriğin birim fiyatı 100 kabul edildiğinde, diğer OECD ülkelerindeki fiyatlar şöyle 
     ''Slovakya 87 , İtalya 82 , Macaristan 69 , Polonya 63 , Portekiz 62 , Çek Cumhuriyeti 58 , Japonya 58 , Meksika 57 , Güney Kore 56 , İrlanda 48 , Yunanistan 41 , Danimarka 40 , İspanya 35 , İsviçre 34 , Finlandiya 34 , İngiltere 32 , Almanya 29 , Yeni Zelanda 29 , ABD 29 , Avustralya 28 , Fransa 25 , Norveç 20 , OECD ortalaması 37 .'' Öte yandan, Türkiye aynı zamanda, OECD ülkeleri içinde, kişi başına elektrik tüketiminin en düşük olduğu ülke durumunda bulunuyor. OECD ülkelerinin ortalama kişi başına elektrik tüketimi, Türkiye'dekinin yaklaşık 5.2 kat üzerinde yer alıyor. 
     
     DEĞERLENDİRME 
     TİSK'in değerlendirmesinde, sanayinin enerji ihtiyacının zamanında ve asgari maliyetle karşılanmasının, Türkiye'nin kalkınması açısından vazgeçilmez bir koşul olduğu belirtildi. 
     Türkiye'nin enerji tüketiminin, üretimi aştığına dikkat çekilen değerlendirmede, yapılan projeksiyonlara göre 2007'de Türkiye'yi ciddi bir enerji açığının beklediği ifade edildi. 
     2001'de, Fransa'da toplam elektrik üretiminin yüzde 77'sinin, İsveç'te yüzde 45'inin, Ukrayna'da yüzde 44'ünün, Almanya'da yüzde 30'unun, ABD'de ise yüzde 21'inin nükleer enerjiden sağlandığı kaydedilen değerlendirmede, ''nükleer santrallerin, en ucuz, temiz ve verimli şekilde enerji üreten teknolojiler olduğu'' ileri sürüldü. 
     Raporda, Türkiye'de bir an önce özel sektör tarafından nükleer santrallerin kurulması yoluna gidilmesi gerektiği savunuldu. 
     
</TEXT>
</DOC>
