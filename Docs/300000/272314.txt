<DOC>
<DOCNO> 272314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko20.html </URL>
<DATE> 2004/09/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Binali Yıldırım Tüpgeçitte 2.etap kredisi tamam 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un özelleştirmesiyle ilgili olarak, ''Hedefimiz yıl sonu, maksimum Mart'a kadar bu işi, öyle ya da böyle sonuçlandırmak'' dedi. 
     Yıldırım, düzenlediği sohbet toplantısında, iletişim sektörüne ilişkin değerlendirmelerde bulundu. Türk Telekom'un yeni tarifelerinin eleştiri aldığı hatırlatılan Yıldırım, kendisinin de konuyu incelediğini ve indirim yapıldığını gördüğünü söyledi. 
     Yıldırım, gülerek, ''Ancak bunların tarifesini anlamak için 15 günlük kurs almak lazım'' diye konuştu. 
     ''Telefonu koklayan kesim'' olarak değerlendirdiği, başta köylerde yaşayanlar olmak üzere, özellikle dışardan aramalar için telefon bulunduran kesim için ''Hemen en uygun hatta geçirin'' talimatı verdiğini de açıklayan Yıldırım, şöyle dedi 
     ''Türk Telekom bu operasyon nedeniyle yılda 150 milyon dolar zarar ediyor. Ancak bu düzenlemeler yapılmasaydı kayıplar daha fazla olacaktı. İndirim yaparak, serbestleşme sonrası abonelerin Türk Telekom'da kalması sağlanıyor. Bu aradaki fark, data hizmetleri gibi farklı alanlarda kar ederek telafi edilir.'' Türk Telekom'un özelleştirme sürecini de değerlendiren Yıldırım, bu ayın sonunda ihale ilanının yapılacağını ifade ederek, ''Hedefimiz yıl sonu, maksimum Mart'a kadar bu işi öyle ya da böyle sonuçlandırmak. Tatmin edici fiyat oluşursa satış gerçekleşir'' diye konuştu. 
     
     ''TT'NİN SATIŞ İŞLEMİ, TELSİM'DEN İLERİDE'' 
     Tasarruf Mevduatı Sigorta Fonu TMSF kontrolündeki Telsim'in durumu itibariyle yüzde 100 satışa hazır hale geldiğinin söylenemeyeceğini ve sorunlarının çözülmekte olduğunu ifade eden Yıldırım, eski sahiplerinin hukuki girişimlerini sürdürdüklerini hatırlattı. 
     Yıldırım, ''Türk Telekom'un satış işlemi, Telsim'den biraz daha ileride. Benim öngörüme göre Türk Telekom sonuçlandıktan sonra Telsim hazır hale gelir'' dedi. 
     Yabancı yatırımcıların Telsim'le daha fazla ilgilendikleri görüşünde olduğunu ifade eden Yıldırım, sadece fiyata kilitlenerek hiçbir özelleştirmenin yapılamayacağı söyledi. 
     İstanbul'da Karaköy'deki rıhtım bölgesi ve Haydarpaşa liman alanının rekreasyon projeleriyle değerlendirileceğini anlatan Yıldırım, İstanbul'daki tüpgeçit projesinin, başlayan 1. etabının 2008'de tamamlanacağını bildirdi. 
     Yıldırım, ''2. etap için Avrupa Yatırım Bankası'ndan alınacak 650 milyon euroluk kredi işi tamam. Bunun ihalesini de 2005'in ilk çeyreğinde yapacağız'' diye konuştu. 
     Projenin 3. etabını ise ulaşımda kullanılacak araçların modernizasyonunun oluşturduğunu anlatan Yıldırım, toplam 2.5 milyar dolarlık proje ve bağlantılı projelerle İstanbul raylı toplu taşıma sisteminin önemli ölçüde tamamlanmış olacağını bildirdi. 
     
     ''DENİZDE SESSİZ DEVRİM YAPTIK'' 
     Denizcilikte kullanılan akaryakıtta ÖTV indirimiyle ''denizde sessiz devrim yaptık'' diyen Yıldırım, bunun sektör için büyük yararı olduğunu vurguladı. 
     Uygulamada yaşanan bazı kötü örnekler nedeniyle bundan vazgeçilmesinin denizciliği daha da geriye götüreceğini anlatan Yıldırım, sıkı denetimlerin sürdürüldüğünü, kötüye kullanım nedeniyle bir dağıtım firmasının yetkisinin kaldırıldığını açıkladı. 
     Yakıtta ÖTV desteğiyle sektöre 54 trilyon liralık destek verildiğini ve bunun 26 trilyon lirasından İDO ve Denizcilik İşletmeleri'nin yararlandığını bildiren Yıldırım, düşen ulaşım fiyatları nedeniyle yolcu sayısında yüzde 40 artış yaşandığını kaydetti. 
     Denizcilik sektörüne büyük önem verdiklerini anlatan Yıldırım, belirlenen tersane yerlerinin dağıtılmakta olduğunu, kara listede bulunan Türk gemilerinin Avrupa limanlarındaki tutulma oranlarını yüzde 34'den yüzde 4.5'e düşürdüklerini vurguladı. 
     Yıldırım, ''Denizcilik Müsteşarlığı'nda denizci yoktu. Bütün üst yöneticileri denizcilerden oluşturduk. Sektörden personel aldık'' diye konuştu. 
     İstanbul'da İDO ile Şehir Hatları İşletmesi'nin birleştirileceğini ve Denizcilik İşletmeleri'nin gemilerinin satılacağını hatırlatan Binali Yıldırım, ''Denizcilik İşletmeleri de bir anlamda misyonunu tamamlamış olacak'' dedi. 
     
     PTT MUCİZESİ 
     Ulaştırma Bakanı Yıldırım, PTT'de de başarılı sonuçlar alındığını belirterek, ''PTT'de mucizeler yarattık, 6 trilyon lira zarar eden kurumun karı bu sene 80 trilyon lirayı bulacak'' dedi. 
     ''Havada da keyfimize diyecek yok, Allah keyfimizi bozmasın'' diyen Yıldırım, havayolu taşımacılığında sağlanan vergi desteğinin sektöre sağladığı yararları dile getirdi. 
     ''Havayolu taşımacılığında ilk batış ne zaman olur '' sorusuna Yıldırım, ''Batış olmaması için orada kontrollü gidiyoruz'' yanıtını verdi. 
     Yıldırım, karayollarına da başta Karayolları Kanunu olmak üzere sürdürülen çalışmalarla bir disiplin getirdiklerini vurguladı. 
     Bir başka soru üzerine, yatırım bütçesinin 5'te birinin kendilerinde olduğunu anlatan Yıldırım, ''Eğer bir tırpan yemezse bu sene 5 katrilyon lira öngörüyoruz'' diye konuştu. 
     
     TT'NİN YATIRIM BÜTÇESİ 1 KATRİLYON LİRA 
     Toplantıya katılan Türk Telekom Genel Müdürü Mehmet Ekinalan da Türk Telekom'un 2005 yatırım bütçesinin 1 katrilyon lira olduğunu açıkladı. 
     Telekom'un tarifelerine ilişkin eleştiriler hatırlatılan Ekinalan, Almanya'ya yapılan aramalarda yüzde 80, şehirlerarası aramalarda yüzde 30'lar civarında, GSM'e doğru yapılan aramalarda yüzde 15-30 arasında indirim yapıldığını kaydetti. 
     Ekinalan, abonelerin sadece 5.5 milyonunun tarife seçiminde bulunduğunu da bildirdi. 
     
</TEXT>
</DOC>
