<DOC>
<DOCNO> 294829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonyas06.html </URL>
<DATE> 2004/12/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Her 7 çiftten birinde kısırlık görülüyor... 
</HEADLINE>
<TEXT>

     Türkiye'de her 7 evli çiftten birinde kısırlık görüldüğü, stres, alkol, sigara, çevre kirliliği ve gayrimeşru ilişkiye bağlı olarak vakaların arttığı bildirildi. 
     Selçuk Üniversitesi Meram Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. Mehmet Çolakoğlu, AA muhabirine yaptığı açıklamada, ülke genelinde kısırlıktan çok korkulduğunu, tedavisinin yapılamadığı yolunda yanlış inanışların hakim olduğunu söyledi. 
     Kısırlığın kadında yumurtlama sorunu, tüplerin tıkanık olması, erkeklerde ise sperm sayısının düşüklüğü ya da hiç olmaması şeklinde görülebildiğini ifade eden Çolakoğlu, çocuğu olmaması nedeniyle kendilerine başvuran kadınların yaklaşık yüzde 60'nda kısırlık tespit ettiklerini kaydetti. 
     Çolakoğlu, genetik olduğu belirtilen kısırlığın stres, alkol, sigara, çevre kirliliği ve gayrimeşru ilişkiye bağlı olarak giderek arttığını vurgulayarak, şunları kaydetti 
     ''Gürültü, iş yoğunluğu, kafa ve genital bölgelere alınan darbeler de kısırlık üzerinde önemli rol oynuyor. Son yıllarda yapılan araştırmalara göre, Türkiye'de ortalama her 7 evli çiftten birisinde kısırlık görülüyor. Bu oran tedaviye başvurulmadığı için önceki yıllara göre daha fazla. Böyle giderse birkaç yıl içinde ülke genelinde kısırlık oranının yüzde 20'nin üzerine çıkacağını tahmin ediyorum.'' Hastalığa bağlı olarak tedavi yöntemlerinin de giderek arttığını dile getiren Çolakoğlu, ''Yüzde 95 tedavi edilebilen kısırlık için doktora görünmeden oturup ağlamak ve üzülmek yersiz. Kısırlık, büyük ölçüde tedavi edilebiliyor, ancak kimse doktora gitmiyor. Tedaviyi önleyen en büyük etken utangaçlık. Doktora gidip Benim çocuğum olmuyor demek zor geliyor'' diye konuştu. 
     Çolakoğlu, çocuğu olmayanların mutlaka bir doktora muayene olup, yumurtalık ve spermlerini kontrol ettirmesi gerektiğini belirterek, ''kısır toplumun oluşmaması'' için tedaviye gereken hassasiyetin gösterilmesini istedi. 
     
</TEXT>
</DOC>
