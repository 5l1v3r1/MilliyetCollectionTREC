<DOC>
<DOCNO> 261173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo33.html </URL>
<DATE> 2004/08/06/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Trabzonspor'dan taraftara rica... 
</HEADLINE>
<TEXT>

     Trabzonspor Kulübü, taraftarların, stat kapılarında olası yoğunluğa mahal vermeyecek şekilde, her koltuk için bilet ya da kombine kart satın alınarak, Hüseyin Avni Aker Stadı'na gelmelerini istedi. 
     Kulüpten yapılan yazılı açıklamada, 2004-2005 futbol sezonunda, Avrupa Kupası, Türkiye Kupası ve Birinci Süper Lig müsabakalarında Trabzonspor'a evsahipliği yapacak Hüseyin Avni Aker Stadı'nın, yeni sezon için yeniden yapılandırıldığı anımsatıldı. 
     Tümü koltuklarla kaplı statta, UEFA kriterleri gereğince tribün tahliye ve oturma planlarının hazırlandığı, her tribünün kapasitesinin belirlenerek Türkiye Futbol Federasyonu ve UEFA'ya bildirildiği belirtilen açıklamada şöyle denildi 
     ''UEFA talimatları gereğince her koltuğa yalnız bir kişinin oturması, merdivenlerin ve tahliye girişlerinin tamamen boş bırakılması da zorunlu hale getirilmiştir. Aksi halde kulübümüz çok ağır cezalarla karşılaşma durumunda kalacaktır. Bu yüzden çocuklarımıza da bilet alma zorunluluğu, üzülerek uygulamak durumunda kalınmıştır.'' Stattaki toplam 24 giriş kapısını, mevcut altyapı nedeniyle artırmanın mümkün olmadığı ifade edilen açıklamada, şunlar kaydedildi 
     ''Ancak sezonluk kombine kart sahiplerine bu haftadan itibaren özel giriş kapıları ayrılacaktır. Yoğun talep olan maçlarda, maç başlama saatlerine çok yakın zamanlarda stada gelindiği takdirde kapılarda bir yoğunluk oluşması ve içerde aksamalar yaşanması muhtemeldir. Bu hususu göz önünde bulundurarak kapılardaki olası yoğunluğa mahal vermeyecek şekilde her koltuk için bilet ya da kombine kart satın alınarak stadyuma gelinmesini taraftarlarımızdan rica ediyoruz.'' 
     
</TEXT>
</DOC>
