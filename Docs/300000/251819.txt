<DOC>
<DOCNO> 251819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/spor/axspo01.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dirseği attı, bavulu topladı 
</HEADLINE>
<TEXT>


Teknik Direktör Christoph Daum, önceki gün yapılan idmanda Brezilyalı yıldızın kaşını yaran Can'ı takımdan çıkardı. Alman hoca genç oyuncuya, "Çok saldırgan oynuyorsun. Git kendine takım bul" mesajını yolladı 

YUSUF KOBAL 


Bir gün sürdü 
FENERBAHÇE, yeni sezon hazırlıklarına geçen yıl Karşıyaka'da kiralık oynayan ve gelecek vaadeden Can Arat'ı da çağırdı. Ancak genç oyuncu sadece bir gün takımda kalabildi. Önceki gün yapılan antrenmanda Nobre'nin kaşının açılmasına sebeb olan Can, Teknik Direktör Daum'u bir hayli kızdırdı. Pozisyon sonrası bir hayli üzülen genç oyuncuyu Luciano ile Nobre teselli etmeye çalışsa da Alman hoca, Can'ın bu hareketini affetmedi. 

Talipleri çok 
ANTRENMAN sonrası genç oyuncuya haber yollayan Daum'un, "Çok saldırgan oynuyorsun. Bu tip futbolculardan hoşlanmam. Git, kendine takım bul. Artık idmanlara çıkmanı istemiyorum" dediği öğrenildi. Fenerbahçe ile sözleşmesi bulunan Can'ı, Ankaragücü ve Diyarbakırspor'un istediği öğrenildi. Vestel Manisaspor'un da yakın takibine giren genç oyuncunun tercihi birinci lig takımlarından birine kullanacağı kaydedildi. 

Bizim Volkan aşıktır 

SAMANDIRA Tesisleri'nde hazırlıklarını sürdüren Fenerbahçe'nin dün sabahki çalışması bir hayli neşeli geçti. Ormanlık alanda Koch yönetiminde bir saat koşan futbolcular ağır ve tavizsiz tempoya rağmen şikayetçi olmadılar, sürekli birbirleriyle sakalaştılar. Sarı - Lacivertliler, çalışmanın ortalarına doğru askeriyedeki er eğitimlerini andıran bir havaya büründüler. Sürekli meşhur "Yaylalar" türküsünü söylediler. 
KALECİ Volkan'ın, "Ay akşamdan ışıktır, bizim Volkan aşıktır" şeklinde sözlerde yaptığı değişiklik kahkahalara neden oldu. Antrenör Koch, çalışmada sıcak hava nedeniyle 3 kez su içme molası verirken, oyuncular bol bol içip yüzlerini yıkadı ve serinlemeye çalıştı. İstanbul'a önceki akşam gelen Serhat, antrenmanda yer aldı. Fenerbahçeli futbolcular, Cuma günü Özel Acıbadem Hastanesi'nde sağlık kontrolünden geçecek. 

İkinci Alex Samandıra'da 
SARI - Lacivertliler, ikinci Alex'ine de kavuştu. Teknik Direktör Christoph Daum, yardımcılığına getirdiği araştırma, inceleme, oyuncu izleme ve istatistik antrenörü İsviçreli Alex Weiss'i dün basına tanıttı. Geçen sezon rakip takımları izlettirip, bilgi toplatan, transfer edeceği oyuncuları takibe aldıran Daum, bu sezon bu görevi İsviçreli antrenöre devretti. 

Rekortmen Fenerium 
FENERBAHÇE Kulübü'nün sahibi olduğu ve Fenerium markası ile ürün pazarlayan Fenerbahçe Spor Ürünleri A.Ş'nin, İstanbul'da bağlı bulunduğu vergi dairesinde en çok vergi ödeyenler arasında ilk 10'a girdiği bildirildi. Vergi rekortmenleri arasında yer alan Sarı - Lacivertliler'e İstanbul Defterdarlığı tarafından teşekkür belgesi verildi. 

Formalar tanıtılacak 
FENERBAHÇE'NİN bu sezon giyeceği forma, şort ve malzemelerin tanıtımı, bugün Şükrü Saracoğlu Stadı'nda yapılacak. Asbaşkan Murat Özaydınlı ve Adidas Türkiye Genel Müdürü Osman Ayaz'ın hazır bulunacağı tanıtım toplantısına futbolculardan Tuncay, Volkan, Mahmut Hanifi, Semih, Selçuk ve Serkan katılacak. 



</TEXT>
</DOC>
