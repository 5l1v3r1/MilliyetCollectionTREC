<DOC>
<DOCNO> 280698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy12.html </URL>
<DATE> 2005/03/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Talabani Şii İttifakı ile görüşmeler sürüyor 
</HEADLINE>
<TEXT>

     Can HASASU SÜLEYMANİYE, DHA 

      IRAK Kürdistan Yurtseverler Birliği IKYB lideri Celal Talabani hükümet kurma çalışmalarıyla ilgili olarak, seçimlerden ilk sırada çıkan Şii İttifakı ile bazı konularda anlaşma sağladıklarını, bazı konularda ise 'pazarlıkların' sürdüğünü açıkladı. 
     IKYB lideri, Bağdat'a hareket etmeden önce Süleymaniye'de düzenlediği basın toplantısında görüşmelerin devam ettiğini ve kesilmesinin söz konusu olmadığını vurguladı. Şii İttifakı ile peşmerge gücünün durumu, Kerkük'ün statüsü ve geçici anayasanın uygulanması konusunda anlaşmazlıklar yaşandığını belirten Talabani, hükümetteki görev dağılımıyla değil, bölgenin ve Irak'ın çıkarlarıyla daha fazla ilgilendiklerini savundu. Federalizm ilkesi temelinde bir Irak devletinin kurulması konusunda Şii İttifakı ile hemfikir olduklarını dile getiren Talabani, Kürt tarafının cumhurbaşkanlığı ya da başbakanlığa talip olduğunu da sözlerine ekledi. 
     Irak'ta ocak ayında yapılan genel seçimlerin ardından belirlenen yeni Ulusal Meclis ilk toplantısını çarşamba günü yapacak. Kürtler ve Şiiler arasında yapılan hükümet kurma pazarlıklarının özellikle Kerkük konusunda tıkandığı belirtiliyordu. 
     
</TEXT>
</DOC>
