<DOC>
<DOCNO> 272721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur07.html </URL>
<DATE> 2004/09/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'Alo Frenim boşaldı' dedi, şehir alarma geçti, facia önlendi 
</HEADLINE>
<TEXT>

     Ufuk BALKİS ANTALYA, DHA 
ANTALYA'da freni boşalan kamyonun sürücüsü 155 Polis İmdat'ı arayarak ekipleri alarma geçirdi. Kavşaklardaki trafik akışını kesen ekipler, hafif eğimli yolda 70- 80 kilometre hızla yol alan kamyonun bir faciya neden olmasını önledi. 
     Kepezüstü mevkiinde gübre yüklü 15 KC 096 plakalı kamyonu ile ilerleyen Şenol Şener, bir anda freninin tutmadığını anladı. Şehir merkezine yaklaşan tecrübeli sürücü, cep telefonu ile hemen 155 Polis İmdat'ı arayarak yerini bildirdi ve yolun açık tutulmasını istedi. 
     Emniyet Haber Merkezi'nin anonsu üzerine Çallı'daki Vatan Kavşağı başta olmak üzere kamyonun geçeceği güzergahtaki kavşaklar, polis ekipleri tarafından boşaltıldı. 
     Bu arada bir polis otosu kamyona eskortluk yapmaya başladı. Kepez'den gelen kamyonun tekerleklerinden alevler çıktığını gören polis, itfaiyeden yardım istedi. Çağrı üzerine bir itfaiye ekibi de kamyonu arkadan izlemeye başladı. 
     Çallı Kavşağı'nı geçen gübre yüklü kamyon, Sanayi Kavşağı yönüne döndüğü sırada yavaşladı ve Sanayi Polis Merkezi önünde durdu. Kamyonun alev alan tekerlekleri itfaiye ekipleri tarafından su sıkılarak söndürüldü. Bu sırada olayın şokunu yaşayan sürücü Şenol Şener, ekiplere göstermiş oldukları duyarlılıktan dolayı sarılarak teşekkür etti. 
     15 yıllık kamyon sürücüsü Şener, "Frenim boşalınca ne yapacağımı şaşırdım. Allah'tan ki sizi aramışım. Yollar boşaltılmasa, belki de facia yaşanacaktı'' dedi. 
     
</TEXT>
</DOC>
