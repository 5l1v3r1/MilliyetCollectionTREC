<DOC>
<DOCNO> 297136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/spo02.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu terör bitmez' 
</HEADLINE>
<TEXT>


Aziz Yıldırım, stada kapasitenin üzerinde seyirci alındığını belirtti, "Bu maç tehir edilmeli ve bu konuda ne kadar kararlı olunduğu gösterilmeliydi. Ancak fırsat kaçtı" diye konuştu 


Sert açıklamalar 
FENERBAHÇE Başkanı Aziz Yıldırım, karşılaşma sonrası sert açıklamalar yaptı. Ali Sami Yen Stadı'nı uzun süre terketmeyen Yıldırım, "Galatasaray'ı tebrik ediyorum, iyi oynadı ve kazandı. Biz ise kötüydük. Daha önümüzde çok maç var. Yenmemiz veya yenilmemiz o kadar önemli değil. Burada üzüldüğüm bir olay oldu. Merdivenlerde insanlar vardı. Federasyon Başkanı'na söyledik, ama maçın oynanmasına izin verdi" diye konuştu. 

Galatasaray'ı suçladı 
TÜRK Futbolu'nun büyük bir fırsatı kaçırdığını kaydeden Aziz Yıldırım, "Bu maç tehir edilmeliydi. Ve tüm spor kamuoyuna bir mesaj verilmeliydi. Herşey değişebilirdi ama olmadı. Bugün dün Galatasaray yine taraftarlarına fazladan bilet dağıtmış. Maalesef bugün terör ve şiddetin devam etmesinin sağlandığı bir gece olarak anılacaktır. Türkiye'de artık şiddet ve terörü önleyemezsiniz. Çünkü zayıf kalıyorlar" dedi. 

Küfürlere sinirlendi 
HEM tribünlerden, hem de şeref tribününden maç boyunca küfür yediğini belirten Aziz Yıldırım, maç bitiminde Galatasaraylı yöneticilerle de tartıştı. VIP salonunda önce Asbaşkan Refik Arkan ile sert diyaloglara girdiği gözlenen Yıldırım'ı, daha sonra salona gelen İkinci Başkan Ergün Gürsoy da yatıştıramadı. Arkan, "Protokol tribününün yanındaki cam bölmenin arkasından bazı küfürler olmuş" ifadesini kullandı. 

Maçtan notlar 

Kulübe oyunu 
DAUM, konuk takıma tanınan kulübe seçme hakkını gündeme getirip, maç öncesi Galatasaray'ın oturduğu kulübeyi kaptı. Oyun başlarken klasik koltuklarına yönelen Sarı - Kırmızılı futbolcular, dördüncü hakemin uyarısı üzerine diğer kulübeye geçti. 

'Size hiç yakışmıyor' 
MANCHASTER maçının kahramanı Tuncay, dün stada gelişte otobüsten inerken, Galatasaraylı bir taraftarın sataşmasıyla karşılaştı. Sarı - Kırmızılı taraftar, "Ayağın kırılsın Tuncay" demesi üzerine genç futbolcu, "Size hiç yakışmıyor" karşılığını verdi. 

Ortega şampiyon 
BİR dönem Fenerbahçe forması da giyen Ortega'nın takımı Newell's Old Boys Arjantin'de şampiyonluğa ulaştı. Independiente'ye 2-0 mağlup olmasına rağmen şampiyonluk için çekiştiği rakibi V.Sarsfield'in evinde 1-1 berabere kalmasıyla Newell's Old Boys ipi göğüsledi. 

Planlama hatası 

Daum, Manchester maçının ardından Tuncay'ı, tek başına yaratmış gibi gösteren Menajer Erdinç Şehit'e göndermede bulundu, "Umarım Tuncay'ın bugünleri için de bir plan yapmıştır" diye konuştu 
YUSUF KOBAL 

'Onlar için önemliydi' 
BEŞİKTAŞ derbisinden sonra, Galatasaray karşısında da mağlup olan Fenerbahçe Teknik Direktörü Daum, yoğun maç trafiği ve eksiklerinin puan almalarına engel olduğunu belirtti. Deniz, Kemal, Hooijdonk ve Aurelio'nun yokluğunu hissettiğini vurgulayan Alman çalıştırıcı, "Bu tip maçlardan en az bir puan çıkarmayı öğrenmeliyiz. Rakibimizi ve Hagi'yi de maça daha iyi angaje oldukları için tebrik ederim. 3 puan onlar için çok önemliydi" dedi. 

'Bugünkü hali ' 
DAUM, Galatasaray karşısındaki yenilgiyi rakibin baskısına ve kendilerinin çok top kaybetmesine de bağladı. Alman hoca, Tuncay'ı tek başına yaratmış gibi gösteren menajeri Erdinç Şehit'e de gönderme yaptı. Fenerbahçe çalıştırıcısı şunları söyledi "Umarım Tuncay'ın bugünleri için de bir plan yapmıştır. Basın o menajerle Tuncay'ın bugünkü hali için de görüşsün. Onu Avrupa'nın büyük kulüplerinde oynayacak düzeye getirmeye çalışıyorum." 

Helikopter tuttular 

FENERBAHÇE Yönetimi, erkek basketbol takımının Bandırma'da Banvitspor ile oynadığı maçı izledikten sonra helikopterle Samandıra Tesisleri'ne geldi. Burada futbolcularla buluşan Başkan Aziz Yıldırım ve arkadaşları kafile ile birlikte Ali Sami Yen Stadı'na hareket ettiler. Sarı - Lacivertliler'i Mecidiyeköy'e kalabalık bir taraftar topluluğu uğurladı. 
TESİSLERİN önünde jandarma taraftarlara engel olmak istedi. Ancak Asbaşkan Murat Özaydınlı araya girerek yolun açılmasını sağladı. Ardından Takım otobüsüne Boğaziçi Köprüsü'ne kadar Fenerbahçeliler de eşlik etti. Yönetimi, stad kapısında Galatasaraylı yöneticiler karşıladı. İkinci Başkan Ergun Gürsoy, Fenerbahçeliler ile tek tek özel olarak ilgilendi. 


</TEXT>
</DOC>
