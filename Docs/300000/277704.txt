<DOC>
<DOCNO> 277704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun29.html </URL>
<DATE> 2004/10/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Şaron Yol haritası barış için tek plan 
</HEADLINE>
<TEXT>

     İsrail Başbakanı Ariel Şaron, ''yol haritası''nın, İsrail ile Filistin arasında ''sürerliği olan bir siyasi anlaşmaya doğru ilerlemeyi sağlayacak tek plan'' olduğunu belirtti. 
     Şaron hükümeti tarafından yayımlanan bildiride, ''Başbakan Ariel Şaron, iki taraf arasında sürerliği olan bir siyasi anlaşmaya doğru ilerlemeyi sağlayacak tek plan olan yol haritasını desteklemektedir'' denildi. 
     AB, ABD, BM ve Rusya'dan oluşan Ortadoğu Dörtlüsü tarafından hazırlanan yol haritası, artan şiddet olaylarıyla İsrail ve Filistin tarafının ihlalleri yüzünden şu ana kadar uygulanamadı. 
     
     Weisglass sözlerini geri aldı 

     Öte yandan, Ariel Şaron'un Danışmanı Dov Weisglass, Haaretz Gazetesi'nde yayımlanan söyleşisindeki ''Geri çekilme planının amaçlarından biri barış sürecini dondurarak, Filistin devletinin kurulmasını engellemektir'' sözlerini düzeltti. 
     İsrail radyosuna açıklama yapan Weisglass, gazetenin, sözlerinin tamamını yayınlamayarak, tırnak içinde verdiği bölümlerin yanlış anlamalara neden olduğunu savundu. 
     Weisglass, Haaretz'e, ''Geri çekilme planının amaçlarından biri, yol haritasındaki yükümlülükleri yerine getirmedikçe, Filistinlilerle diplomatik temaslarda bulunmamaktır'' dediğini söyledi. 
     Danışman Weisglass'ın, ''barış sürecini dondurarak, Filistin devletinin kurulmasını engellersiniz'' ifadesi İsrail'de sert tepkilere neden oldu. Sol eğilimli politikacılar, Weisglass'ın sözlerini ''büyük ayıp'' diye nitelerken, İşçi Partisi Lideri Şimon Peres, Weisglass'ı kınadı. ''Dünya dönüyor, durduramazsınız'' diyen Peres, ''Barış olmayınca güvenlik de olmaz'' şeklinde konuştu. 
     Yahad Partisi Lideri Yossi Beilin ise Başbakan Şaron'un geri çekilme planının ardındaki gerçek niyetin ortaya çıktığını belirterek, ''Bu da göstermiştir ki Şaron, barışın ortaklarından biri değil'' dedi. 
     
</TEXT>
</DOC>
