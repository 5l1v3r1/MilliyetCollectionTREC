<DOC>
<DOCNO> 276256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo02.html </URL>
<DATE> 2004/09/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Trabzonspor ve Athletic Bilbao'nun muhtemel 11'leri... 
</HEADLINE>
<TEXT>

     Futbolda UEFA Kupası 1. tur rövanş maçında İspanya'nın Athletic Bilbao takımıyla karşılaşacak Trabzonspor'da, teknik direktör Ziya Doğan, skor avantajının kendilerinde, saha, seyirci ve ortam avantajının ise Athletic Bilbao'da olduğunu söyledi. 
     Trabzonspor'un maç öncesi son antrenmanını yaptığı Sanmames Stadı'nda düzenlenen basın toplantısında konuşan Ziya Doğan, İspanya'ya büyük bir avantajla gelme imkanını kaybetmelerine rağmen yine de avantajlı olduklarını belirterek, ''Başlangıçta rakibin hızını kesip ilerleyen bölümlerde 1 veya 2 gol atıp turu geçmek istiyoruz'' dedi. 
     İlk maça oranla çok daha iyi bir Athletic Bilbao beklediklerini ifade eden Doğan, her iki takımın da çok forma olmasından dolayı zevkli bir maç olacağını söyledi. 
     Yarınki maça galip gelip turu geçmek için çıkacaklarını vurgulayan Ziya Doğan, şöyle konuştu 
     ''Futbolcularımın özgüvenlerini kazanması, Türk futbolunun Avrupa'da artı bir puan alması, Türk insanının beklentilerine karşılık verilmesi ve en önemlisi Trabzonspor'un gidebileceği yere kadar gidip daha büyük tecrübeler kazanmasını sağlamak açısından yarınki maç bizim için çok önemli.'' UEFA Kupası'nda 1985-86 sezonunda Atletic Bilbao'nun Beşiktaş'ı elediği maçlarda siyah-beyazlı takımın kadrosunda olmasına rağmen sakatlığından dolayı forma giyemediğini hatırlatan Doğan, yarınki maçın kendisi için nostalji olacağını belirterek, ''Benim için yarınki maçın nostalji olacağı bir gerçek. Çünkü kendimi geçmişi takip ediyor gibi hissediyorum. Sanki o günkü anılarımı tekrarlıyor gibiyim. Bu nostaljiyi yaşamaktan da mutluyum'' diye konuştu. 
     
     VALVERDE'NİN YORUMU 

     Athletic Bilbao Teknik Direktörü Ernesto Valverde ise bu tip maçlarda korku diye bir şeyin olmayacağını ifade ederek, ''Real Madrid'i yenmek elbette ki moral açısından önemliydi. Ama yarın karşımızda güçlü bir takım bekliyoruz. Özellikle ilerideki iyi futbolcularıyla tehlikeli kontratakları var'' dedi. 
     İspanyol teknik adam, ilk maçla ilgili olarak da, ''Sanki bir volkan patlamış gibiydi. Trabzon'da kentle takım çok iyi bütünleşmişti. Bu atmosfer bizi çok etkiledi. Yarınki maçta da taraftarımızdan aynı atmosferi yaşatmasını bekliyoruz'' diye konuştu. 
     Valverdes, yarınki maçın taktik detaylarını vermekten kaçınarak, ''Maç, dakikalara göre belli olur. Ona göre taktiğimiz değişir. Her iki takım da birbirini iyi tanıyor. Ama tanımak yetmez. Herkes Ronaldo'nun da nasıl futbol oynadığını biliyor. Ama o çıkıp yine de golünü atıyor'' diyerek sözlerini tamamladı. 
     Yarınki maçta Trabzonspor'un sahaya, Petkoviç, Emrah, Erdinç, D'Hane, Volkan, Gökdeniz, Hüseyin, Adem, Celalettin, Fatih, Mehmet Yılmaz muhtemel 11'i ile çıkması beklenirken, Athletic Bilbao'nun da Aranzubia, Iraola, Luiz Prieto, Morillo, Del Horno, Orbais, Etxeberria, Gurpegui, Ezquerro, Yeste, Urzais oluşan kadroyla mücedele etmesi bekleniyor. 
     
</TEXT>
</DOC>
