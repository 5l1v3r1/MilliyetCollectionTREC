<DOC>
<DOCNO> 299317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/dunya/axdun01.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac gönül aldı 
</HEADLINE>
<TEXT>


Fransa Cumhurbaşkanı, Brüksel'de elini sıkmadığı Erdoğan'a telefon ederek, destek mesajı verdi 

ABDULLAH KARAKUŞ Ankara 


Fransa Cumhurbaşkanı Jacques Chirac, Brüksel'deki AB zirvesi öncesi randevu vermediği, AB Konseyi'nin toplandığı salonda da elini sıkmadığı Başbakan Recep Tayyip Erdoğan'ı telefonla aradı. AB'nin Türkiye'ye müzakere tarihi vermesi nedeniyle Erdoğan'ı kutlayan Chirac, elinden gelen bütün desteği sağlayacağını söyledi. 
Erdoğan'ı telefonla arayan Chirac, Türkiye'nin müzakere tarihi almasını kutladı. Erdoğan, "Bundan sonraki süreçte, elimizden gelen bütün gayreti ve desteği sağlayacağız" diyen Chirac'a, AB süreciyle ilgili bazı sıkıntıların diyalog yoluyla çözülebileceğini söyledi. 

Blair'i aradı 
Erdoğan, dün akşam AB zirvesinde Türkiye'ye destek çıkan İngiltere Başbakanı Tony Blair'e teşekkür telefonu açtı. Blair de, Erdoğan'a, "Zirvede çok cesur kararlar aldınız, sizi kutlarız. Zirve olumlu sonuçlandı. Biz memnunuz. Sizi Tebrik ediyoruz" dedi. 


</TEXT>
</DOC>
