<DOC>
<DOCNO> 277823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur10.html </URL>
<DATE> 2004/10/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kardeşi gibi sevdiğini söyleyip öldürdü, sonrada 'arıza yaptı' dedi 
</HEADLINE>
<TEXT>

     Fatih KARAÇALI ADANA, DHA 
ADANA'da cinayete kurban giden kuruyemişçi Şenol Çatak'ın katil zanlısı Mustafa Can Tubluk yakalandı. Çatak'ın, kan davası nedeniyle katili Tubluk'u hasımlarına gözdağı vermek için koruma olarak tuttuğu anlaşıldı. Korumalığını yaptığı 47 yaşındaki Çatak'ı, 8 yerinden bıçaklayarak öldüren 25 yaşındaki Tubluk, polisin yaptırdığı tatbikatta ilginç savunmasıyla dikkat çekti. Çatak'ı ağabeyi gibi sevdiğini söyleyen katil zanlısı "Arıza yapmıştı, bu yüzden öldürdüm'' dedi. 
     Sakarya Mahallesi 25 sokakta geçtiğimiz Haziran ayında Şenol Çatak'ı bıçaklayarak öldürdüp kaçan bıçakla yarama suçundan poliste kaydı bulunan Tubluk, geçen Cumartesi gecesi Cinayet Bürosu ekiplerince yakalandı. Adam öldürmek suçundan gıyabi tutuklama kararıyla aranan Tubluk'a olay yerinde tatbikat yaptırıldı. 
     Espri yaparak dikkat çeken katil zanlısı Tubluk, olay yerinde cinayeti nasıl işlediğini anlattı. Narlıca Mahallesi'ndeki evinden çıktıktan sonra, Şenol Çatak'ın yanına gitmek için olayın meydana geldiği sokağa girdiğini söyleyen Tubluk, "Şenol Çatak'la karşılaştık. Tokalaşıp konuşmaya başladık. Bu sırada cebinden çakıyı çıkartıp bana salladı. Ben de eğilip bıçaktan korunduktan sonra yumruk atarak yere düşürdüm. Sonra da hem kendi cebimdeki bıçağı, hem de onun elinden düşen çakıyı eğilip aldım. Ayağa kalkıyordu, saplamaya başladım. Bu sırada geri geri giderek duvarın yanında park halindeki arabanın kenarına düştü. Sonra da kaçtım'' diye konuştu. 
     Sol elindeki gül dövmesi nedeniyle tanınarak yakalanan ve üzerinden 6'ıncı Zırhlı Tugay Komutanlığın'dan Tamer Girici adına düzenlenmiş sahte terhis belgesi bulunan Tubluk, ekip arabasına bindirilerek olay yerinden uzaklaştırıldı. Cinayeti neden işlediğini soran basın mensuplarına, "Biz onunla kardeş gibiydik. Ama arıza yaptı, teknik arıza nedeniyle öldü'' açıklamasını yapan Tubluk, cezaevine gönderildi. 
     Güzelyalı Mahallesi'nde daha önceden yaşanan bir cinayet olayı nedeniyle Şenol Çatak, Mustafa Can Tubluk'u koruma olarak tutmuş ve yanında dolaştırmaya başlamıştı. Sakarya Mahallesi 25 sokakta meydana gelen olayda, Mustafa Can Tubluk, sürekli yanında dolaşıp korumalığını yaptığı Şenol Çatak'ı 8 bıçak darbesi vurarak öldürmüştü. 
     
</TEXT>
</DOC>
