<DOC>
<DOCNO> 283599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/ekonomi/eko03.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ticaretin devleri Tofaş'ı seçti 
</HEADLINE>
<TEXT>


Fiat Auto, Peugeot Citroen Grubu ve Tofaş, yeni bir hafif ticari araç modelinin geliştirilerek Bursa'da üretilmesine ilişkin bir niyet mektubu imzaladılar 

EKONOMİ SERVİSİ 

Fiat Auto, PSA Peugeot Citroen Grubu ve Tofaş Türk Otomobil Fabrikası AŞ arasında, Bursa'da üretilecek yeni bir hafif ticari aracın geliştirilmesine ilişkin fizibilite çalışmalarına başlanmasıyla ilgili niyet mektubu dün imzalandı. 
Tofaş'ın Bursa fabrikasında yeni bir modelin üretimi için çalışmalar yapıldığı biliniyordu. Fiat'ın 2000 yılı sonlarında üretimini Tofaş'a verdiği Doblo modelinin başarılı sonuçlar vermesi, Türkiye'nin Fiat'ın stratejik merkez olarak gördüğü ülkeler arasında yer almasını sağlamıştı. 
Tofaş CEO'su Diego Avesani, geçtiğimiz aylarda yaptığı açıklamalarda, Bursa'daki fabrikaya üç yıl içinde 390 milyon euro'ya yakın yatırım yapmayı planladıklarını, üretim kapasitesini de 250 binden 300 bine çıkaracaklarını söylemişti. Avesani, üretim artışıyla birlikte 650 kişilik ek istihdam artışına gidilebileceğine dikkat çekmişti. Bu yıl 750 milyon dolarlık ihracat yapmayı hedefleyen Tofaş, yeni modelin üretime alınmasıyla birlikte, ihracat rakamlarını katlamayı hedefliyor. Tofaş, Doblo'nun yanı sıra Albea, Palio ve Marea'nın üretimini de sürdürüyor. 

Ortaklık eski 
PSA Peugeot Citroen Grubu'nun, Fiat Auto ile uzun yıllardır ticari araç ortaklığı bulunuyor ve İtalya ile Fransa'daki fabrikalarında hafif ticari araç üretimini sürdürüyorlar. Firmalar 2005'den sonra üretilmeye başlanacak iki yeni hafif ticari araç serisi için 1.7 milyar euro ortak yatırım yapmayı da karara bağlamış durumda. 


</TEXT>
</DOC>
