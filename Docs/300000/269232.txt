<DOC>
<DOCNO> 269232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonspo11.html </URL>
<DATE> 2004/09/05/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
'12 Dev Adam' Bosna Hersek yolcusu... 
</HEADLINE>
<TEXT>

     34. Avrupa Basketbol Şampiyonası Eleme Grubu ilk maçında 8 Eylül Çarşamba günü deplasmanda Bosna-Hersek ile karşılaşacak A Milli Takım, yarın uçakla Sarajevo'ya gidecek. 
     Antrenör Bogdan Tanjeviç yönetiminde Abdi İpekçi Spor Salonu'nda yaptıkları antrenmanla hazırlıklarını sürdüren milli takımda, dizinde sakatlığı bulunan Cevher Özer, Bosna-Hersek maç kadrosundan çıkarıldı. Cevher'in tedavisinin İstanbul'da devam edeceği bildirildi. 
     ABD'de bulunan Hidayet Türkoğlu ise yarın Münih'e gelecek ve 7 Eylül Salı günü Sarajevo'ya geçecek. 
     Bu arada, takımla birlikte idmanlara başlayan Serkan'ın durumunun iyi olduğu, bu oyuncunun belindeki sakatlık nüksetmezse Bosna-Hersek maçında forma giyebileceği kaydedildi. 
     
     RASİM KADROYA DAHİL EDİLDİ 
     İrlanda'da dörtlü turnuvaya katılan milli takım kadrosunda yer alan Rasim Başak, Bosna-Hersek maçı kadrosuna dahil edildi. 
     İstanbul'a bu akşam dönecek olan Rasim'in A Milli Takım kadrosuna katılacağı bildirildi. 
     Bosna-Hersek maçının 14 kişilik kadrosunda şu oyuncular yer alıyor 
     Ermal, Kerem Gönlüm, Mehmet, Fatih, Barış, Pastal, Ender, Kerem Tunçeri, İbrahim, Cenk, Serkan, Hüseyin, Hidayet, Rasim. 
     
</TEXT>
</DOC>
