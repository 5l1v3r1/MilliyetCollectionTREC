<DOC>
<DOCNO> 270360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun40.html </URL>
<DATE> 2004/09/09/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
11 Eylül, ceninleri bile etkilemiş 
</HEADLINE>
<TEXT>

     ABD'de yapılan bir araştırma, 11 Eylül 2001 terörist saldırılarının ana rahmindeki ceninleri bile etkilediğini ortaya koydu. 
     Terörist saldırının gerçekleştirildiği sırada New York Manhattan'daki Dünya Ticaret Merkezi yakınlarında oturan hamile kadınların hamileliklerinin daha kısa sürdüğü ve doğan çocukların normalden daha hafif ve daha kısa oldukları belirlendi. 
     Columbia Üniversitesi ve Beth Israel Tıp Merkezi araştırmacılarının bu bulgularını yorumlayan doktorlar, ana rahmindeki bebeklerin, 11 Eylül'de yıkılan Dünya Ticaret Merkezi'nin zehirli kalıntıları ve tozlar ile saldırı sonucu annelerinin yaşadığı stres ya da her ikisinden aynı anda etkilenmiş olabileceklerini kaydettiler. 
     11 Eylül 2001 tarihinde Dünya Ticaret Merkezi'nin çevresinde yaklaşık 3 kilometre çapındaki bir alanda yaşayan 300 kadın üzerinde yapılan araştırmanın sonuçlarına göre, bu kadınların bebekleri, daha uzaklarda yaşayan annelerin bebeklerine göre daha kısa ve daha az kiloda doğdu. 
     Söz konusu çevrede doğan bebeklerin 150 gram daha hafif ve 2,5 santimetre daha kısa doğdukları, kadınların ortalama 3,6 gün daha erken doğum yaptıkları ifade edildi. 
     Araştırmanın sonuçları, Environmental Health Perspectives isimli bir internet dergisinde yayınlandı. 
     
</TEXT>
</DOC>
