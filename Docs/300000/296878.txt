<DOC>
<DOCNO> 296878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur10.html </URL>
<DATE> 2004/12/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Öğretmen öğrenciyi sopayla hastanelik etti 
</HEADLINE>
<TEXT>

     
     Adnan AVUKA MARDİN, DHA 
     

MARDİN'in Savur İlçesi Sürgücü Beldesi'nde ilköğretim okulu öğrencisi 9 yaşındaki Rojan Budak'ı döverek hastanelik ettiği öne sürülen öğretmen Ahmet Ayan hakkında idari soruşturma başlatıldı. 
     İddiaya göre, Sürgücü İlköğretim Okulu'nda önceki gün nöbetçi olan öğretmen Ahmet Ayan, tenefüste arkadaşlarıyla oyun oynayan 3'üncü sınıf öğrencisi Rojan Budak'ı, yaramazlık yaptığı gerekçesiyle sopayla dövdü. Başından sopa darbesi alan ve baygınlık geçiren minik Budak, okula gelen ailesi tarafından Mardin Devlet Hastanesi'ne götürüldü. Acil Servis'te serum verilerek bir süre müşahade altında tutulan Rojan Budak, aynı gece taburcu edildi. Olaya sinirlenerek okula gidip dayakçı öğretmen Ahmet Ayan'ı dövmek isteyen baba M. Reşit Budak, jandarma tarafından kısa bir süre gözaltına alındıktan sonra serbest bırakıldı. 
     Mardin Milli Eğitim Müdürü Selim Uran, olayla ilgili inceleme yapmak üzere 2 yardımcısını Sürgücü İlköğretim Okulu'na gönderdiğini belirterek, öğretmen Ahmet Ayan hakkında idari soruşturma başlatıldığını bildirdi. 
     Bu arada, sağlık durumu iyi olduğu bildirilen minik Rojan'ı olaydan sonra yalnız bırakmayan anne Kerime Budak, "Bu okula benim 4 çocuğum daha gidiyor. Bu olaydan sonra göndermemeyi düşünüyorum. Çünkü onlar da bu korkuyu yaşayacak. Biz çocuklarımızı cahil kalmamaları için okula gönderiyoruz, dayak yemesi için değil'' diye konuştu. 
     
</TEXT>
</DOC>
