<DOC>
<DOCNO> 252736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonyas03.html </URL>
<DATE> 2004/07/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Candan Erçetin, Londra Türk Müzik Festivalinde... 
</HEADLINE>
<TEXT>

     Pop müziği sanatçısı Candan Erçetin, Londra Türk Müzik Festivali çerçevesinde dün akşam verdiği konserle büyük beğeni topladı. 
     İki bölümden oluşan konserinde ''Türk filmi şarkıları'' adını verdiği çok sayıda eski eseri sunan Erçetin, Fransızca şarkılar ve albümlerindeki diğer şarkıları da söyledi. 
     Tarihi Hackney Empire tiyatrosunda sahneye çıkan sanatçı, kendisine coşkuyla eşlik eden Türk ve İngiliz izleyicilere, ''Gerçekten çok güzel bir koro bu. İngiltere size vize verirken müzik sınavından mı geçiriyor'' diye espri yaptı. 
     Konseri sırasında iki ayrı kıyafet giyen sanatçı, ''konsantrasyonunu etkilediği'' gerekçesiyle gazetecilere sadece bir şarkıda fotoğraf çekme izni verdi. 
     
</TEXT>
</DOC>
