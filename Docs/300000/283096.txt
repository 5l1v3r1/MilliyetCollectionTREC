<DOC>
<DOCNO> 283096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun19.html </URL>
<DATE> 2004/10/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
ABD askerlerine intihar saldırısı 
</HEADLINE>
<TEXT>

     Irak'ın batısındaki Kaldiye kenti yakınlarında, Amerikan askerlerini taşıyan bir konvoya intihar saldırısı düzenlendiği bildirildi. 
     Polis ve görgü tanıkları, patlama nedeniyle konvoydaki çok sayıda aracın tahrip olduğunu ve ölen Amerikalı askerler bulunduğunu söyledi. 
     Amerikan ordusu, saldırıyla ilgili bir açıklama yapmadı. 
     
     KERKÜK'TE SABOTAJ 
     Öte yandan, Irak'ın kuzeyindeki Kerkük kentindeki petrol sahalarını Beyci rafinerisine bağlayan boru hattında bu sabah patlama meydana geldi. 
     Sabotajın Yumurtalık terminaline petrol sevkıyatına olumsuz etkisi olmadığı bildirildi. 
     Irak polisi, saat 07.45'te Kerkük'ün 25 km batısında meydana gelen patlamanın ardından itfaiye ekiplerinin yangını kontrol altına almaya çalıştıklarını belirtti. 
     Sabotajın, Türkiye'ye hampetrol sevkıyatına ve diğer boru hatlarını besleyen rafinerinin üretimine etkisi olmadı, Kerkük'ü Tikrit ve Musul'a bağlayan karayolunda ise trafiğin aksamasına neden oldu. 
     Beyci rafinerisinin yerel akaryakıt gereksinimini karşıladığı ve elektrik santrallerine yakıt sağladığı belirtildi. 
     
</TEXT>
</DOC>
