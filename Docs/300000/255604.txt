<DOC>
<DOCNO> 255604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun28.html </URL>
<DATE> 2004/07/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Bulgaristan rehine şokundan kurtulamadı Tam bir kabus yaşıyoruz 
</HEADLINE>
<TEXT>

     Irak'ta 28 Haziran'da Tevhid ve Cihat Cemaati adlı örgüt tarafından rehin alınan iki Bulgar TIR şoföründen birinin önceki gün başı kesilerek öldürülmesi Bulgaristan'da tam bir şok etkisi yarattı. 
     Bulgar gazetelerinde bugün yer alan yorumlarda olay ''vahşet'' olarak nitelendirilirken, diğer Bulgar rehinenin de aynı şekilde öldürülmesi endişesi dile getirildi. 
     Ülkenin en yüksek tirajlı gazetesi ''Trud'', başı kesilerek öldürülen Georgi Lazov adlı şoförün 6 yaşındaki kızı Mariya'nın büyük bir fotoğrafını yayımlayarak, ''Katiller, Bu Gözlere Bakın. Cesaretiniz Varsa Maskelerinizi Çıkarın'' başlığını kullandı. 
     Haberde, Bulgaristan'ın olay karşısında tam bir kabus yaşadığı belirtilerek, ''Eğer teröristlerin karşısında geri adım atarsak onların galibiyetini kabul etmiş oluruz'' ifadesi kullanıldı. 
     Gazetede, Bulgar makamlarının gösterdiği çabaların Lazov'un hayatını kurtarmaya yetmediği kaydedilerek, ''Elimiz kolumuz bağlı bekliyoruz'' yorumu yapıldı. 
     Bulgaristan'ın ikinci büyük gazetesi ''24 Çasa'' 24 saat da yine küçük Mariya'nın fotoğrafına tam sayfa yer vererek, ''Özür dileriz Mariya, denediler ama başaramadılar'' diye yazdı. 
     Haberde, İçişleri Bakanlığı Genel Sekreteri General Boyko Borisov'un Irak'a rehineleri kurtarmak için fidye götürdüğü de iddia edildi, ancak gazetenin bu iddiası Borisov tarafından yalanlandı. 
     Standart gazetesi ise manşetten yayınladığı haberde, ''Birkaç Saate Kadar İkinci Bir Ölüm Haberi Gelebilir'' başlığını kullandı. 
     Gazetede yer alan ''Avrupa'nın Tek Aptalı Biz miyiz '' başlıklı yorumda da Başbakan Simeon Sakskoburgotski'nin iktidara gelmeden önce Arap dünyası ile şahsi yakın ilişkiler içinde olduğunu söylediği hatırlatılarak, ''Ancak bu da büyük bir yalan çıktı. Bu yakın ilişkiler hiçbir işe yaramadı'' ifadesi kullanıldı. 
     
</TEXT>
</DOC>
