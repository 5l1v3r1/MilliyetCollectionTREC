<DOC>
<DOCNO> 263182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo25.html </URL>
<DATE> 2004/08/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İbrahim Toraman galibiyetten emin... 
</HEADLINE>
<TEXT>

     Birinci Süper Futbol Ligi'nde 15 Ağustos Pazar günü Ankara'da Gençlerbirliği ile karşı karşıya gelecek Beşiktaş'ta futbolcular, karşılaşmayı kazanacaklarını söylediler. 
     Beşiktaş Kulübü'nün resmi internet sitesine açıklamalarda bulunan genç oyunculardan İbrahim Toraman, Gençlerbirliği'nin güçlü bir takım olduğunu belirterek, ''Gençlerbirliği'ni fazla anlatmaya gerek yok. Son yıllarda ligde ve Avrupa kupalarında ciddi başarıları var. Biz geçen hafta lige istediğimiz gibi bir başlangıç yapamamıştık. Kesinlikle zor bir maç olacak. Takım olarak bu karşılaşmanın öneminin farkındayız ve maça mutlak 3 puan parolasıyla çıkacağız. Gençlerbirliği'nin iyi takım olduğunu kabul etmemize rağmen bizim de Beşiktaş olduğumuzu kimse unutmasın. Başkent ekibini yenerek, ligdeki çıkışımızın startını vereceğimize inanıyorum'' diye konuştu. 
     Takımın savunma oyuncularından Mustafa Doğan ise Ankara'daki maçta taraftar desteğine ihtiyaçları olduğunu ifade ederek, şunları söyledi 
     ''Gençlerbirliği, güçlü ve oturmuş bir kadroya sahip. Bütün takımlar için her zaman zorlu bir deplasman olan Ankara'da elimizden gelen mücadelenin en iyisini sahaya yansıtarak, galip geleceğimize inanıyorum. Yeni bir ekip olmamıza rağmen, kendimize güvenimiz tam. Başkentteki taraftarlarımızın da desteğini arkamıza alarak, bu maçtan galibiyetle ayrılacağız.'' 
     
</TEXT>
</DOC>
