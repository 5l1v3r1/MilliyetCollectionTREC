<DOC>
<DOCNO> 286923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur07.html </URL>
<DATE> 2004/11/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İçinde 40 milyarlık ziynet eşyası bulunan çantayı sahibine teslim etti 
</HEADLINE>
<TEXT>

     Atatürk Havalimanı'nda Hakan Can adlı uçuş emniyet görevlisi, Zürih-İstanbul seferini gerçekleştiren Türk Hava Yolları THY uçağında bulduğu ve içinde 40 milyar lira değerinde ziynet eşyası ile döviz olan çantayı sahibine teslim etti. 
     Uçaklarda sefer öncesi ve sonrası güvenlik kontrolü yapan 35 yaşındaki Hakan Can, Zürih-İstanbul seferini tamamlayan uçağa yolcular ayrıldıktan sonra girdi. 
     Can, kontrolü sırasında, ekonomi sınıfında 14-C numaralı koltuk üzerinde bir çanta olduğunu fark etti. 
     Çantanın içinde çeşitli ziynet eşyası ile bir miktar döviz bulunduğunu gören Can, telsiz aracılığıyla yetkililerden söz konusu koltukta oturanın Ali Polat adlı yolcu olduğunu öğrendi. 
     Hakan Can, daha sonra Dış Hatlar Terminali geliş katında valizlerini bekleyen Polat'ı bularak, çantasını teslim etti. 

     
</TEXT>
</DOC>
