<DOC>
<DOCNO> 294994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur05.html </URL>
<DATE> 2004/12/05/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Borell, Diyarbakır'a gitti... 
</HEADLINE>
<TEXT>

     TBMM Başkanı Bülent Arınç'ın konuğu olarak Türkiye'yi ziyaret eden Avrupa Parlamentosu AP Başkanı Josep Borrell Fontelles ve beraberindeki heyet, Diyarbakır'a gitti. 
     Atatürk Havalimanı'na sabah saatlerinde gelerek yaklaşık 20 dakika Devlet Konukevi'nde bekleyen Borrell ve beraberindeki heyet, 07.15'te THY'ye ait bir uçakla Diyarbakır'a hareket etti. 
     Borrell ile beraberindekiler havalimanından ilgililerce uğurlandı. 
     
     "Güneydoğu ile ilgili yanlış anlamalar var" 
     AP Başkanı Joseph Borrell'in Basın Sözcüsü Jacques Nancy, Borrell'in Diyarbakır'a gideceğini, çünkü AB'de Türkiye'nin güneydoğusu ile ilgili yanlış anlamalar olduğunu düşündüğünü söyledi. 
     Nancy, "Avrupa Parlamentosu Başkanı Borrell, Diyarbakır'a gidiyor, çünkü AB'de Türkiye'nin güneydoğusu ile ilgili anlayış eksiklikleri ve bazı yanlış anlamalar olduğunu düşünüyor... 
     "Bu nedenle Borrell, durumu kendi gözleriyle görmek istedi. Bunu yapıyor, çünkü, daha sonra gördüklerini parlamentoya ve Avrupalılara anlatmak istiyor" diye konuştu. 
     Diyarbakır ziyaretinin son derece dengeli bir ziyaret olacağını dile getiren Nancy, Borrell'in orada bölge yetkilileri, yerel makamlar ve sivil toplum örgütleriyle görüşeceğini ifade etti. 
     
     "İlk kişi Borrell değil" 
     Nancy, zaten oraya giden ilk kişinin Borrell olmayacağını, AB'nin genişlemeden sorumlu eski üyesi Verheugen'in de birkaç ay önce oraya gittiğini, bazı AP parlamenterlerinin de Diyarbakır'ı ziyaret ettiğini hatırlattı. 
     Bu açıklamanın sabahki protestoyla bir ilgisi olup olmadığının sorulması üzerine de Nancy, "Diyarbakır'a neden gittiğini açıklamak istedik. Bu şekilde Diyarbakır'a neden gittiğinin gerçek nedenlerini sunabileceğimizi düşündük. Gördüğümüz kadarıyla bazı yanlış anlamalar var" diye konuştu. 
     
     Bartholomeos ile görüştü 
     Avrupa Parlamentosu Başkanı Josep Borrell, dini cemaatlerin temsilcileriyle bir araya geldi. Fener Rum Patrikhanesi'ne gelişinde Metropolit Meliton tarafından karşılanan Borrell, Patrik Bartholomeos ile yaklaşık 15 dakika görüştü. 
     Borrell, daha sonra Metropolit Meliton, Türkiye Hahambaşısı İshak Haleva, Süryani Kadim Kilisesi İstanbul Metropoliti Yusuf Çetin ve Süryani Katolik Cemaati Temsilcisi Yusuf Sağ'ın da aralarında bulunduğu dini cemaatlerin temsilcileriyle yaklaşık bir saat süren bir görüşme gerçekleştirdi. 
     
     Borrell "Çok ilginç bir görüşme gerçekleştirdik" 
     Çıkışta gazetecilere açıklama yapan Borrell, "çok ilginç bir buluşma gerçekleştirdik. Türkiye'de yaşayan Müslüman olmayan din temsilcileriyle bir saatten fazla süre birlikte olduk. Avrupa Parlamentosu'nun her türlü düşünce, din özgürlüğü uygulamaları konusundaki bağlılığını ilettim" dedi. 
     
     Patrikhane önünde 'ekümenik' protestosu 
     Borrell'in Patrikhane'yi ziyaretinden bir süre önce MHP Fatih İlçe Teşkilatı üyesi bir grup, Patrik Bartholomeos için 'ekümenik' sıfatının kullanılmasını protesto etmek amacıyla Patrikhane'ye doğru yürümek istedi. 
     Polisin yürümelerine izin vermediği gruptakiler, Patrikhane yakınındaki bir sokakta basın açıklaması yaptıktan sonra dağıldı. 
     
</TEXT>
</DOC>
