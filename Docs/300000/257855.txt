<DOC>
<DOCNO> 257855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/soneko08.html </URL>
<DATE> 2004/07/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şener Türkiye geneline yönelik isabetli projeleri ayağa kaldıracağız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, hükümet olarak kalıcı işler yapmaya ve Türkiye'de istikrarı kurmaya çalıştıklarını belirterek, ''Tüm Türkiye geneline yönelik isabetli, gerekli projeleri ayağa kaldıracağız'' dedi. 
     Çeşitli incelemelerde bulunmak üzere Sivas'a gelen Devlet Bakanı ve Başbakan Yardımcısı Şener ile Enerji ve Tabii Kaynaklar Bakanı Hilmi Güler, ilk olarak Sivas Valisi Hasan Canpolat'ı makamında ziyaret ettiler. 
     Daha sonra Güler ile birlikte Atatürk Kongre ve Etnografya Müzesi bahçesinde düzenlenen, Sivas Doğalgaz Dağıtım Projesi'nin ilk kaynak törenine katılan Şener, burada yaptığı konuşmada büyük ve önemli değişikler ile ülkeler, iller arasındaki refah farklarının çok öteden gelen, yılların birikimlerin sonucu olarak ortaya çıktığını söyledi. 
     
     ''GÜNÜ KURTARMA PEŞİNDE DEĞİLİZ'' 

     Seçmeni yanıltma, günü kurtarma, hemen ortaya çıkacak hızlı değişim görüntüleriyle kamuoyunu oyalama peşinde olmadıklarını belirten Şener, şunları kaydetti 
     ''Bakın bugün burada bir törende biraradayız. Sivas doğalgaza kavuşacak. Ama şu noktaya gelmiş olmamız bile bugünün icraatı değildir. Hatırlayın 1996-1997 yılında 54'üncü Cumhuriyet hükümetinde maliye bakanıyken, o hükümet İran ve Türkmenistan doğalgazını Türkiye'ye getirmek için bir anlaşma yapmıştır. O gün alınan kararlar ve yapılan anlaşmalar sonucu Türkmenistan, İran doğalgazı Ağrı, Erzurum, Erzincan ve Sivas'tan geçmek suretiyle Anadolu'ya taşınmıştır. O zaman verilen bir karar ve atılan bir adım, bugün Sivas'ta hayırlı bir işin ortaya çıkmasını sağlamıştır.'' Bugün yapılmakta olan pekçok işin de aynı şekilde bugünün Sivası'nı ve Türkiyesi'ni kurtaracağı gibi, geleceğin Sivası'nı ve Türkiyesi'ni de kurtaracağını dile getiren Şener, ''Türkiye'nin rekabet gücünü artırmadan, rasyonel, ekonomik olan ve geleceğe hitap eden projeleri hayata geçirmeden, Türkiye'nin varlığını uluslararası camiada güçlü olarak devam ettirmesi de mümkün değildir. Kalıcı işler yapmaya ve Türkiye'de ekonomik istikrarı kurmaya çalışıyoruz. Tüm Türkiye geneline yönelik isabetli, gerekli projeleri ayağa kaldıracağız'' diye konuştu. 
     
     ''ELEKTRİĞE 20 AYDIR ZAM YAPILMIYOR'' 

     Enerji ve Tabii Kaynaklar Bakanı Hilmi Güler ise, Aşık Veysel'in dediği gibi uzun ince, biraz da dikenli, telli, arızalı ve engebeli yollarda gittiklerini belirterek, ''Bunları temizleye temizleye gidiyoruz ve bilhassa ekonomide, sayın başbakan yardımcımızın yönetimindeki ekonomide gayet başarılı bir şekilde sürdürüyoruz'' dedi. 
     Doğalgazın önceleri el ve cep yakan bir yakıt türüyken, yaptıkları anlaşmalarda daha cazip hale geleceğini kaydeden Güler, şöyle devam etti 
     ''Biliyorsunuz enerji konusunda yerli kaynaklara, barajlara ve suya verdiğimiz önem sonucunda önemli neticeler aldık. Örneğin daha evvel otomatik olarak elektriğe zam yapılırken, 20 aydır yaptığımız başarılı çalışmalarla bir enerji yönetimi sürdürüyoruz, elektrikte zam olmadığı gibi indirimler yaptık. Bunu da faturalarınızda hissedebiliyorsunuz, demek ki olabiliyormuş.'' Güler, 7 milyon 700 bin ton kömürle tekrar piyasaya gireceklerini belirterek, bunun 3 milyon tonunun piyasada ucuz, paketlenmiş ve yıkanmış kömür olarak geleceğini, 2 milyon tonunun da fakir ve fukaraya Sosyal Yardımlaşma ve Dayanışma Fonu'nun da desteğiyle, yardım olarak dağıtılacağını bildirdi. 
     
     60 YERLEŞİM MERKEZİNE DOĞALGAZ GELECEK... 

     Sivas dahil 60 yerleşim merkezine illere ve ilçelere doğalgaz geleceğini belirten Güler, şunları söyledi 
     ''Doğalgazla tanıştığınız 17 yıl içinde döşenen çelik borunun miktarı 5 bin kilometre, biz ise 17 ayda 4 bin 500 kilometre çelik boru döşeyeceğiz. Doğalgazın elektrik üretiminden ziyade, hava kirliliğiyle mücadelede kullanılmasını arzu ediyoruz. Dağ taş rüzgar enerjisi tribünleriyle donanacak. Küçük hidroelektrik santrallerden, her yükseltiden enerji üretiminde yararlanacağız. Güneş enerjisi, jeotermal enerji de bu noktada ülkemizin çok önemli avantajlarından biri olarak, enerji üretiminde kullanılacak.'' Sivas'ta tespit edilen altın ve gümüş rezervleri olduğuna da dikkat çeken Güler, bu konuda çalışmalar yapılarak, altın konusunda Sivas'ın önemli bir merkez haline getirileceğini kaydetti. 
     Konuşmaların ardından, Şener ve Güler çelik boruya kaynak yaparak doğalgaz çalışmalarını başlattı. 
     
</TEXT>
</DOC>
