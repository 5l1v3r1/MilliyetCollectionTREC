<DOC>
<DOCNO> 258079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur17.html </URL>
<DATE> 2004/07/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Van Valisi'nin korumalarının aracı kaza yaptı 2 polis yaralı 
</HEADLINE>
<TEXT>

     Van Valisi Hikmet Tan'ın korumalarının bulunduğu araç takla attı. Kazada 2 polis memuru yaralandı. 
     Vali Tan, Köy Hizmetleri İl Müdürü Ferit Dağdeviren ile merkeze 45 kilometre uzaklıktaki Akşit köyündeki 10 kilometrelik stabilize yol çalışmalarını inceledikten sonra Karagündüz köyüne hareket etti. 
     Vali Tan'ın aracını takip eden polis memuru Sedat Kaplan yönetimindeki 65 EF 217 plakalı içinde korumaların bulunduğu arazi jipi, Akşit köyü çıkışında, 8 metrelik uçurumdan şarampole yuvarlanarak takla attı. 
     Sedat Kaplan ile koruma Alaattin Etyemez, hafif yaralı olarak araçtan kendi çabaları ile çıkarak, kazayı telefon ve telsizle polis merkezine haber verdi. 
     Yaralı polislere ilk müdahaleyi basın mensuplarının yaptığı kazada, aracın infilak edebileceği ihtimali nedeniyle içindeki silah ve diğer malzemeleri de yine basın mensupları çıkararak kaza yerinden uzaklaştırdı. Kazayı duyar duymaz olay yerine gelen Tan, korumaların sağlık durumunu öğrendikten sonra, ''Bombalı saldırıdan ben ve korumalarım yara almadan kurtulduk, bugünkü kazada da korumalara bir şey olmaması Allah'ın bir lütfudur. Allah daha büyük kazalardan bizleri korusun'' dedi. 
     Kaza hakkında bilgi alan ve kazayı Emniyet Müdürü Tacettin Kurt'a telefonla bildiren Tan, programına kaldığı yerden devam etti. 
     Kaplan ve Etyemez ise Yüzüncü Yıl Üniversitesi Tıp Fakültesi Araştırma Hastanesi'ne kaldırıldı. 

     
</TEXT>
</DOC>
