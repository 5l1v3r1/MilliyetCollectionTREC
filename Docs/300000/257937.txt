<DOC>
<DOCNO> 257937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/ekonomi/eko01.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz eşya satışları yüzde 103 yükseldi 
</HEADLINE>
<TEXT>


Talep canlanmasının ve tüketici güveninin göstergesi olan beyaz eşya satışları haziranda yüzde 103 arttı. Yılın ilk yarısında üretim ve satışları yükselen sektörün hızının ikinci yarıda kesilebileceği tahmin ediliyor 

EKONOMİ SERVİSİ 

Beyaz eşya sektörü, yılın ilk yarısını üretim, iç satış ve ihracat rakamlarında önemli artışlar kaydederek kapattı. Sadece haziran ayında sektörün toplam iç satış artışı yüzde 103'ü buldu. Geçen yıl haziranda 260 bin 477 ürünün üretildiği sektörde bu yıl aynı dönemde 531 bin 315 adetlik üretim oldu. 
Türk Beyaz Eşya Sanayicileri Derneği'nin açıkladığı verilere göre bu yılın ilk yarısında sektörün dört ana ürünü olan buzdolabı, çamaşır makinesi, bulaşık makinesi ve fırın üretimi geçen yılın aynı dönemine göre yükseldi. En çok üretim artışı yüzde 85.46 ile çamaşır makinesinde olurken, onu yüzde 38.32 ile buzdolabı, yüzde 33.56 ile çamaşır makinesi ve yüzde 26.14 ile fırın izledi. Her dört üründe üretim rakamları, toplam satışın altında kaldı. Yani beyaz eşya üreticileri ilk yarıda ürettiklerinin hepsini sattılar, hatta bir miktar stok da erittiler. 
İç satış artışı ise üretim artışının çok üzerine çıktı. İlk yarıda iç pazarda satışı en çok artan ürün yine çamaşır makinesi oldu. İç pazarda çamaşır makinesi satışları geçen yılın aynı dönemine göre yüzde 102.99 arttı. Bu dönemde bulaşık makinesi satışları yüzde 76.95, fırın satışı yüzde 72.05, buzdolabı satışı yüzde 51.89 yükseldi. 

İhracatta artış sürdü 
İhracat alanında yaptıkları yatırımlar ile her geçen gün ulaştıkları pazarları genişleten beyaz eşya üreticileri bu alandaki büyümelerini yılın ilk yarısında da sürdürdüler. İhracat artışları gerek üretime, gerekse iç satışa göre düşük kalsa da istikrarın devam ettiği gözlendi. 2003'ün ilk yarısına göre 2004'ün ilk altı ayında çamaşır makinesi ihracatı yüzde 54.82, buzdolabı yüzde 33.95, bulaşık makinesi yüzde 26.64, fırın da yüzde 20.74 arttı. 
İthalat cephesinde ise bulaşık makinesi ithalatının yüzde 126.24 gibi yüksek bir oranda arttığı görüldü. Çamaşır makinesi ve fırın ithalatı geçen yılın aynı dönemine göre yerinde sayarken, buzdolabı ithalatı yüzde 27.97 azaldı. 

İkinci yarıda düşebilir 
Dayanıklı tüketim malı üretim ve satışlarının yılın ikinci yarısında ilk yarıya göre düşeceği tahmin ediliyor. Anketler de bu düşüşün sinyallerini veriyor. Merkez Bankası ile Devlet İstatistik Enstitüsü'nün birlikte hazırladığı 'Tüketici Güven Endeksi ve Eğilim Anketi'ne göre mevcut dönemin dayanıklı tüketim malı alımı için uygunluğu endeksi mayıstan sonra haziranda da geriledi. Endeks değeri iki ayda 7.2 puan düşerek 134.4'e indi. Gelecek altı ayın dayanıklı tüketim malı almak için uygun olup olmadığı sorusuna 'ihtimal yok' yanıtını verenlerin oranı yüzde 79.1 düzeyinde bulunuyor. 

İç pazarda adeta satış patlaması oldu adet Ürün cinsi 2004 ilk yarı 2003 ilk yarı Değişim Buzdolabı 887.325 584.176 51,89 Çamaşır Mak. 894.944 440.886 102,99 Bulaşık Mak. 241.026 136.208 76,95 Fırın 268.648 156.142 72,05 

Çamaşır makinesi üretimi yüzde 85 arttı adet Ürün cinsi 2004 ilk yarı 2003 ilk yarı Değişim Buzdolabı 2.567.276 1.856.071 38,32 Çamaşır Mak. 1.887.424 1.017.677 85,46 Bulaşık Mak. 291.189 218.027 33,56 Fırın 883.244 700.233 26,14 

Bulaşık makinesi ithalatı ikiye katlandı adet Ürün cinsi 2004 ilk yarı 2003 ilk yarı Değişim Buzdolabı 15.799 21.933 -27,97 Çamaşır Mak. 87.694 86.224 1,70 Bulaşık Mak. 89.265 39.456 126,24 Fırın 12.934 12.833 0,79 

İhracat artışında da çamaşır makinesi önde adet Ürün cinsi 2004 ilk yarı 2003 ilk yarı Değişim Buzdolabı 1.698.736 1.268.153 33,95 Çamaşır Mak. 996.055 643.347 54,82 Bulaşık Mak. 140.792 111.176 26,64 Fırın 633.761 524.893 20,74 

</TEXT>
</DOC>
