<DOC>
<DOCNO> 254738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun24.html </URL>
<DATE> 2004/07/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İran'da kamusal alanda başörtüsü zorunluluğu 
</HEADLINE>
<TEXT>

     İran'ın tarihi İsfahan kentinde, İslami kurallara uygun giyinmeyen kadınların kamuya açık yerlere girmesi yasaklandı. 
     Aftab gazetesinin bugünkü haberine göre, turistlerin uğrak merkezi İsfahan kenti kamuya açık yerleri denetleme merkezi tarafından yapılan açıklamada, İslami kurallara uygun giyinmeyen kadınların kamuya açık yerlere girmesinin yasaklandığı belirtildi. 
     Haberde, lokanta ve benzeri yerlerde canlı müzik çalınmasına yasak getirildiği, kamu mekanlarında sözlü olmayan müzik yayınının İslami İrşad ve Kültür Bakanlığı'nın iznine bağlı olduğu da kaydedildi. 
     Bu arada, başkent Tahran'da polisin başlattığı operasyonda, İslami giyim tarzına uygun kıyafet satmayan dükkanlara baskın yapıldığı belirtildi. 
     Polis güçlerinin, başkentin batısındaki Milad ticaret merkezi ve kent merkezindeki Venek Meydanı'nda bulunan Sorkhe Pazarı'nda mağazalara baskın yaparak, İslami kurallara uygun giyinmeyen çok sayıda genç kızı gözaltına aldığı, çok açık olduğunu düşündüğü mantolara el koyduğu kaydedildi. 
     Polisin, İslami kurallara uygun giyinmeyen kimselere ve bu tür giysileri satan dükkanlara yaptığı baskınların yaz aylarıyla birlikte olağan operasyonu mu yoksa şubat ayında muhafazakarların meclisi yeniden ele geçirmesinden sonra daha sıkı kuralların uygulanmaya başlamasının bir işareti anlamına mı geldiği konusunun şimdilik açık olmadığı ifade ediliyor. 
     Reformcu İran Cumhurbaşkanı Muhammed Hatemi hükümetinin görevde olduğu dönemde sosyal açıdan rahatlayan toplumda kadınların son yıllarda, özellikle başta başkent olmak üzere büyük kentlerde kısa, dar ve açık renkli mantolar giydiği, başörtülerini saçlarının yarısı görünecek şekilde kullandığı gözleniyor. 
     
</TEXT>
</DOC>
