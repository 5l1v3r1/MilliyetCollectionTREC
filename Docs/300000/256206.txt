<DOC>
<DOCNO> 256206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/ekonomi/eko03.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İhale Kanunu'nda zihniyet tartışması 
</HEADLINE>
<TEXT>


Bayındırlık Bakanı Ergezen İhale Yasası'nın değişmesini isterken, Kamu İhale Kurumu Başkanı Akkaynak önce zihniyetin değişmesi gerektiğini söyledi 

SEÇKİN ÜREY Ankara 

Hükümetin Kamu İhale Kanunu'na karşı en sıkı muhalif üyesi Bayındırlık ve İskan Bakanı Zeki Ergezen ile savunucusu Kamu İhale Kurumu KİK Başkanı Şener Akkaynak, yasanın değiştirileceğinin açıklanmasından sonra ilk defa aynı toplantıda bir araya geldi. Ekonomik Sorunları Değerlendirme Kurulu'nda ESDK Ergezen, yasanın baştan aşağı değişmesi gerektiği görüşünü savundu. Akkaynak ise, "Yasa değil zihniyetler değişmeli" dedi. 
ESDK'nın önceki günkü toplantısında müteahhitlik sektörünün sorunları ele alındı. Ergezen'in yanı sıra Devlet Bakanı Ali Babacan, Sanayi ve Ticaret Bakanı Ali Coşkun, Çalışma ve Sosyal Güvenlik Bakanı Murat Başesgioğlu'nun katıldığı toplantıda, özel sektörden de TOBB, Müteahhitler Birliği ve İNTES temsilcileri yer aldı. 

Komple değişiklik 
Edinilen bilgiye göre Ergezen, katılımcılara Kamu İhale Kanunu'nu baştan aşağı yenilemek taraftarı olduklarını söyledi. Bu amaçla Hazine, Maliye ve kendi bakanlığından bir komisyon kurulacağını bildiren Ergezen'in komisyonda görev alacak kurumlar arasına yasadan sorumlu kurum olmasına rağmen KİK'i koymaması dikkat çekti. Ergezen, konuşmasında ihalelerde yaklaşık maliyet hesaplamalarını eleştirdi. Bu nedenle aşırı düşük fiyat teklifleri oluştuğunu belirtti. 

Yönetmelik yeter 
Ergezen'in konuşmasından sonra toplantının başkanı konumundaki Coşkun, sözü Akkaynak'a verdi. Akkaynak'ın yaptıkları yönetmelik değişiklikleri ve yayımladıkları son tebliğ sayesinde yaklaşık maliyet sorununun çözüldüğünü anlattığı öğrenildi. Yine de yaklaşık maliyetle ilgili değişiklik yapılacaksa sorunun yönetmelikle çözülebileceğini söyleyen Akkaynak, "Önemli olan zihniyet değişikliği. Kurumlar zihniyetlerini yeni sisteme göre değiştirmeli" dedi. 
Kamu İhale Yasası, Bakanlar Kurulu'nun geçen hafta aldığı kararla AKP hükümeti döneminde ikinci defa değişikliğe uğrayacak. 2003'te yasanın 40 maddesinde değişiklik yapılmıştı. Değişiklik görüşüldüğü sırada Dünya Bankası'nın itirazları üzerine hükümet, bazı düzenlemelerde geri adım atmıştı. 


</TEXT>
</DOC>
