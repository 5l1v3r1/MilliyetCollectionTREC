<DOC>
<DOCNO> 254411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo10.html </URL>
<DATE> 2004/07/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kaleci Ramazan Ruhumu sahaya koyarak mücadele ediyorum 
</HEADLINE>
<TEXT>

     Beşiktaş Futbol Takımı'nın genç kalecisi Ramazan Kurşunlu, ruhunu sahaya koyarak mücadele ettiğini söyledi. 
     Alpen Cup Turnuvası'ndaki Salzburg maçında Beşiktaş'ın kalesini koruyan ve rakiplerinin 3 penaltı atışını kurtararak maçın yıldızı olan Ramazan, ''Formam için oynuyorum. Ruhumu sahaya koyarak mücadele ediyorum'' dedi. 
     Beşiktaş Kulübü'nün resmi internet sitesine açıklamalarda bulunan Ramazan, Salzburg maçında saha zemininin çok ağır olmasına rağmen iyi bir mücadele sergilediklerini belirterek, şöyle konuştu 
     ''Ben de takım arkadaşlarım da elimizden geleni yaptık ve kupayı kazandık. Maç sırasında ve penaltı atışlarında arkadaşlarım bana büyük destek verdiler. Bana güvenenlerin desteğini boşa çıkartmadığım için mutluyum.'' Siyah-beyazlı kulübün yaptığı transferlerle kadrosunu zenginleştirdiğini vurgulayan genç kaleci, ''İnanıyorum ki bu değerli kadromuzun rekabetinden ortaya çok iyi bir takım çıkacak. Bizim amacımız Beşiktaş için en iyisini yapmak. Ben Beşiktaş'a geldiğimden beri bu formayı giymek ve kazandığım paranın sonuna kadar hakkını vermek için uğraşıyorum. Çünkü Beşiktaş'a aşığım. Formam için oynuyorum ve ruhumu sahaya koyarak mücadele ediyorum'' diye konuştu. 
     Ramazan, Beşiktaş kalesinin emin ellerde olduğunu vurgulayarak, şunları söyledi 
     ''Oscar Cordoba dünyaca ünlü bir kaleci. Onu benim anlatmama gerek yok. Kendisini bütün dünya tanıyor. Her zaman hem kişiliği hem de kaleciliği ile kendime örnek aldığım bir isim. Murat ağabeyin de kalitesi ortada. Yıllarca Birinci Lig'de değişik kulüplerin formasını giymiş. Benden çok tecrübeli. Ben onların yanında çok gencim. Önümde daha çok uzun yıllar var. Amacım her ikisinin de tecrübelerinden faydalanıp, görev verildiğinde Beşiktaş kalesini en iyi şekilde korumaktır.'' Beşiktaşlı taraftarlardan destek isteyen Ramazan, ''Her zaman olduğu gibi bizi desteklesinler. Geçen sezon onları biraz üzdüğümüzü biliyoruz. Ancak bu sezon çok farklı olacak. Beklesinler, yakında çok iyi olduğumuzu göstereceğiz'' diyerek sözlerini tamamladı. 
     
</TEXT>
</DOC>
