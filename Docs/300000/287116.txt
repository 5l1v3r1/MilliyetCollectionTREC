<DOC>
<DOCNO> 287116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko39.html </URL>
<DATE> 2004/11/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Pamukbank, 17 Kasım'dan itibaren Halkbank adı altına giriyor... 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Pamukbank'ın Halkbank ile birleştirilmesine ilişkin hukuki formalitenin, bugün tamamlandığını bildirdi. 
     Sayın, birleşmenin ardından banka şubelerinin, 17 Kasım'dan itibaren ortak çalışmaya başlayacağını açıkladı. 
     Zeki Sayın, Halkbank'ın bugün yapılan olağanüstü genel kurulunun ardından basın mensuplarına yaptığı açıklamada, Pamukbank'ın, Halkbank ile birleşmesine ilişkin daha önce bir genel kurulu kararı alınarak, Bankacılık Düzenleme ve Denetleme Kurulu'na BDDK sunulduğunu hatırlattı. 
     Sayın, BDDK'nın izin vermesi üzerine, Pamukbank'ın da 4 Kasım'da bir genel kurul yaparak birleşme kararı aldığını belirtti. 
     Bunun üzerine bugün yapılan Halkbank olağanüstü genel kurulu'nda, Pamukbank ile birleşme kararının onaylandığını kaydeden Sayın, bu kararın BDDK'ya gönderilip tescil işleminin yaptırılacağını söyledi. 
     Banka şubelerinin devrine ilişkin bilgi işlem çalışmalarının devam ettiğini belirten Sayın, 17 Kasım'dan itibaren şubelerin ortak çalışmaya başlayacağını açıkladı. 
     Sayın, birleşmeden sonra Halkbank'ın sektörde aktif büyüklük açısından 6. sıradan 4. sıraya, mevduat açısından da 6. sıradan 3. sıraya yükseleceğini bildirdi. 
     
     AKTİF TOPLAMI 27.6 KATRİLYONA ÇIKACAK 

     Kamu Bankaları Ortak Yönetim Kurulu Başkanı Zeki Sayın, birleşme sonrasında, bankanın aktif toplamının 19.8 katrilyon liradan 27.6 katrilyon liraya, mevduat toplamının da 14.2 katrilyon liradan 20.5 katrilyon liraya çıkacağını söyledi. 
     Pamukbank'ı ''sıfır zararla'' aldıklarını vurgulayan Sayın, bu nedenle 2.7 katrilyon lira olan özkaynak tutarının değişmeyeceğini belirtti. 
     Pamukbank'ın Halkbank ile birleştirilmesine ilişkin hukuki formalitenin bugün tamamlandığını, birleşmenin ardından banka şubelerinin, 17 Kasım'dan itibaren ortak çalışmaya başlayacağını kaydeden Sayın, Pamukbank'ın isim hakkının Halkbank'ta olacağını söyledi. İsim hakkının banka kurma yetkisi ile bir anlam taşıdığına işaret eden Sayın, bu hakka sahip bir girişimin Pamukbank ismini kullanmak istemesi halinde bunun değerlendirilebileceğini kaydetti. 
     Birleşme nedeniyle bilgi işlem açısından bir sorun yaşanmayacağını belirten Sayın, Ziraat Bankası'nda yaşanan bilgi işlem sorunu ile ilgili bir soru üzerine, ''Ziraat Bankası'nda da bir sorun yoktu. Dağınık sistemden merkezi sisteme geçtik. Bir yavaşlama oldu. Bugün itibariyle bir sorun yok'' dedi. 
     Sayın'ın verdiği bilgiye göre, mevcut 513 Halkbank şubesine ek olarak 200 Pamukbank şubesi Halkbank'a devir olacak. Birleşmeden sonra Halkbank, 17 Kasım'dan itibaren 713 şube ile çalışmaya devam edecek. Mart ayından itibaren zamanla 142 şube kapatılacak. Bunun için, TL'den 6 sıfır atma operasyonunun tamamlanması, işlemlerin yerine oturması beklenecek. Pamukbank'tan 3 bin 700 personel Halkbank'a geçecek. Genellikle kendi binasında faaliyet gösteren, mekanı ve donanımı iyi şubelerin faaliyetine devam etmesine önem verildiği için, şubeler birleştirilirken, bazı Halkbank şubeleri de kapatılacak. 
     Devir işlemleri 12 Kasım akşamı saat 22.00'den itibaren başlayacak. Ramazan Bayramı tatilinden yararlanılarak birleşme işlemleri tamamlanacak. 
     Birleşmeden sonra şubelerin durumunun uygun olması nedeniyle, Halkbank'ın İstanbul'daki şube sayısı 22'ye çıkacak. Adana ve Gaziantep'teki şube sayısı 1'er, İzmir'deki şube sayısı da 3 tane artacak. 
     
     ''DEVLET ARKALIKLI BÜYÜMEK İSTEMİYORUZ'' 

     Zeki Sayın, Pamukbank'tan devredecek genç personel sayesinde Halkbank'ın daha aktif bir çalışma içine gireceğini belirtirken, şöyle devam etti 
     ''Biz zaten özerk özel bir banka gibi çalışıyoruz. Bu düşüncelerle Halkbank da Ziraat Bankası da kar etti. Hükümet bu konuda bize müdahale etmedi. Bu nedenle teşekkür ediyorum. Pamukbank'ın birleşmesinden sonra da müdahale edeceklerini sanmıyorum. Devlet arkalıklı büyümek istemiyoruz. Özel sektör gibi çalışıyoruz. Normal rekabet içinde özel banka gibi çalışıyoruz.'' Halkbank'ın yabancı sermaye ile ortaklığı ve özelleştirilmesi ile ilgili sorular üzerine Zeki Sayın, yabancı sermaye ile ortaklığı her zaman düşündüklerini belirtirken, özelleştirme konusunda henüz bir yol haritası bulunmadığını söyledi. 
     Sayın, ''Özelleştirme veya blok satış olmazsa, İMKB'de veya yurtdışında halka arz olabilir. Halkbank'ın hissesinin yüzde 99.9'u Hazine'ye ait olmasına karşın, ayrıca 15 bin ortağımız var. Halkbank, yabancı ortaklığa hazır, yeter ki müşteri gelsin, hemen pazarlık yapabiliriz'' diye konuştu. 
     
     TÜKETİCİ KREDİLERİ 

     Kamu Bankaları Ortak Yönetim Kurulu Başkanı Zeki Sayın, tüketimin kısılması amacıyla otomobilde ÖTV'nin artırıldığı hatırlatılarak, bankaların tüketici kredilerinde yeni düzenleme olup olmayacağının sorulması üzerine, Halkbank'ın halen 30'a yakın alanda kredi kullandırdığını, kredi şartlarının da günün koşullarına göre belirlendiğini söyledi. 
     Sayın, ''Tüketici kredileri normal prosedür içinde devam ediyor. Kısıtlama ve zorlama ile hiç bir şey olmaz. Herkes kendini bilmeli. Krediyi kullanan da veren de durumunu ayarlamalı. Herkes bütçesine göre hareket etsin'' dedi. 
     Zeki Sayın, bankacılık sektörüne yönelik yeni mevzuat hazırlıkları konusundaki soru üzerine, çalışmaların BDDK tarafından yürütüldüğünü hatırlattı. ''IMF'nin bankalar yeminli murakıplarının kaldırılmasını istemesine karşın BDDK'nın karşı çıktığı'' hatırlatılarak, görüşünün sorulması üzerine, Sayın, bu konuda görüş bildirmesinin doğru olmayacağını, BDDK'nın düzenlemesinin yakında TBMM'ye gönderilmesini beklediklerini kaydetti. 
     
     GENEL MÜDÜRLÜĞÜ İSTANBUL'A TAŞIMA NİYETİ 

     Kamu Bankaları Ortak Yönetim Kurulu Başkanı Zeki Sayın, Halkbank Genel Müdürlüğü'nün İstanbul'a taşınması ile ilgili bir soru üzerine, Ziraat Bankası dışında bütün bankaların genel müdürlüklerini İstanbul'a taşımak istediğini belirtirken, Halkbank'ta bu yönde bir yönetim kararı almamakla birlikte, bunu istediklerini açıkladı. 
     ''Pamukbank'ın Adana'daki ilk şubesinin müze haline getirilmesi'' önerisini değerlendireceklerini kaydeden Sayın, Pamukbank'ın devri ile kendilerine geçen Mecidiyeköy'deki bina ile birlikte İstanbul'da genel müdürlük için uygun birçok bina bulunduğunu, Ankara'daki genel müdürlük binasını da müşteri bulurlarsa satabileceklerini söyledi. 
     
</TEXT>
</DOC>
