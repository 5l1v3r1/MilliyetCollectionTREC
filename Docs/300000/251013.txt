<DOC>
<DOCNO> 251013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/siyaset/asiy.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal İslam, terör sorumlusu değil 
</HEADLINE>
<TEXT>


CHP lideri, "Müslüman bölgelerin terörizmle bir ilgisi yok. Teröristler İslamı suistimal ediyor" dedi 

Şükran Pakkan İstanbul 


CHP Genel Başkanı Deniz Baykal, CHP'nin ev sahipliğinde NATO Zirvesi öncesinde düzenlenen Sosyalist Enternasyonal toplantısında NATO, Irak ve AKP hükümetiyle ilgili sert mesajlar verdi. İslam dininin terör sorumlusu olmadığını vurgulayan Baykal, "NATO'nun Irak'ta daha aktif bir rol oynamak için çağrılmasının bu aşamada doğru olacağına da inanmıyoruz" dedi. 
20'yi aşkın ülkenin sosyal demokrat ve işçi partilerinden gelen üst düzey yetkililerinin katıldığı Sosyalist Enternasyonal Barış, Demokrasi ve İnsan Hakları Toplantısı, dün Polat Renaissance Oteli'nde başladı. Enternasyonal'in Genel Başkan Yardımcısı Deniz Baykal, Sosyalist Enternasyonal Genel Sekreteri Louis Ayala'nın da katıldığı toplantıda, Irak'la ilgili şunları söyledi "Irak'ın geçici hükümetle sorunları halledebileceğini sanmıyoruz. Koalisyon hükümetinin Birleşmiş Milletler Barış Gücü'yle değiştirilmesi çok daha büyük ölçüde tavsiye edilir niteliktedir." 
Sosyalist Enternasyonal olarak dünya ve bölge için, barış ve istikrar yönünde katkıda bulunmak istediklerini kaydeden Baykal, şöyle konuştu 
"Bugün elimizde 3 dünya haritası var. Biri şiddet ve terör. Diğeri otoriter hükümetler ve son olarak da Müslüman ülkeler. Haritaya baktığımızda terörizm ve otoriter rejimler arasında bir paralellik olduğunu görüyoruz. Müslüman bölgelerin ise terörizmle bir ilgisi yok. Tam tersine barış ve faziletin sembolü. Ancak terörist gruplar İslamı suiistimal ederek böyle bir durum oluşturuyor. Terörizmle mücadele için demokratik kurumların geliştirilmesi şart." 

BOB'un eksikliği laiklik 
Türkiye'nin laik düzenini İslam ülkelerine model gösteren Baykal, bölgeye barışın getirilmesi için tek aracın laik düzen olduğunu savundu. Demokrasinin 56 İslam ülkesinde gelişemediğini, Türkiye'nin bir istisna olduğunu vurgulayan Baykal, şöyle konuştu 
"Çünkü biz laiklik ilkesini benimsedik ve dini devlet işlerinden ayırdık. Ancak h l laiklikte sorun yaşıyoruz. Bazı siyasi çevreler toplumumuzdaki laik uygulamaları koruyan mahkeme kararlarına karşı çıkıyorlar. Bu da rejimimizi tehlikeye sokuyor. ABD'nin oluşturduğu Büyük Ortadoğu Projesi'nin de en önemli eksikliği laikliğe atıfta bulunmamaktır. Türkiye bu bağlamda örnek olabilir." 
Baykal'ın konuşması simultane tercüme beğenilmeyince dört saat sonra Türkçeye çevrilerek basını dağıtıldı. 



</TEXT>
</DOC>
