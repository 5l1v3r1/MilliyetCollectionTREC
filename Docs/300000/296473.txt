<DOC>
<DOCNO> 296473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/yazar/guclu.html </URL>
<DATE> 2004/12/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne kadar para, o kadar eğitim mi 
</HEADLINE>
<TEXT>


Türkiye'nin OECD'nin uluslararası öğrenci performansı değerlendirme sınavında 40 ülke arasında 35'inci sırada yer alması, farklı yorumları da beraberinde getirdi. Genel kanı, niye şaşırıyoruz ki yönünde oldu. Bu kadar para, bu öğretmenler ve bu sistemle daha iyisi mümkün olmazdı diyenler çoğunlukta. En başta da Milli Eğitim eski bakanları ve eğitim bürokratları geliyor. 
Dışarıdan bakıldığında haklı gibi gözüküyorlar. Gerekçeleri de bir hayli fazla. Önce onlara bir göz atalım, ardından da olaya farklı bir açıdan bakalım İşte gerekçeler 
Onların gayri safi milli hasıladan ayırdıkları payla bizim ayırdığımız payı kıyasladığınızda arada uçurumlar var.Sınıf mevcutlarını kıyasladığınızda bu uçurum daha da derinleşiyor.ÖSS ve LGS'de 100 bin öğrencinin sıfır aldığı göz önünde bulundurulduğunda da fazla bir şey söylemeye gerek kalmıyor.Bu öğretmen kalitesiyle daha iyi sonuç almak mümkün değil. 
Ortaya konan gerekçelerin hemen hepsi doğru. Hatta eksikleri var. Ama eğitimdeki kalitesizliğin asıl nedeni, bu gerekçelerden çok, duyarsızlık ve kaynak israfı. 
Cumhuriyet'in ilk yıllarında eğitime ayrılan kaynaklarımız bugünkünden çok daha iyi değildi. Ama eğitimin ve eğitimcilerin kalitesi bugünkülerle kıyaslanmayacak derecede yükseklerdeydi. Kaynak israfına gelince, pek çok konuda olduğu gibi eğitimde de paralar har vurup harman savruluyor. Türk eğitim sisteminin her şeyden önce savurganlıktan kurtulması gerekiyor. Bu gerçekleşmeden eğitime ve bilime ayrılacak her kuruş heba olmaya devam edecektir. 
Türkiye'de 60 bine yakın öğretim kurumu, 600 bini aşkın öğretim kadrosu bulunuyor. Harcanan kaynaklar da Batılı ülkelere göre çok sınırlı olsa da Türkiye'de sektörel bazda en büyük bütçe eğitime ayrılıyor. 
Sanayide ya da diğer sektörlerde kaynakların heba olması çok daha somut görülebiliyor. Yarım kalmış fabrikalar, bir yağmurda delik deşik olan yollar, harcadığının yarısı kadar kazanamayan devasa KİT'ler hemen belli oluyor. Ama eğitim öyle mi, sonuçları ancak yıllar sonra ortaya çıkıyor. 
Eğitimdeki verimsizliğin, kaynakların hor kullanılmasının en somut göstergesi OECD'nin performans değerlendirmesi ve ÖSS ile LGS'deki sıfır puanlardı. 
Eğer aynı kaynaklar, çok daha akıllıca kullanılabilseydi, böylesine karamsar bir tabloyla karşılaşmak mümkün olmayabilirdi. 
İsrafa ve verimsizliğe ille de örnek isteyenler için işte birkaç önemli anekdot 
Yüz binlerce fen edebiyat fakültesi mezunu, on binlerce mimar, ziraatçı, öğretmen işsizken, h l bu fakültelere artan bir şekilde öğrenci alınıyor.Yüzlerce lisede tek öğrenci dahi ÖSS'yi kazanamıyorKatrilyonlarca lira, uzaktaki okullara ve dershanelere harcanıyor.On binlerce öğretmen işsiz gezerken, farklı alanlarda eğitim alan on binlerce kişi öğretmenlik yapıyor.Anayasa'ya göre temel eğitim zorunlu olmasına karşın 7.5 milyon vatandaşımız okuma yazma bilmiyor.İşsizlik oranı en yüksek kesim üniversite mezunları. Nedeni de ihtiyaç duyulan alanlara değil, doyuma ulaşan sektörlere yönelik eğitimde ısrar edilmesi... 
Hastalığı doğru teşhis etmezsek tedavisi de doğru olmaz. Eğitimdeki sıkıntıların çözülememesinin en önemli nedeni de bu. Bu yüzden de sorunu çözmek için atılan her adım, yeni sorunlar doğuruyor. 



</TEXT>
</DOC>
