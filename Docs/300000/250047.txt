<DOC>
<DOCNO> 250047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur29.html </URL>
<DATE> 2004/06/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Kurtarmak istediği kızıyla birlikte boğuldu... 
</HEADLINE>
<TEXT>

     Sivas'ta 4 Eylül Barajı'nda boğulma tehlikesi geçiren kızını kurtarmak isteyen baba, kızıyla birlikte boğuldu. 
     AA muhabirinin aldığı bilgiye göre, kentte semt pazarlarında sebze meyve satan 5 çocuk babası Osman Çil, ailesini kamyonetle merkeze bağlı 4 Eylül Köyü'ndeki 4 Eylül Barajı kenarına pikniğe götürdü. 
     Piknikte, 7 yaşındaki kızı Dilan'ın serinlemek için girdiği barajda boğulma tehlikesi geçirmesi üzerine, kızını kurtarmak için baraja giren baba Osman Çil, kıyıya getirmeye çalıştığı kızıyla birlikte suda kayboldu. 
     Diğer aile bireylerinin ihbarı üzerine, güvenlik güçleri, İl Sivil Savunma Müdürlüğü'ne bağlı kurtarma ekipleri, 112 Hızır Acil Servis ekipleri ve itfaiye ekipleri baraja geldi. 
     Sivil Savunma Müdürlüğü'ne bağlı dalgıçlar, suya dalarak baba ve kızını aramaya başladılar. 
     Çil ailesi ve yakınlarının fenalık geçirdiği arama çalışmalarında, ekipler kısa sürede baba Osman Çil'in cesedine ulaştılar. 
     Ekipler Dilan Çil'i barajda arama çalışmalarını sürdürüyor. 
     
</TEXT>
</DOC>
