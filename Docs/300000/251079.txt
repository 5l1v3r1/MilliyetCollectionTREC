<DOC>
<DOCNO> 251079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/soneko09.html </URL>
<DATE> 2004/06/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Doğrudan gelir desteği ödemelerinin 2. dilim 1. grup ödemelerine başlandı 
</HEADLINE>
<TEXT>

     Doğrudan Gelir Desteği'nin DGD 2. dilim birinci grup ödemelerine başlandı. 
     Tarım ve Köyişleri Bakanlığı'ndan yapılan açıklamada, Ağustos ayı içerisinde ödenmesi planlanan 2003 yılına ait DGD'nin ikinci dilim birinci grup ödemelerinin Tarım ve Köyişleri Bakanı Sami Güçlü ile Devlet Bakanı Ali Babacan'ın yoğun çabalarıyla 2 ay öncesine alındığı hatırlatıldı. 
     DGD 2. dilim birinci grup ödemeleri için Haziran ayı içerisinde 170 ilçede 478 bin 202 çiftçiye 251 trilyon lira ödeme yapılacağı belirtilen açıklamada, ilk etapta ise ilçelerin sosyo-ekonomik gelişmişlik düzeyine göre 31 ilçede 50 trilyon liralık ödemenin 22 Haziran'da çiftçilere yapıldığı bildirildi. 
     Açıklamada, 2. dilim birinci grup ödemelerin Haziran ayının sonuna kadar tamamlanmasının beklendiği ifade edilerek, 2. grup ödemelerinin Temmuz ayında 162 ilçede 484 bin 826 çiftçiye 250 trilyon lira, Ağustos ayında 293 ilçede 904 trilyon 960 çiftçiye 400 trilyon lira, Eylül ayında 23 ilçede 838 bin 866 çiftçiye 405 trilyon lira olmak üzere Eylül ayı sonunda tamamlanacağına dikkat çekildi. 
     Bu kapsamda, ilçe bazında ödeme listelerinin, Hazine Müsteşarlığı ile Tarım ve Köyişleri Bakanlığı'nın web sayfalarında duyurulduğu da açıklamaya eklendi. 
     
</TEXT>
</DOC>
