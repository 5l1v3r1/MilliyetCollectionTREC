<DOC>
<DOCNO> 296751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/spor/yersen.html </URL>
<DATE> 2004/12/11/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
FIFA hakemi mi 
</HEADLINE>
<TEXT>



Dünyanın hiçbir ülkesinde FIFA hakemi Türkiye'deki kadar ezilmemiş, kulüp yöneticileri ve medyaya malzeme edilmemiş, itibarı zedelenmemiştir. 
O kokart, sağlam kişiliği, liderlik özelliği ve saygınlığı temsil eder. Bilgi birikimi, deneyimi, yabancı dili, algılama ve anlatma kapasitesi ile üst düzey hakemi işaret eder. 
Bunu da en iyi onların yöneticileri bilir 
Ama ülkemizde standartlara ne hakemi, ne MHK'si, ne de federasyonu uyar. 
Yıllardır üst düzey hakemlerimizin bu denli yıpratıldığı, performansının eleştirildiği bir sezona tanık olmadık. 
Ali Aydın ve Bülent Uzun'un vedaları nedeniyle sezonu 5 FIFA ile sürdüren MHK'nin derbi maçlarına kokartsız hakem verme uygulamasını başlatması, yaşanan sıkıntının net göstergesi. 
144 Süper Lig maçının sadece 31 tanesini kokartlı hakemlerin yönetmesi ise olayın boyutlarının anlaşılması açısından somut bir örnek. 
Peki suç sadece formsuz, maça motive olamayan, kötü yönetim gösteren hakemlerin mi Elbette hayır. 
Kuddusi Müftüoğlu'na ligin açılış müsabakasından sonra tam 6 hafta görev verilmedi. Şimdi 8 maçla en çok düdük çalan FIFA hakemi. 
Selçuk Dereli 4, Bülent Demirlek 5 hafta dinlendirildi. İsmet Arzuman geçen yılın aksine inişli -çıkışlı performansıyla kurulu şaşırttı. Mustafa Çulcu ise herşey yolunda gidiyor derken bir maçla taban yaptı. 
Kurul zaman zaman tutarsız davrandı, gereksiz detaylara, yanlış hesaplaşmalara girdi. 
Gözlemcilerin MHK'den ayrılması düşünülenin aksine hakemleri olumsuz etkiledi. İki müessese arasında gerginlik yarattı. Notların açıklanması hakemleri tedirgin etti, kamuoyunda daha çok tartışılmalarına yol açtı. 16 hakem çeşitli kereler cezalandırıldı. Hepsinden önemlisi MHK, önüne konan Süper Lig kadrosuna üvey evlat gibi yaklaştı, hakemlerini sahiplenemedi. Güven vermedi, onlara güvenemedi. 
Mahkemeler, soruşturmalar, cezalar, asılsız iddialar, karşılıklı suçlamalar Türk hakemliğine hiç mi hiç yakışmadı. 
Neden Şampiyonlar Ligi'nde hakemlerimize görev yok, neden Dünya, Avrupa şampiyonası finallerinde esamemiz okunmuyor, şimdi anladınız mı 
FIFA hakemimizin burada itibarı yok ki, Edirne'den öte koşsun... 

Futbola yeni sponsor 

Futbol Federasyonu bu sezon yepyeni ve güçlü bir sponsor buldu. 
Ortada herhangi bir protokol yok. Ancak para oluk oluk akıyor, milyarlar federasyonun kasasına doluyor. 
Şu ana dek gelir olarak kaydedilen rakama bakılırsa sezon sonu hedefi 1 milyon doları aşacak. 
Tarife fiks, taksimetre tıkır tıkır işliyor. Taviz yok, torpil yok. 
"Israrlı küfür ve kötü tezahüratın" Süper Lig'deki bedeli 5 milyar, "Kısa süreli küfür ve tezahürat" 2.5, "Sahaya yabancı madde atmak" 1.5, "Taraftarın tribünde olay çıkarması" 3 milyar lira. Kapsamlı ve organize suçlarda ceza 500 milyar liraya dek çıkabilir. 
Talimatla yasaklanan her eylemin karşılığı var. Ve ilginçtir neredeyse tüm kulüpler bir bedel ödemiş. 
Sezon sonunda elde edilen gelir liglerin en centilmen takımları arasında paylaştırılacak. Yani futbolcusu en az kart gören, sahasında en az olay çıkan, seyircisi en az küfür eden kulüpler "hasılatı paylaşacak." 
Böyle sponsora can kurban 

Şike taaa orada yapılıyor 

Şu şike hikayesini amma uzattık değil mi 
Yok efendim Türkiye'de şike kanıtlanamazmış, yapılsa da ceza verilemezmiş. Federasyon bunun altından kalkamazmış, bari siyasiler çare bulsaymış. 
Türkiye'de şike yapılıyor. 
Hem de göstere göstere. Hem de belgeleriyle. Raporlarıyla, federasyon kararlarıyla, Tahkim Kurulu onayı ile. 
Bu ülkede çatır çatır şike yapılıyor. 
Üstelik şike yapıldığı saptanıyor ve yapanlar cezalandırılıyor. 
Ancak çizgiyi geçmemek kaydıyla 
Gözden ırak, gönüllerin hiç uğramadığı yerlerde yakalanıyor şikeciler. Örneğin amatör kümelerde, üçüncü liglerde. 
Ötesine kimsenin eli gitmiyor, cesareti yetmiyor. 
Alın size son dört yılda Türk futbolunda şike yaptığı, hileli maç oynadığı saptanmış, küme düşürülmüş ve 1 yıl men cezası verilmiş, bazılarının yönetici ve futbolcuları Disiplin Kurulu'na sevk edilmiş 6 takım. 
Ümraniye Doğuşspor, Kaynarcaspor, İstanbul Karagücüspor, Tunusbağıspor, Kıralan Demirspor ve Dokuzkavaklıspor... 
Pek azınız bu isimleri daha önce işitmiştir. 
Gözlemci ve temsilcisi raporları, tanıkların ifadeleri Şike Tahkik Kurulu'nu hep aynı noktaya götürmüş. 
"Şike yapılmış, anlaşmalı maç oynanmış." 
Federasyon Yönetim Kurulu da onaylamış bu iddiaları. Tahkim ise son noktayı koymuş, "Şikeyi tescillemiş." 
Ama gelin görün aynı yetkililer, aynı kurullar, bugün aysbergin su üzerindeki yüzü için benzer tavrı sergileyemiyor, yürekli davranamıyor. 
Çekiniyor, sorumluluktan kaçıyorlar. 
Göz göre göre şike yapıldığını biliyor, kapı aralarında itiraf ediyor ama parmaklarını oynatamıyorlar. 
İş süper lig olunca susuyor, susuyor, susuyorlar. 
Hakemi, gözlemcisi, yöneticisi, teknik adamı, futbolcusu bildiklerini, yaşadıklarını "yutuyorlar"... 
Türkiye'de şike yapılıyor. 
Amatör kümesinden, süper ligine. 
Adını varın siz koyun. 
İster hatır, ister gönül, ister menfaat şikesi deyin. 
Ama Türkiye'de şike yapılıyor. 
Hem de göstere göstere yapılıyor... 

Aceleniz neydi 

Anımsarsınız. Gazete manşetleri, spor programları yükselen tansiyona dikkat çekiyor, ilgilileri bir an önce harekete geçme konusunda uyarıyordu. 
"Bir ölüm mü gerekiyor " diye soruyor, sonunda o da yaşanıyordu. 
Sporda ve futbolda şiddet, rüşvet, şike iddialarının ayyuka çıktığı günlerde Başbakan Yardımcısı ve Devlet Bakanı Mehmet Ali Şahin'in katkısıyla TBMM'de genel bir görüşme açılmış, kürsüde hararetli konuşmalar yapılmıştı. Sıcağı sıcağına da bir Araştırma Komisyonu kurulması kararlaştırılmıştı. 
Aradan iki haftayı aşkın bir süre geçti. 
Beş ayrı önergeye imza atan 122 milletvekilinin isteği doğrultusunda iddiaları araştırmak için kurulan komisyondan ses seda yok. 
AK Parti ve Cumhuriyet Halk Partisi 12 kişilik komisyona henüz üye vermemiş, isim önermemiş. 
Ne zaman işbaşı yapılacak, iddiaları kimler soruşturacak belli değil. 
Sanırım ulusça alışkanlığımız bu çabuk ateşleniyor, abartılı tepki veriyoruz. 
Ama daha kötüsü hemen unutuveriyoruz. Acıları, iddiaları, skandalları hafızamıza gömüyoruz. 
Ta ki yenisi yaşanana dek. 
Peki ama sayın vekiller, neydi o zaman aceleniz 



</TEXT>
</DOC>
