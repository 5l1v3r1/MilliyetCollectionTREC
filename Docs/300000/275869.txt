<DOC>
<DOCNO> 275869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun23.html </URL>
<DATE> 2004/09/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türkiye, Alman FDP'yi böldü 
</HEADLINE>
<TEXT>

     Alman Hür Demokrat Parti FDP Federal Meclis üyesi Werner Hoyer, partisi içinde Türkiye'nin AB üyeliği ile ilgili olarak çok farklı görüşlerin mevcut olduğunu söyledi. 
     Hoyer, başkent Berlin'de yaptığı açıklamada, ''Parti içinde Türkiye'nin AB üyeliğinin reddedilmesinden Türkiye'nin hemen üye olmasına kadar çok farklı görüşler var'' dedi. 
     Türkiye'nin AB üyeliğiyle ilgili olarak halkoylaması yapılmasına karşı çıktığını ifade eden Hoyer, konunun halk arasında kışkırtıcılık yapılması yönünde kullanılabileceği uyarısında bulundu. 
     FDP Federal Meclis Grubu Başkanı Wolfgang Gerhardt ile birlikte Türkiye ile üyelik müzakerelerine ''sıkı şartlar'' altında başlanmasından yana olduklarını kaydeden Hoyer, müzakerelerin sonucunun açık olması ve Türkiye'nin Kıbrıs'tan askerlerini çekmesi gerektiğini söyledi. 
     
</TEXT>
</DOC>
