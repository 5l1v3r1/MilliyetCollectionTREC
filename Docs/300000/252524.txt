<DOC>
<DOCNO> 252524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur22.html </URL>
<DATE> 2004/07/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Irak'ta serbest bırakılan Türkler'in ailelerinde sevinç... 
</HEADLINE>
<TEXT>

     Türk firması aracılığıyla Irak'a gittikten sonra rehin tutulan ve bugün sabah serbest bırakılan Soner Serçalı 27 ve Murat Kızıl 26 , Bağdat'taki Türk Büyükelçiliği'nden Adana'daki ailelerini arayıp geleceklerinin müjdesini verdi. 
     Kayteks firması aracılığıyla Irak'ın Kerkük kentinde klima tamircisi olarak çalışmak üzere giden Soner Serçalı'nın babası Feridun Serçalı, oğlunun dün kendisini arayarak, serbest bırakılacaklarına yönelik olumlu mesajlar verdiğini kaydetti. 
     Oğluyla daha önce 28 Haziran Pazartesi günü rehin tutuldukları Felluce'den telefonla görüştüklerini ifade eden Baba Serçalı, şunları söyledi 
     ''Dün arayarak, Baba, biz iyiyiz. Yarın bizi serbest bırakacaklar dedi. Bugün sabah da şirketten arayarak, serbest bırakıldıklarını söyledi. Tabii mutlu oldum ancak, sesini duymadığım için emin olamadım. Ancak, tekrar arayarak, Bağdat'taki Türk Büyükelçiliği'ne geldiklerini ve yarın Türkiye geleceklerini söyledi. Bu olanlardan sonra oğlumu bir daha kent sınırları dışına bile göndermem.'' Aynı firma aracılığıyla Irak'a giden Murat Kızıl'ın babası Osman Kızıl da telefonla görüştüğü oğlunun sesinin iyi geldiğini belirterek, şöyle konuştu 
     ''Büyükelçilik'ten evi arayarak, sağlık durumlarının iyi olduğunu söyledi. Geçen haftaki görüşmemizde Haftaya geliriz demişti. Dediği gibi oldu. Yarın gelecekler. Günlerdir gözlerime uyku girmiyordu, kurturmalarına çok sevindim. Bir daha Irak'a gitmesini istemiyorum. Ayrıca, Irak'tan çekilen şirket yetkililerine ve NATO karşıtı gösteri yapan sivil toplum kuruluşlarına da teşekkür ediyorum. '' 
     
     CUMHURBAŞKANLIĞI'NDAN MEKTUP 
     Soner Serçalı ve Murat Kızıl'ın ailelerine bugün sabah saatlerinde Cumhurbaşkanlığı Genel Sekreterliği'nden konuyla ilgili gönderilen dilekçelere cevap yazısı gönderildi. 
     Cumhurbaşkanlığı Genel Sekreter Yardımcısı Bülent Serim imzalı mektupta, şu ifadelere yer verildi ''Kayteks Limited Şirketi aracılığıyla Irak'a çalışmak üzere giden Murat Kızıl ve Soner Serçalı'nın Iraklı direnişçiler tarafından alıkonulduklarını, yaşamlarından endişe ettiğinizi bildiren, durumları ile ilgili bilgilendirme istemini içeren dilekçeniz, aşağıda günü ve sayısı belirtilen yazımızla Dışişleri Bakanlığı'na gönderilmiştir.'' Hükümet yetkililerine kayıp haberlerinin ardından faks ve mektup yoluyla bilgi isteklerini bildirdiklerini ifade eden Feridun Serçalı, ''Geç kalmış bir cevap ancak, mutluyuz. Yardımcı olan ve kurtarılmalarına çaba harcayan yetkililere teşekkür ediyorum'' diye konuştu. 
     
</TEXT>
</DOC>
