<DOC>
<DOCNO> 282899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun11.html </URL>
<DATE> 2004/10/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İran'ın nükeer programı... Tahran AB'nin önerisi kabul edilemez 
</HEADLINE>
<TEXT>

     İran, uranyum zenginleştirme çalışmalarını durdurması karşılığında AB'nin önerdiği nükleer teknoloji desteğini reddetti. 
     Dışişleri Bakanlığı sözcüsü Hamid Rıza Asefi, haftalık basın toplantısında, ''Avrupalıların bize sunduğu öneri dengesiz ve uranyum zenginleştirme çalışmalarımızın süresiz olarak askıya alınması kabul edilemez. Avrupalıların sundukları önerinin negatif yönlerini azaltarak daha pozitif yaklaşım sergilemesini bekliyoruz'' dedi. 
     ''Avrupalı taraflarla Viyana'da yaptıkları görüşmelerin şeffaf ve dostane olduğunu'' kaydeden Asefi, ''Bize sunulan öneriler henüz ilk aşamasında ve kesin değil, ancak dengesiz. Avrupalıların bizimle görüşme yolunu seçmesi doğrudur, biz de Avrupalılarla doğru yolda olduğumuz düşüncesindeyiz'' diye konuştu. 
     Bu görüşmelerle hem uluslararası toplumun kaygılarını giderecek, hem de Nükleer Silahların Yayılmasını Önleme Anlaşması NPT çerçevesinde İran'ın sahip olduğu hakları tanıyacak bir çözüm yolu bulunmaya çalışıldığını söyleyen Asefi, sözlerini şöyle sürdürdü 
     ''Gelecek Çarşamba günü görüşmelere devam edeceğiz ve Avrupalıların önerilerine karşılık biz de önerilerimizi sunacağız. Aynı zamanda Avrupalıların verdiği önerileri incelemeyi sürdürüyoruz. Avrupalılar bize verdikleri sözlerin yerine getirileceği konusunda güvenimizi kazanmalıdır. Yaptığımız görüşmeler sonunda uzlaşmaya varmayı umuyoruz.'' AB'nin üç büyüğü Almanya, İngiltere ve Fransa, İran'a, uranyum zenginleştirme çalışmalarını süresiz askıya alması karşılığında, hafif su nükleer reaktörü sağlamayı da kapsayan nükleer teknoloji vermek dahil çeşitli önerilerin bulunduğu bir anlaşma teklif etmişti. 
     
</TEXT>
</DOC>
