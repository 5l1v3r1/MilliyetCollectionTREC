<DOC>
<DOCNO> 254062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun13.html </URL>
<DATE> 2004/07/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Belçika, Türk ilticacıları iade etti 
</HEADLINE>
<TEXT>

     Belçika İçişleri Bakanlığı, 7 Türk vatandaşının sınır dışı edilerek Türkiye'ye gönderildiğini açıkladı. 
     Bakanlık yetkilileri, ''siyasi sığınma başvuruları reddedilen 8 Türkten 7'sinin özel bir şirkete ait uçakla sınır dışı edildiğini, bir kişinin ise ülkesine gönüllü olarak döndüğünü'' bildirdi. 
     Yapılan açıklamada, dün yapılan sınır dışı operasyonunda Türkiye'ye götürülen 7 sığınmacıya, 16 polis, bir doktor, bir psikolog ve bir yabancılar polisi uzmanının eşlik ettiği belirtildi. 
     Sığınmacıların İstanbul'da Türk yetkililerine teslim edildiği, uçuşun olaysız geçtiği duyuruldu. 
     Belçika, geçen mart ayında da 16 Türkü askeri uçakla sınır dışı ederek Ankara'ya göndermişti. 
     Yılbaşından bu yana, başvuruları reddedilen ilticacıları askeri uçaklarla toplu olarak ülkelerine göndererek teslim eden Belçika, Milli Savunma Bakanlığı'nın bu amaçla uçak vermeyi ''bir süre için'' reddetmesi nedeniyle özel şirketlere başvuruyor. 
     Belçika, daha önce sığınmacıları yolcu uçaklarıyla ve polis eşliğinde ülkelerine göndererek iade ediyordu. Semira Adamu 20 isimli bir Nijeryalı, 22 Eylül 1998 tarihinde Belçika havayolları şirketi Sabena'nın bir yolcu uçağı içinde sınır dışı edilmek istenirken, 3 jandarma tarafından, susturulmak amacıyla kafasına bastırılan yastık yüzünden, diğer yolcuların gözleri önünde boğularak ölmüştü. 
     İki jandarma da olayın tamamını video kamerayla görüntülemişti. Bu olaydan sonra sınır dışı işlemleri askeri uçaklarla ve ''gözlerden uzak'' yapılmaya başlamıştı. 
     Öte yandan Belçika İçişleri Bakanlığı, ülkeye iltica talebiyle gelen yabancı sayısında azalma olduğunu bildirdi. 
     Bakanlık verilerine göre, Belçika'ya 2000 yılında 42 bin 691, 2001'de 25 bin 549, 2002'de 16 bin 980 kişi iltica talebinde bulundu. Ayrıca 2003 rakamlarının 16 bin 940 olduğu, aynı yıl 11 bin 298 kişinin sınır dışı edildiği, 2004'teki ilk verilerin ise başvurularda azalmanın devam ettiğini gösterdiği belirtildi. 
     Bakanlık, son dönemde Belçika'ya en fazla iltica talebinin Rus, Kongolu, Sırp ve Kamerunlulardan geldiğini bildirdi. 
     
</TEXT>
</DOC>
