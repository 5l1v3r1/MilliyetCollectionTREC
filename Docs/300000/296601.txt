<DOC>
<DOCNO> 296601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy21.html </URL>
<DATE> 2004/12/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fener Rum Patriği Türkiye'nin AB üyesi olmasından yanayız 
</HEADLINE>
<TEXT>

     Yunanistan anamuhalefet partisi PASOK'un Genel Başkanı Yorgo Papandreu, Fener Rum Patriği Bartholomeos'u makamında ziyaret ederek bir süre görüştü. 
     Patrik Bartholomeos, ziyarette yaptığı konuşmada, ''Fener Rum Patrikhanesi'nin Türkiye ile Yunanistan arasında her zaman köprü görevi gördüğünü'' söyledi. 
     ''Patrikhane'nin sadece dini değil, aynı zamanda insanlık medeniyetine çok önemli hizmetlerde bulunduğunu'' belirten Bartholomeos, ''kurumlarının bundan sonra da barış ve istikrar unsuru olmaya devam edeceğini'' kaydetti. 
     Bartholomeos, ''Türk Hükümeti'nden bekledikleri haklı taleplerinin kısa zamanda yerine getirileceğini umduklarını'' da ifade ederek, ''Sorunlarımız çözüme kavuşacaktır. Bu bizim hakkımızdır, beklentilerimiz de bu yöndedir. Biz Türkiye'nin Avrupa Birliği'ne AB üye olmasından yanayız. 17 Aralık'ta Türkiye'ye müzakere tarihi verileceğine de inanıyoruz'' dedi. 
     
     PASOK LİDERİNİN AÇIKLAMASI... 
     Fener Rum Patriği Bartholomeos ile basına kapalı gerçekleştirdiği bir saatlik görüşmenin ardından gazetecilere açıklama yapan PASOK Lideri Papandreu da, ''Patrikhane'ye her zaman destek vereceklerini'' belirterek, ''Türk Hükümeti'nin Patrikhane ile ilgili tavrını değiştireceğine inanıyoruz'' dedi. 
     Papandreu, daha sonra Fener Rum Patrikhanesi içinde bulunan Aya Yorgi Klisesi'nde mum dikti. 
     Yorgo Papandreu, ayrıca Vatikan'dan getirilerek kilisede sergilenen ''kutsal emanetler''i inceledi. 
     
</TEXT>
</DOC>
