<DOC>
<DOCNO> 260571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo31.html </URL>
<DATE> 2004/08/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Emre Belözoğlu, bu kez kendini gösteremedi... 
</HEADLINE>
<TEXT>

     FC Inter, dün gece Bari'de oynanan Moratti Turnuvası'ndan yenilgiyle ayrıldı. FC Inter, FC Juventus ve Palermo arasında 45'er dakikalık maçlarla yapılan üçlü turnuvanın galibi, Fabio Capello'nun FC Juventus'u oldu. 
     FC Juventus, Fransız futbolcu Trezeguet'nin attığı tek golle Emre'nin de maç boyunca top koşturduğu FC Inter'i 1-0 yendi. FC Inter, Palermo ile yaptığı ve bu kez Emre'ye forma şansı tanımadığı maçtan da 2-1 yenik ayrıldı. FC Juventus, Palermo'yu 2-1 yenerek şampiyonluğa ulaştı. 
     Siyah-beyazlıların Bari'de moral depoladıkları turnuva sonrasında La Gazzetta dello Sport, ''Trezeguet, Inter'i dondurdu'' diye manşet attı. Corriere dello Sport gazetesi de, ''Juve kazandı. Palermo ise büyüklüğünü şimdiden kanıtladı'' başlığını kullandı. 
     Tuttosport Gazetesi ise ''Trezeguet'' ile ''gol'' sözcüğünün birleşiminden oluşan bir sözcük oyununa başvurduğu manşetinde, '' Trezegol İşte gerçek Juve. Inter nakavt'' dedi. 
     Öte yandan milli futbolcu Emre Belözoğlu'nun, 27 Temmuz'da Milano'da yapılan TIM Turnuvası'nın tersine, Bari'de kendini österememesi dikkati çekti. La Gazzetta dello Sport ve Corriere dello Sport, FC Juventus maçının ilk 11'inde yer almasına karşın sahada varlığı pek hissedilmeyen Emre'ye hiç değinmemeyi yeğlediler. 
     Tuttosport gazetesi ise Emre'ye 5.5 puan vererek şunları yazdı 
     ''Emre yine sol kanatta oynatıldı. Bu görevde yine tutukluktan kurtulamadı. Hücum anlarında ciddi bir katkı sağlayamadı. Siyah-beyazlılarla oynandığında çileden çıktığı da oluyor. Bu kez de Camoranesi ile cebelleşti.'' 

     
</TEXT>
</DOC>
