<DOC>
<DOCNO> 253310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko32.html </URL>
<DATE> 2004/07/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Otobüsçüler Özel havayollarını rakip olarak görmüyoruz 
</HEADLINE>
<TEXT>

     Uluslararası Anadolu ve Trakya Otobüsçüler Derneği UATOD , Türkiye'deki tüm otobüs firmalarını tek çatı altında toplamak üzere federasyon kuracak. 
     Eylül ayı içerisinde faaliyete geçecek Türkiye Otobüs İşletmecileri Federasyonu TOFED ile sektörün daha da güçlenmesi bekleniyor. 
     Tüm otobüs firmaları, bağlı oldukları federasyonun kararlarına uyacak. Federasyon kurulduğunda sektörde rekabete müdahale edilebileceği belirtildi. 
     UATOD Başkan Vekili ve İcra Kurulu Başkanı Recai Delibaşıoğlu, düzenlediği basın toplantısında, devlete her yıl 3 milyar dolar katma değer ürettiklerini, 10 bin otobüs ve 7.5 milyar dolarlık özkaynağa sahip olduklarını söyledi. 
     Delibaşıoğlu, federasyon için 42 ilde örgütlendiklerini ifade ederek, şunları kaydetti 
     ''Ulaştırma Bakanı Binali Yıldırım Örgütlenin, karşıma tek güç olarak gelin diye talepte bulunmuştu. Federasyon'la nihai amaç, Türkiye Otobüs İşletmecileri Birliği'ni kurmak olacak. Bakanlar Kurulu kararıyla kabul edilmesinden sonra Ulaştırma Bakanlığı'nın şehirlerarası taşımacılık ve acentalık belgeleri gibi bazı yetkileri Birliğe devredilebilecek. Böylelikle Birlik, yarı resmi kuruluş sıfatını kazanacak.'' Ulaştırma Bakanlığı'nın Karayolu Yolcu Taşımacılığı Mesleki Yeterlilik Eğitim Yönetmeliği taslağı üzerinde çalıştığını belirten Delibaşıoğlu, ''Yönetmeliğin 25 Eylül'de çıkması planlanıyor. AB'ye uyum çalışmaları çerçevesinde şekillenen bu yönetmelikle birlikte, sektörde eğitimsiz, sertifikasız hiç kimse çalışmayacak'' diye konuştu. 
     Basın mensuplarının sorularını da yanıtlayan Delibaşıoğlu, personele verilecek eğitimlerin ardından otobüslerde uyuyan muavine ve Türkçe'yi iyi konuşmayan hostese rastlanmayacağını, şoförün küfredemeyeceğini ve bağıramayacağını söyledi. 
     
     ÖZEL HAVAYOLLARI 
     Recai Delibaşıoğlu, özel havayolu sayısının artmasının sektörü nasıl etkilediğine ilişkin bir soru üzerine, yolcu taşıma pastasının yüzde 90'ının karayolunda olduğunu belirterek, şöyle dedi 
     ''Bugün Erzurum'a 15 milyon liraya gidilebiliyor. Kendi içimizdeki rekabet bize yetiyor. Biz hizmeti çok iyi bir şekilde sunuyoruz. Uçakta belli bir kapasite var. Bir havaalanına en çok 2-3 uçak inebilir. Pastadaki payımız biraz eksilebilir ama rakip olarak görmüyoruz. Bizimle hiç kimse rekabet edemez. Biz gelen yolcuyu evine kadar bırakıyoruz. Havaalanına gelen kişi ise taksi veya başka araçlar için ekstra para ödemek durumunda kalıyor. 
     Mikro ve makro seviyede planlar üretiyoruz. Bir bakarsınız ki özelleştirmede Devlet Demir Yolları'nı biz almışız. THY'nin payı yüzde 5 olabilir, 10 olsun... Bizi çok etkilemez. İleride çok etkileyecek olursa makro seviyede planlarımız devreye girer. Türkiye'de hava otobüsleri başlarsa onları da ilk biz yaparız. Bizim pastada hiçbir zaman payımız küçülmez.'' 

     
</TEXT>
</DOC>
