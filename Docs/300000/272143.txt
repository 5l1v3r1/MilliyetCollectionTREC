<DOC>
<DOCNO> 272143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonyas16.html </URL>
<DATE> 2004/09/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türk filmleri, ABD'de görücüye çıkıyor 
</HEADLINE>
<TEXT>

     Türk sinemasının uluslararası çapta sağladığı başarıları Amerikan seyircisine tanıtmayı amaçlayan 6. New York Türk Film Festivali, 02-13 Ekim 2004 tarihlerinde başlıyor. 
     Merkezi New York'ta bulunan tanıtım kuruluşu ''Moon and Stars Project'', son beş yıldır geleneksel olarak düzenlediği Türk Film Festivali gösterimlerini, önceki yıllarda olduğu gibi, New York sinema endüstrisinde saygın bir yeri bulunan ve özellikle dünya sinemasının seçme filmlerinin gösterildiği Anthology Film Archives salonlarında yapacak. 
     Geçen beş yıl içinde düzenlediği 5 film festivali ve 2 toplu film gösterimiyle 150'nin üzerinde Türk filminin ABD'de gösterilmesini sağlayan Moon and Stars Project, bu sene New York'un yanı sıra Washington, Boston, San Fransisco ve Chicago gibi Amerika'nın diğer büyük şehirlerine de giderek, daha geniş kitlelere ulaşmayı hedefliyor. 
     Festival organizatörleri, amaçlarını, Türk filmlerinin ABD'de dağıtımını özendirmek ve Amerika'da yaşayan Türklerin yanı sıra Amerikalı sinemaseverlerin de ilgisini çekebilmek olarak açıklıyorlar. 
     Festival direktörü Mevlüt Akkaya, New York gibi film festivalleriyle dünya sinemasının devlerine ev sahipliği yapan bir kentte Türk filmlerine ilgiyi çekmenin zor bir iş olduğunu belirtirken, festivale her sene ilginin arttığına dikkati çekiyor. 
     Akkaya, ''Türk sinemasının Tarkovski'si'' olarak kabul edilen Nuri Bilge Ceylan'ın ''Uzak'' filminin Cannes ve Chicago film festivallerinde büyük ödül almasının ve Fatih Akın'ın ''Duvara Karşı'' adlı yapımının Berlin'de Altın Ayı ödülünü kazanmasının, Amerika'da Türk Sineması'na ilgiyi artırmasını beklediklerini belirtiyor. 
     Bu yıl, festivalin Türk sinemasının ilk filmi olarak sayılan Fuat Uzkınay'ın ''Ayastefanos'taki Rus Abidesinin Yıkılışı'' 1914 adlı belgeselin 90. yılına gelmesinin anlamlı olduğunu ifade eden Akkaya, bu temayı tanıtımlarda da özellikle kullanmayı tercih ettiklerini, böylelikle sadece Türk sinemasının gösterimine değil, tarihsel gelişimine de Amerika'da ilgi uyandırmaya çalıştıklarını vurguladı. 
     Festivalin programının altı bölümden oluştuğunu belirten organizatörler, bunları ''Günümüz Türk Sineması, Ustalara Saygı, Belgeseller, İlk Filmler, Dışarıdaki Yönetmenler ve Kısa Filmler'' olarak açıkladılar. 
     Festival çerçevesinde, ''Günümüz Türk Sineması'' bölümünde Zeki Demirkubuz'un ''Bekleme Odası'', Ömer Kavur'un ''Karşılaşma'', Ömer Vargı'nın ''İnşaat'', Derviş Zaim'in ''Çamur'', Reis Çelik'in ''İnat Hikayeleri'', Yılmaz Erdoğan'ın ''Vizontele Tuuba'', Tolga Örnek'in ''Hititler'', Taylan Kardeşler'in ''Okul'' ve Ezel Akay'ın ''Neredesin Firuze'' adlı filmleri yer alacak. 
     ''Ustalara Saygı'' bölümünde Erden Kıral'ın ''Av Zamanı'', ''Mavi Sürgün'' ve ''Hakkari'de Bir Mevsim'' filmleri gösterilirken, ''Belgeseller'' bölümünde de Rüstem Batum'un ''Hangi Kıbrıs'', Necati Sönmez'in ''Theo'nun Bakışı'' ve Mehmet Güreli'in ''Alın Kullanın Beni '' adlı belgeselleri olacak. 
     ''İlk filmler'' bölümünde Canan Gerede'nin ''Robert'in Filmi'', ''Dışardaki Yönetmenler'' bölümünde de Yüksel Yavuz'un ''Küçük Özgürlük'' ve Seyhan Derin'in ''Yıldızlar Arasında'' adlı filmleri yer alacak. 
     Bu sene daha fazla genç sinemacıyı tanıtmayı da amaçlayan festivalde 13 kısa film gösterimi de yapılacak. 
     
     BOSTON TÜRK FİLM FESTİVALİ 

     Bu arada, Boston kentinde de Nuri Bilge Ceylan'ın ABD'deki ilk toplu film gösterimi, 15 Eylül'de Boston'daki Güzel Sanatlar Müzesi'nde yapılacak. 
     Boston Türk Film Festivali'nin kurucusu ve direktörü Erkut Gömülü de, Amerikalı sinema eleştirmenleri ve sinemaseverler tarafından beğeniyle karşılanan Ceylan'ın filmelerinin toplu gösteriminin 25 Eylül'e kadar devam edeceğini belirtti. 
     Gömülü, ''Nuri Bilge Ceylan'ın objektifi ve sinema dili seyirciyi adeta büyülüyor. Onların bu yoğun ilgisi de bizi böyle bir toplu gösterimi düzenlemeye itti'' diye konuştu. 
     Toplu gösterim programı kapsamında Ceylan'ın Cannes Film Festivali'nde Büyük Jüri Ödülü ve En İyi Aktör ödüllerini kazanan ''Uzak''ın yanı sıra ''Kasaba'', ''Mayıs Sıkıntısı'' ile yönetmenin ilk filmi olan kısa metrajlı ''Koza'' filmleri gösterilecek. 
     
</TEXT>
</DOC>
