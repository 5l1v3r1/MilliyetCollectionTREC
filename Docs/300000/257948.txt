<DOC>
<DOCNO> 257948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/guncel/gun04.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhaleden anlamam' 
</HEADLINE>
<TEXT>


Ray bağlantı ihalesini alan şirketin ortağı olan Erdoğan'ın dünürü Uzuner, "Hiçbir etkim olmadı. Ortağım yıllardır bu işi yapıyor" dedi 

ÖMER ERBİL İstanbul 

Başbakan Recep Tayyip Erdoğan'ın dünürü Orhan Uzuner'in genel müdürlüğünü yaptığı Uzka İnşaat ile TCDD'ye ray bağlantı elemanları satan Orhan Onur'un firmasının ortak olduğu ortaya çıktı. 
Uzka İnşaat'ın Pamukova'da, Onur'un firmasıyla ortak Betra Prefabrik Sanayi adı altında beton travers rayla zemin arasındaki blok üreten fabrikası bulunuyor. 
İstanbul Belediyesi Ulaşım AŞ'de mühendis olarak çalışırken kızı Reyyan'ı Erdoğan'ın oğlu Bilal'le evlendirdikten sonra Uzka'ya geçen Uzuner, Orhan Onur - Uzka ortaklığının sadece travers fabrikasından ibaret olduğunu belirtti. Uzuner şöyle konuştu 
"Onur şirketi 40 yıldan beri TCDD'ye iş yapıyor. Sadece travers fabrikasında ortaklığımız var. 25 Uzka, 25 Onur, 50 Avusturyalıların. Bu güne kadar tek bir travers satmadık. Bir süre daha satamazsak Avusturyalılar ortaklığı iptal edecek. Eskişehir - Ankara arasındaki tren rayları Ecevit zamanında İspanyollara verildi. Adamlar malzemeyi dışarıdan getiriyorlar. Bu nedenle biz satamıyoruz. Türkiye'de travers üreten başka bir fabrika yok." 

'Etkim olmadı' 
Uzuner, Onur'un aldığı ihalede etkisinin olup olmadığı sorusunu şöyle yanıtladı "Onur TCDD'ye raylarla traversi birbirine bağlayan elemanlar satıyor. İhale işlerini zaten beceremem. Onur'un TCDD'den ihale alması için bana ihtiyacı yok. Yıllardır bu işi yapıyorlar. Aslında ben onların yanında dursam da biraz ticaret öğrensem. TCDD'yi yenilememiz gerekiyor. Şimdi ben TCDD'ye bir şey yapmaya kalksam eyvah yani. Yapmamak daha iyi. Hücum edecekler diye üzülüyorum. Hiçbir şey yapamıyorum." 


</TEXT>
</DOC>
