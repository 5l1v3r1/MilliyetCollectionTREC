<DOC>
<DOCNO> 255566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/spor/spo15.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Bravo gençler 
İTALYA'DA yapılan Dünya Gençler Atletizm Şampiyonası'nda üç sporcumuz finale çıktı. 400 metre erkeklerde Serdar Tamaç 46.94, 800 metre erkeklerde Selahattin Çobanoğlu 1.49.70, bayanlar 800 metrede ise Binnaz Uslu 2.02.85'lük dereceleri ile finale uzandılar. 

Plajda terledik 
ALANYA'DA devam eden Avrupa Plaj Hentbol Şampiyonası'nın 2. gününde Erkek Milli Takımımız, Ukrayna'ya 2 - 1 yenilirken, Hırvatistan'ı 2 - 0'la geçti. Bayanlarımız ise 2 - 0'lık Fransa galibiyetinin ardından, Makedonya'ya 2 - 1 mağlup oldu. 

Vize krizi 
İSVEÇ'TEKİ turnuvaya vize alamadığı için katılamayan Güreş Federasyonu, benzeri krizi son dakikada çözdü. Gençler Greko - Romen Avrupa Şampiyonası'na ev sahipliği yapacak olan Slovenya, kafilemize vize vermedi. Federasyon, son anda İspanya Büyükelçiliği'nden "Schengen" vizesi alarak Slovenya'ya uçtu. 
ATİNA Olimpiyatları öncesi Düzce'de kamp yapan Serbest Güreş Milli Takımı kadrosunda yer alan Ömer Çubukçu, disiplinsiz davranışları nedeniyle kadro dışı bırakıldı. Apaev, Çubukçu'nun uyarılarına rağmen disiplinsiz hareketlerine devam etmesi üzerine kadro dışı bırakıldığını söyledi. 

Tarihe geçti 
MARİTZA Correia, olimpiyatlarda ABD adına yarışacak ilk siyahi bayan yüzücü olma şansını yakaladı. 100 metre yarışını 4. sırada tamamlayan Correia, 2000 yılında Sydney'de yapılan olimpiyatlarda 50 metre erkekler serbest dalında yarışan Ervin'den sonra vize alan ikinci siyahi sporcu oldu. 

Oklar hedefte 
17. Uluslararası Altın Ok Grand Prix Okçuluk Turnuvası dün Antalya'da başladı. 100. Yıl Okçuluk Tesisleri'nde gerçekleştirilen turnuvaya 44 ülkeden 85'i bayan olmak üzere toplam 210 sporcu katılıyor. İlk gün yapılan eleme mücadeleleri büyük bir çekişmeye sahne oldu. 

Rüştü'nün dönüşü yok 
BARCELONA'DAKİ geleceği tartışılan kaleci Rüştü Rençber, kulübünden ayrılmak istemediğini açıkladı. El Mundo Deportivo Gazetesi'ne konuşan Milli kaleci, "Halen oynamaya devam etmek istediğim kulübün, Barcelona'nın futbolcusuyum. Eğer bana fırsat verirlerse, burada zafer kazanmak istiyorum, En büyük düşüm Barcelona formasıyla Şampiyonlar Ligi'nde oynamak" dedi. 

Boğaz'da şenlik 
16. Uluslararası Boğaziçi Yüzme ve 6. Kürek ve Yelken Yarışları 18 Temmuz Pazar günü yapılacak. Organizasyonda erkeklerde 12, bayanlarda 6 olmak üzere toplam 18 kategoride 307 erkek, 43 bayan yüzücü yarışacak. Bu sporcular arasında 18 ülkeden 14'ü bayan 45'i erkek toplam 59 yabancı yüzücü de yer alacak. 

</TEXT>
</DOC>
