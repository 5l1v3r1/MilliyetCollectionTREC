<DOC>
<DOCNO> 267465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/siyaset/axsiy02.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'TSK'nın sabrı deneniyor' 
</HEADLINE>
<TEXT>


Org. Özkök, 30 Ağustos mesajında, "Şartlar uyanık olmamızı zorunlu kılıyor" dedi 

ANKARA Milliyet 


Genelkurmay Başkanı Org. Hilmi Özkök, ulusal değerleri sorgulayan çevrelerin, TSK'nın sabır ve kararlılığını denediğini belirtti. Özkök, Zafer Bayramı mesajında "İçinden geçmekte olduğumuz dinamik süreçte karşı karşıya kaldığımız risk ve tehditler, silahlı kuvvetlerimizin eskiye oranla çok daha uyanık, güçlü, dinamik ve esnek bir yapıda bulunmasını zorunlu kılmaktadır" ifadesine yer verdi. Atatürk'ün çökmüş bir imparatorluktan yeni, çağdaş ve laik bir Türk devleti yarattığını ifade eden Özkök, cumhuriyetin ilanının en az Fransız Devrimi kadar önemli olduğuna işaret etti. 

Siyasilerin mesajları 
Siyasilerin de 30 Ağustos mesajları şöyle 
Cumhurbaşkanı Ahmet Necdet Sezer "Türkiye Cumhuriyeti, başta yüce Atatürk olmak üzere, yurdunu seven kahraman insanlarımızın, şehitlerimizin ve gazilerimizin bizlere mirasıdır. Bu mirası geleceğe taşıyabilmek için, uğrunda büyük bedeller ödenen güzel yurdumuza ve bağımsızlığımıza her koşulda sahip çıkmalı, Cumhuriyetimiz'i nitelikleri ve kazanımlarıyla yaşatmanın, hepimizin ortak sorumluluğu olduğunu unutmamalıyız."Başbakan Recep Tayyip Erdoğan "30 Ağustos sonrası elde edilen barış ve huzur ortamı korunarak, çağdaş uygarlık yolunda yürünecektir."CHP lideri Deniz Baykal "En önemli görev bağımsızlığı, özgürlüğü, laik cumhuriyeti ve sosyal hukuk devletini savunmak, korumak, sonsuza kadar yaşatmaktır. Cumhuriyeti kuran parti olan CHP, aynı inançla mücadelesini sürdürecektir" 

</TEXT>
</DOC>
