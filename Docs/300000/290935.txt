<DOC>
<DOCNO> 290935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonyas04.html </URL>
<DATE> 2004/10/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yeni ''Superman'' meşhur bir oyuncu olmayacak... 
</HEADLINE>
<TEXT>

     Attan düşerek felç olan ve son yıllarını tekerlekli sandalyede geçirdikten sonra geçtiğimiz günlerde hayata veda eden sinemanın son Superman'i Christopher Reeve'in tahtına ünlü bir isim oturmayacak. Yönetmen Bryan Singer, 12 ünlü aktörün isminin geçtiği role tanınmamış bir oyuncuyu seçeceğini açıkladı. 
     Internetteki ''aintitcool'' sitesinin haberine göre, son olarak Mel Gibson'ın yönettiği ''Tutku İsa'nın Çilesi'' adlı filmde Hazreti İsa'yı canlandıran Jim Caviziel'in adının geçtiği ''Superman'' rolü için yönetmen Singer'ın bambaşka planları var. 
     Aralarında Jude Law, Nicolas Cage, Jim Caviezel, Ashton Kutcher ve Brendan Fraser'ın da bulunduğu tam 12 ünlü aktörün yer aldığı yarışın galibini belirleyecek Singer, sonunda çok farklı bir kararla film dünyasını şaşırttı. 
     Caviziel'in ''Superman Dönüyor-Superman Returns'' adlı film için istekli olduğunu ve görüşmelerde bulunduğunu itiraf etmesine rağmen Singer, ''Jim Caviezel harika bir aktör. Ama ben Superman'in tanınmamış bir oyuncu olmasını istiyorum'' dedi. 
     Son Superman Christopher Reeve'in ''en büyük süper adam'' olarak tarihe geçtiğini de vurgulayan Singer, onun yerini alacak ismin yerini doldurmasının zor olacağını da söyledi. 
     
     KİM BU SÜPER ADAM 

     ''Superman'' rolünün adayları arasında ''Vampir Avcısı Buffy'' filminde rol alan Tom Welling, ''Hızlı ve Öfkeli'' filminin oyuncusu Paul Walker, ''Pearl Harbour'' filminin sempatik aktörü Josh Harnett, tecrübeli Oscarlı aktör Nicolas Cage, ''Seinfeld'' dizisinden Patrick Warburton, genç aktör Ashton Kutcher, ''Mumya'' serisinin oyuncusu Brendan Fraser ve ''Soğuk Dağ'' filminin Oscar adayı aktörü Jude Law da yer alıyordu. 
     Aynı adlı çizgi romandan beyazperdeye uyarlanan ''Superman'' filminin ilki 1978 yılında çevrildi. Bu yapımı sırasıyla 1980, 1983 ve 1987'de çevrilen filmler izledi. 52 yaşındaki aktör Christopher Reeve, attan düşerek tekerlekli sandalyeye mahkum olduğu güne kadar ''Superman'' rolünü büyük bir başarıyla canlandırdı ve ünlü karakterle adeta özdeşleşti. 
     Film, Kripton'dan gelen süper kahramanın Dünya'da ''Clark Kent'' isminde sıradan bir gazeteci kimliğine bürünmesini ve ihtiyaç duyulduğunda bir telefon kulübesinde kılık değiştirerek gökyüzünde uçup süper güçlerini kullanarak insanların yardımına koşmasını konu alıyor. 
     
</TEXT>
</DOC>
