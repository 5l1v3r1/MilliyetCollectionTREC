<DOC>
<DOCNO> 291089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko16.html </URL>
<DATE> 2004/11/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kaslowski Çok büyük bir İtalyan mobilya grubu yatırım planlıyor 
</HEADLINE>
<TEXT>

     TÜSİAD Yüksek İstişare Konseyi Başkan Yardımcısı Aldo Kaslowski, Türkiye'ye İtalyan şirketleri olmak üzere yabancı şirketlerin ilgisinin artmaya başladığını belirterek, çok büyük bir İtalyan mobilyacılık grubunun Türkiye'de yatırım yapmayı planladığını söyledi. 
     Kaslowski, özellikle İtalyan şirketlerinin Türkiye'de yatırım yapmayla yakından ilgilendiklerini bildirdi. 
     Türkiye'de artık, önemli bir yerli sermayenin de bulunduğunu, bu nedenle, yapılacak doğrudan yatırımı sadece yabancı sermaye olarak değil, yerli sermaye olarak ta düşünmek gerektiğini belirten Kaslowski, Türkiye'ye şimdiye kadar sadece büyük yabancı şirketlerin yatırım yaptığını hatırlatarak, ''Türkiye bunlardan memnun kalmıştır. Ancak, bunlar yeni yatırım yapmışlar mıdır diye sorarsanız, yanıt hayır dır'' şeklinde konuştu. 
     Türkiye'nin asıl ihtiyacının küçük ve orta ölçekli doğrudan yatırım olduğunun altını çizen Kaslowski, Türkiye'nin yapısı itibarıyla, küçük ve orta ölçekli yabancı sermaye ile daha iyi ortaklıklar kurabildiğini, fakat bu konuda yeterli yabancı şirket ilgisinin olmadığını kaydetti. 
     
     YATIRIMIN ÖNÜNDEKİ ENGELLER... 
     Yabancı yatırımcıların, Türkiye'deki Küçük ve Orta Ölçekli firmalarda şeffaflık aradığını, ancak bu şeffaflığın yeterli düzeyde bulunmadığını ifade eden Kaslowski, sadece işsizliğin göreceli olarak ucuz olması nedeniyle yatırımcının gelmeyeceğini, diğer başka özelliklere de baktıklarını bildirdi. 
     Türkiye'de, yatırımın önündeki engellerden diğerinin, ekonomideki kayıtdışılık ile enerji ve ulaşım maliyetlerinin yüksek oluşunu gösteren Kaslowski, özellikle Türkiye'deki enerji maliyetinin, Avrupa'nın ikibuçuk katı olduğunu ifade etti. 
     
     TEŞVİK POLİTİKASI... 
     Teşvik verilecek 36 il tespit edildiğini, bunun yanlış olmadığını, bölgelerarası kalkınmışlık farkının azaltılmasının gayet doğal bir tercih olduğunu belirten Kaslowski, sözlerine şöyle devam etti 
     ''Bir yabancı yatırımcı gözüyle baktığımız vakit, onlar hayırsever kişiler değildir. Onlar, rekabet var mıdır, yok mudur ona bakarlar. Rekabet açısından eğer İstanbul gerekiyorsa İstanbul'a da yapmak lazım. 
     Mesela bir örnek vereyim, ben kimya ile uğraşıyorum. Kimya açısından ideal bir yer 36 il arasında yoktur. Avrupa'da da bir yatırımımız olsun diye Roterdam'da yatırım yapıyoruz. Bizim açımızdan kocaman Avrupa'da sadece Antwerp ve Roterdam uygun. 
     O zaman, bu 36 ilde de sektörel açıdan uygun altyapıyı kurmak lazım. Her sektörün kendine özel ihtiyaçları vardır. Yoksa buralara yatırım için hiçkimse gitmez. O nedenle teşvik konusuna sektörel olarak yaklaşmak gerekir.'' Teşvik konusunda, Hükümetin, IMF ve AB'den kaynaklanan kısıtlamaların bulunduğunu ileri sürdüğünü hatırlatan Kaslowski, AB'nin bile kendi içinde teşvik konusuna çözüm bulduğunu, Türkiye'nin de kendi çözümünü bulabileceğini ifade etti. 
     
     TÜRKİYE, İTALYA'NIN YATIRIM LİSTESİNDE... 
     İtalyan şirketlerinin Türkiye'ye ilgisinin arttığına dikkat çeken ve İtalya'nın, Çin Hindistan ve Rusya ile birlikte Türkiye'yi, 10 yıl içinde enfazla yatırım yapılacak ülkeler listesine aldığını belirten Kaslowski, İtalyan şirketlerinin Türkiye'ye çok sık gelmeye başladıklarını belirterek, şunları söyledi 
     ''Ağaç sanayiinde faaliyet gösteren İtalyan şirketler, Türkiye'ye geldiler. Bunlar, Bulgaristan, Romanya ve Macaristan gibi yerlerde 3 milyar dolarlık yatırım yapmışlar. Türkiye'ye gelmeye hazır ama yer arıyorlar. Bunlar, Karadeniz'de, deniz kenarında bir yer arıyorlar. Çünkü ağacı Ukrayna ve Rusya'dan getirecekler. 
     Eğer Türkiye'de uygun koşul bulurlarsa, İtalyan mobilyacılık sanayii, Bulgaristan, Romanya ve Macaristan'daki mevcut yatırımlarını da Türkiye'ye kaydırmak istiyor.'' 
     
     AB İLE MÜZAKERELERİN BAŞLAMA TARİHİ... 
     Avrupa Birliği ile tam üyelik yolundaki müzakerelerin 2005 yılının ilk yarısında başlaması ümidinde olduklarını vurgulayan Kaslowski, müzakere sürecinin iyi bir ekiple gerçekleştirilerek, bu süreçte ekonominin sürdürülebilir istikrara kavuşmasının sağlanması gerektiğini bildirdi. 
     
     IMF İLE İLİŞKİLER... 
     IMF'nin, şu an için Türkiye'ye gerekli olduğunun altını çizen Kaslowski, Türkiye'nin sürdürülebilir bir makro ekonomik istikrarı yakalayarak, doğrudan yabancı sermayeyi çekmeye başlamasıyla birlikte IMF'nin, Türkiye için mutlak gerekliliğinin ortadan kalkacağını kaydetti. 
     
</TEXT>
</DOC>
