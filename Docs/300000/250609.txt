<DOC>
<DOCNO> 250609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur09.html </URL>
<DATE> 2004/06/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
NATO Zirvesi için 3 AWACS erken uyarı uçağı Türkiye'ye gönderildi 
</HEADLINE>
<TEXT>

     Sıtkı Uluç 

NATO, İstanbul'da 28-29 Haziran tarihlerinde yapacağı zirvede alınacak güvenlik önlemleri çerçevesinde 3 AWACS erken uyarı uçağını Türkiye'ye gönderdi. 
     NATO Avrupa Kuvvetleri Komutanı SACEUR General James Jones tarafından alınan ve müttefikler tarafından onaylanan karara göre, AWACS uçakları, zirve boyunca Türkiye hava sahasını kontrol edecek ve güvenlik desteği sağlayacak. 
     NATO kaynakları, İttifak'ın Kimyasal, Biyolojik, Radyolojik ve Nükleer Taburu'nun CBRN da zirve güvenlik önlemlerine katkı amacıyla İstanbul'a ekip gönderdiğini, bu ekibin 30 ila 40 uzmandan oluştuğunu bildirdiler. 
     NATO'nun, Almanya'nın Geilenkirchen bölgesinde konuşlandırılmış 17 adet AWACS uçağı bulunuyor. 
     AWACS uçakları, 12 Haziran'dan 4 Temmuz'a kadar, Portekiz'deki Avrupa Futbol Şampiyonası nedeniyle alınacak güvenlik önlemlerine de katkıda bulunuyor. 
     NATO, 13-29 Ağustos tarihleri arasında Atina'da yapılacak Olimpiyat Oyunları sırasında da AWACS uçaklarını ve deniz birimlerini, olası terör saldırılarına karşı korunmak amacıyla hizmete sunacak. 
     İstanbul'daki NATO zirvesine, 26 İttifak üyesi ülkenin ve 20 işbirliği ortağının devlet ve hükümet başkanları, dışişleri ve savunma bakanları ile delegasyonlarından oluşan toplam 3500 kişi katılacak. 
     Bu sayıya gazeteciler, güvenlik görevlileri ve çeşitli etkinliklerde hazır bulunacak sivil toplum örgütleri temsilcileri de eklenecek. 
     
     TÜRKİYE "SIFIR HATA" PRENSİBİYLE HPAZIRLANDI 

     Türkiye, bugüne kadar evsahipliğini üstlendiği en büyük zirve olan NATO zirvesinin hazırlıklarına aylar öncesinden başlarken, ''sıfır hata, sıfır risk ve akıllarda kalacak bir zirve düzenleme'' prensipleriyle yola çıkıldı. 
     Organizasyonun ''sıfır hata'' ile tamamlanmasını birinci amaç olarak kabul eden yetkililer ile NATO Sekretaryası arasında, zirvenin nasıl yapılacağına ilişkin görüşmeler uzun süre devam etti. Aylar süren görüşmelerin ardından, Sekretarya ile Dışişleri Bakanlığı arasında mutabakat muhtırası imzalandı. 
     Söz konusu muhtıra, tüm NATO zirvelerinden önce evsahibi ülke ile NATO arasında imzalanıyor ve bu belgede evsahibi ülkenin üzerine düşen yükümlülükler asgari düzeyde belirtiliyor. 
     Muhtıranın imzalanmasının ardından Türkiye, oluşturduğu organizasyon komitesi aracılığıyla hazırlıklarına başladı. Organizasyon komitesi kendine merkez olarak Harbiye'deki askeri müze içinde bir ofisi belirledi. Askeri müze alanı, zirve boyunca da katılacak yaklaşık 3 bin gazeteci için basın merkezi olarak kullanılacak. 
     
     HAZIRLIKLARIN KOORDİNASYONU NASIL SAĞLANDI 

     Toplam 6500 kişiyi karşılamaya hazırlanan organizasyon komitesi, alandaki hazırlıklar için profesyonel organizasyon şirketlerinden yararlanma kararı aldı ve bu alandaki etkin şirketlerden detaylı teklifler vermelerini istedi. 
     Sonuç olarak, bu denli büyük bir organizasyonun planlamasının tek şirkete verilemeyeceğinde karar kılan yetkililer, üç büyük şirketin bir konsorsiyum oluşturmasına karar verdi. 
     
     ULAŞIM VE İLETİŞİM SORUNLARI 

     Gelecek konukların sayısı ve İstanbul'un trafiği göz önünde bulundurulduğunda, zirvenin en önemli sorunlarından birinin ulaşım olması kaçınılmaz. 
     Yetkililer, özellikle havaalanı yolunun belli saatlerde ve bazı yolların da zirve boyunca trafiğe kapatılacağını, bu konuda İstanbul halkından anlayış beklediklerini belirtiyorlar. 
     Organizasyon komitesi, katılımcılar için 250 otomobil, 150 minibüs ve 100 otobüs hazır bulunduracak. Zirveye katılan her ülke delegasyonuna bir adet zırhlı araç tahsis edilecek. Birden fazla zırhlı araç isteyen heyetler ise ek araçları kendileri temin edecek. 
     Telekom, zirvenin iletişim alanındaki altyapısını sunuyor. Basın merkezine zirve boyunca ücretsiz kullanılabilecek 200 telefon hattı, 500 bilgisayar, 200 plazma ekran ve 140 adet de televizyon tahsis edildi. 
     Basın merkezinde ayrıca, dizüstü bilgisayarlar için kablosuz internet erişimi sağlanacak. 

     
</TEXT>
</DOC>
