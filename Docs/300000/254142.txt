<DOC>
<DOCNO> 254142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonsiy06.html </URL>
<DATE> 2004/07/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP'den istifa... Adana milletvekili Başoğlu, partisinden istifa etti 
</HEADLINE>
<TEXT>

     CHP'nin geçen hafta sonu basına ve halka kapalı olarak gerçekleştirilen olağanüstü kurultayından sonra Edirne Milletvekili Necdet Budak'ın ardından bugün de Adana Milletvekili Atilla Başoğlu, partisinden istifa ettiğini açıkladı. 
     Başoğlu, Parlamento'da düzenlediği basın toplantısında CHP'nin geleceğe dair vizyonu olmadığı görüşünü savundu. 
     Siyaseti asla geçim kaynağı olarak görmediğini ve kendisine verilen görevi layıkıyla yerine getirmeye çalıştığını kaydeden Başoğlu, her iki yasama yılında da denetleme faaliyetlerinde en önde gelen milletvekilleri arasında anıldığını dile getirdi. 
     Samimi çalıştığını ve partisinin maruz kaldığı eleştirilerle ilgili tespitlerde bulunarak, arkadaşlarıyla bir çözüm bulmaya gayret ettiğini ifade eden ''CHP'deki 30'lar hareketi'' içindeki Başoğlu, ''Ne yazık ki böylesi bir eylem tarzının ancak demokratik yapılarda olabileceğini unutarak, yahut partimizin demokrasiden bu kadar uzaklaştığının farkında olmadığım için, bir çözüme ulaşabileceğimizi, CHP'de geleceği ve tüm Türkiye'yi kucaklayabilecek bir dönüşüm sağlayabileceğimizi düşündüm. Ancak bütün Türkiye'nin gördüğü aksaklıkları bir türlü yönetime gösteremedik, gösteremedim'' dedi. 

     
</TEXT>
</DOC>
