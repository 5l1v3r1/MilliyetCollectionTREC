<DOC>
<DOCNO> 277736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko19.html </URL>
<DATE> 2004/10/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ramazanda sebze-meyvede talep artışı... 
</HEADLINE>
<TEXT>

     Her yıl Ramazan ayında, diğer aylara oranla sebze-meyveye olan talebin yaklaşık 2 kat arttığı bildirildi. 
     Türkiye Sebze ve Meyve Komisyoncuları Federasyonu Yönetim Kurulu Üyesi, Konya Sebze ve Meyve Komisyoncuları KONMESKOM Derneği Başkanı Halil İbrahim Gürbüz, sebze ve meyve tüketiminin, yılın bazı dönemlerinde çeşitli nedenlerle artıp azalabildiğini söyledi. 
     Gürbüz, Ramazan ayında pek çok kişinin oruç tutması nedeniyle öğün sayısının 3'den 2'ye düşerken, sebze ve meyveye olan talebin ise diğer aylara oranla yaklaşık 2 kat arttığını vurguladı. 
     Sebze-meyve piyasasında, Ramazan ayından birkaç gün önce başlayan hareketliliğin ay boyunca devam ettiğini anlatan Gürbüz, ''Bu durum en net şekilde, sebze-meyve sektörünün borsası olan hallerde görülebilir. Örneğin, normalde günlük 20 domates kamyonunun giriş yaptığı hale, Ramazan ayında 40 domates kamyonu giriş yapar ve yine diğer günlerin aksine pek çok esnaf elindeki malın büyük bölümünü günlük satabilir'' dedi. 
     Bu ilginç durumun, sadece iftar ve sahur sofralarının normal günlere göre daha zengin bir şekilde hazırlanmasıyla açıklanamayacağını ifade eden Gürbüz, şunları kaydetti 
     ''Bu talep artışının en büyük nedeni aslında oruç tutan kişilerin özellikle renkleriyle göze hitap eden meyve-sebzelerden etkilenmesidir. Oruç tuttuğu için karnı aç olan kişiler, diğer gıda ürünlerden daha fazla market ve manavlarda gördüğü rengarenk sebze-meyvelerden etkileniyor. Birçok kişi, evinde aynı üründen olup olmadığını bile düşünmeden hem de bol miktarda sebze-meyve satın alıyor. Sebze-meyvelerin daha görünür yerlerde satılması ve manav tezgahlarındaki ürünlerin de normal zamanlardan daha alımlı şekilde dizilmesi ise bu talep artışında önemli rol oynuyor.'' Ramazan ayında talebi karşılamak için arz miktarının da artması nedeniyle fiyatlarda büyük değişimlerin yaşanmadığını ifade eden Gürbüz, ancak Ramazan ayı öncesinde sıcaklıklarda yaşanacak ani düşüşler nedeniyle, daha sera ürünleri çoğalmadan yerli ürünlerin tamamen tükenmesinin sebze- meyve fiyatlarında artmalara neden olabileceğini vurguladı. 
     
</TEXT>
</DOC>
