<DOC>
<DOCNO> 290346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/spor/axspo01.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kuşatması 
</HEADLINE>
<TEXT>


Vicente del Bosque, Çaykur Rizespor maçının planını tam saha pres ve hızlı hücumlarla rakibin çökertilmesi olarak belirledi. İspanyol hoca, "Oyun kurmalarına şans tanımayın" talimatını verdi 

ORHAN YILDIRIM 


'Boşluk bırakmayın' 
SİYAH - Beyazlı ekipte, Çaykur Rizespor maçını kayıpsız geçmek için alarm verildi. Teknik Direktör Vicente del Bosque, rakibin iyi bir çıkış yakaladığını hatırlattı ve oyuncularına çeşitli uyarılarda bulundu. İspanyol hocanın, "Rize, Athletic Bilbao gibi sahanın her yerinde olan bir takım. Çok koşup, sürekli pres yapıyorlar. Rakibi kendi silahı ile vurmalıyız. Tam saha pres yapıp, hiçbir oyuncuya boş alan bırakmamalıyız" dediği öğrenildi. 

Hataya zorlayacaklar 
HIZLI hücumlarla rakibin oyun dengesinin bozulması talimatını veren Bosque, "Kazanılan her topun olabildiğince hızlı bir şekilde oyuna sokulması gerek. Bu şekilde rakibin yerleşim düzenini bozarak, gol bulmalıyız" diye konuştu. Defans güvenliğinin de elden bırakılmamasını isteyen Beşiktaş'ın hocası, ani ataklarda, savunmadan ileri çıkan oyuncuların bölgesinin hemen doldurulması gerektiğine işaret etti, "Asla açık vermemeliyiz" yorumunu yaptı. 

Cordoba'ya yeşil ışık 

KOLOMBİYALI file bekçisinin sakatlığının tamamen geçmesi kaledeki forma rekabetini körükledi. Cordoba'nın, Teknik Direktör Bosque ile görüşerek artık oynamak istediğini ilettiği ve tecrübeli hocadan olumlu yanıt aldığı bildirildi. Ramazan'ın da, bayram dönüşü geçirdiği trafik kazasının etkisini taşıması nedeniyle Rize maçında kale için ibre Cordoba'dan yana döndü. 

Pancu sabırsız 

SAĞ ayak bileğindeki sakatlığının beklenenden daha çabuk iyileşmesi Daniel Pancu'yu ateşledi. Rumen futbolcu düz koşulara erken başladı. Kulüp Doktoru Yalçın Yavuzer, Pancu'nun Rizespor önünde forma giymesinin imkansız olduğunu hatırlatıp, "Ancak UEFA Kupası'nda perşembe günü Romanya'da oynayacağımız Steaua Bükreş maçında forma giymeyi çok istiyor. O maça yetişip, yetişmeyeceğini söylemek için henüz erken. Son kararı kendisi ve hocamız verir" dedi. 

Fuara çıkarma 

BEŞİKTAŞLI oyuncular, Beylikdüzü'nde dün başlayan Marketingist Fuarı'nı gezerek, kulübün bünyesindeki şirket ve birimlerin bulunduğu standı ziyaret ettiler. TÜYAP Fuar ve Kongre Merkezi'ndeki fuara menajer-futbolcu Tayfur Havutçu, Ahmet Yıldırım, Çağdaş, Berkant ve Serdar katıldı. Fuarda büyük ilgi gören Siyah - Beyazlılar bir süre imza dağıttılar. 

Pakistan yine pas 

Program yattı 
BEŞİKTAŞ'A olan sempatisiyle tanınan Pakistan Devlet Başkanı Pervez Müşerref'in, devre arasında ülkesine özel olarak davet ettiği Siyah - Beyazlılar bu programı yine askıya almak zorunda kaldı. Başkent İslamabad'da Milli Takım'a karşı iki özel maç yapması planlanan Beşiktaş, teknik heyetin talebi doğrultusunda programını değiştirdi. 

Mısır gündemde 
PAKİSTAN seyahatinin ertelenmesinde Mısır'ın başkenti Kahire'de düzenlenecek bir turnuva için yönetime yapılan özel davetin yattığı öğrenildi. Aynı şekilde İspanya ve Antalya'dan da teklif alan Beşiktaş, devre arası kamp programına son şekli önümüzdeki hafta içinde verecek. Ancak Antalya'daki WOW Turnuvası'na katılımın kesinleştiği bildirildi. 


</TEXT>
</DOC>
