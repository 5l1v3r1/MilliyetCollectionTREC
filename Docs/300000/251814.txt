<DOC>
<DOCNO> 251814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/siyaset/axsiy02.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce elini göster, sonra tokalaş 
</HEADLINE>
<TEXT>


Bush'la el sıkışmak isteyen Türk bakanlara ABD ajanlarından el kontrolü... 

İSTANBUL Milliyet 


ABD Başkanı George Bush'un İstanbul'da konuşma yaptığı Galatasaray Üniversitesi'nde güvenliği üstlenen Amerikan güvenlik görevlileri, Türk bakanları bile kontrollü olarak içeri aldı. Bush ile el sıkışmak için bekleyen Türk konukların bazılarının elleri de ajanlarca kontrol edildi. Basın mensupları, tüm eşyaları ABD'den getirilen K - 9 köpeklerinin bomba taramasından geçirildikten sonra bahçeye alındı. Konuşma için güvenliğin ABD gizli servisi tarafından üstlenilmesi dikkat çekti. İçişleri Bakanı Abdülkadir Aksu, Devlet bakanları Beşir Atalay ve Ali Babacan, çok sayıda milletvekili, işadamı ve medya yöneticisinin de aralarında bulunduğu 200 konuk saat 12.00'den itibaren ABD'li görevlilerce kontrollü içeri alındı. 

Atalay, önce anlamadı 
Konuşmasını tamamlayan Bush kürsüden inip protokol mensuplarının bulunduğu ön sıraya gelerek tokalaşmaya başladı. Tokalaştığı kişilerle bir yandan ayaküstü konuşarak ilerleyen Bush'un çevresini saran çok sayıda korumadan biri, Bush'un karşısına geldiğinde, Devlet Bakanı Beşir Atalay'ın sol elini görmek istedi. Eli biraz geride duran Atalay önce durumu anlamadı. Daha sonra korumanın ısrarlı el hareketleriyle talebini yinelemesi üzerine Atalay, biraz geride tuttuğu sol kolunu havaya kaldırıp korumaya gösterdi. "Kontrol"ü tamamlayan Bush'un koruması ilerlemeye devam ederken, Atalay ile Aksu şaşkınlıkla birbirine baktı. 

Büyükanıt beklemedi 
Konuşma sonrası yaklaşık yarım saat boyunca Bush'un çıkışı için konukların çıkmasına izin verilmedi, dışarı çıkanların da arabaları gönderilmedi. Ancak bunun tek istisnası, yaklaşık 5 dakika bekledikten sonra makam aracı gelen 1. Ordu Komutanı Orgeneral Yaşar Büyükanıt oldu. 


</TEXT>
</DOC>
