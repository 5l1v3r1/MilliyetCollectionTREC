<DOC>
<DOCNO> 295500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun46.html </URL>
<DATE> 2004/12/07/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Fransa ve İspanya'dan Annan'a destek... 
</HEADLINE>
<TEXT>

     Fransa Cumhurbaşkanı Jacques Chirac ve İspanya Başbakanı Jose Luis Rodriguez Zapatero, ''gıda karşılığı petrol'' programındaki yolsuzluk iddiaları nedeniyle eleştirilen BM Genel Sekreteri Kofi Annan'ı telefonla arayarak desteklerini iletti. 
     İspanya hükümetinden bir sözcü, İspanya'da bir toplantıya katılan Zapatero ve Chirac'ın, yaptıkları görüşme sonrası Annan'ı aradıklarını söyledi. 
     Sözcü, liderlerin ''adaletsiz şekilde eleştirildiği bu dönemde Annan'a desteklerini ifade ettiklerini'' belirtti. 
     BM'nin Irak'a ''gıda karşılığı petrol'' programında rüşvet ve yolsuzluk yapıldığı yönündeki ABD'nin iddialarıyla istifa baskısı gören BM Genel Sekreteri Kofi Annan'a, Rusya, Çin, AB ve Türkiye'nin de aralarında olduğu pek çok ülkeden destek gelmişti. 
     
</TEXT>
</DOC>
