<DOC>
<DOCNO> 278777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/dunya/adun.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemi demokratlar başkanını seçti 
</HEADLINE>
<TEXT>


Afganistan'da onlarca yıl sonra ilk devlet başkanlığı seçimi 'harem selamlık' sandıklarda yapıldı. 18 adaydan 15'i, sandıktaki yolsuzlukları gerekçe göstererek seçimi boykot etti 

DIŞ HABERLER SERVİSİ 


20 yılı aşkın bir süre savaş ve yıkımın acılarını yaşayan Afgan halkı, tarihlerinde ilk kez kendi özgür iradeleriyle başkanlarını doğrudan seçmek için dün sandık başına gitti. 
Monarşi, Sovyet işgali, savaş ağalarının zulmü ve Taliban gibi fanatik dinci iktidarlar altında ezilen halk, ilk demokrasi deneyimine yoğun ilgi gösterirken, seçim bazı acemilikler yüzünden lekelendi. Mükerrer oy kullanımının önlenmesi için oyunu atan seçmenin parmağına sürülen silinmeyen mürekkebin kolaylıkla silindiğini ileri süren 18 devlet başkanı adayından 15'i, boykot ettiklerini açıkladıkları seçimin iptal edilmesini istedi. 
Ancak BM ve Afgan yetkililerden oluşan Birleşik Seçim İzleme Kurulu, seçimin durdurulmasına gerek olmadığını, küçük bir hata yapıldığını ve sonradan bunun düzeltildiğini açıkladı. Kurulun başkan yardımcısı Ray Kennedy, oylamanın durdurulması için haklı gerekçe bulunmadığını belirterek, seçimin durdurulmasının halkın oy kullanma hakkını reddetmek anlamına geleceğini söyledi. 
2001'de Taliban rejiminin ABD'nin askeri müdahalesi sonrasında yıkılmasıyla işbaşına gelen geçici Devlet Başkanı Hamid Karzai'nin favori aday olduğu seçimde, 10.5 milyon seçmen sandık başına gitti. Özellikle kadınların büyük ilgi gösterdiği seçimlerde harem selamlık uygulaması yapıldı, kadın ve erkekler ayrı sandıklarda oy attı. 
Harabeye dönmüş okul binaları, camiler ve hastanelere konan 23 bin sandık önünde uzun kuyruklar oluştu. Taliban taraftarlarının herhangi bir olay çıkarmaması için 100 bin kadar Afgan güvenlik görevlisi, ABD askeri ve diğer ülkelerden askerler, yoğun güvenlik önlemleri aldı. Seçime olan yoğun ilgi nedeniyle oy verme işlemi planlanandan 2 saat fazla sürdü. 

Gözlemci var, rapor yok 
Seçimler uluslararası planda da büyük ilgi merkezi oldu ve AB, AGİT ve ABD'den çok sayıda gözlemci seçimin sağlıklı yapılması için katkıda bulundu. Ancak gözlemciler, seçim hakkında herhangi bir rapor hazırlanmayacağını, çünkü Afganistan gibi demokrasi deneyimi son derece sınırlı olan bir ülkenin uluslararası standartlara göre değerlendirilmesinin uygun olmayacağını ifade ettiler. 
Seçimde en fazla oyu alması beklenen Karzai'yi Tacik aday Yunus Kanuni ve Özbek General Raşid Dostum'un takip edeceğine kesin gözüyle bakılıyor. Seçimlerde adaylardan hiçbiri yüzde 51 oy almazsa, kasımda ikinci tur yapılacak. Etnik mozaiğe sahip ülkede Karzai'yi destekleyen Peştular, Özbek, Tacik, Hazara gibi diğer grupların karşısında h kim durumdalar. 

İlk oyu atan kadın mülteci tarihe geçti 

Afganistan'da çeyrek asırdır devam eden savaş ve çatışmalara son verip barış ve özgürlük getirmesi umuduyla yapılan seçimde ilk oyu Pakistan'ın başkenti İslamabad'daki Afgan mülteci kampında bulunan 19 yaşındaki Mukaddes Sıdıki kullandı. 1992 yılında ailesiyle birlikte Pakistan'a göç eden Sıdıki, aynı zamanda seçimde oyunu kullanan ilk kadın olarak adını tarihe yazdırdı. 

Doğru kullandım mı 
Afganistan'daki tarihi devlet başkanlığı seçiminde, ülkenin batısındaki Herat kenti sakinleri, dün sabah erkenden seçim sandıklarına gitti. Kadın ve erkeklerin ayrı oy kullandığı seçimlerde, çoğu okuma yazma bilmeyen kadınların oy verme işlemi sırasında büyük sorun yaşadığı bildirildi. Okuma yazma bilmeyen kadınların başka kadınlardan yardım istediği, seçim personelinden kendileri için oy kullanmalarını talep ettikleri ya da oy verdikten sonra seçim pusulalarını personele göstererek, doğru yapıp yapmadıklarını sordukları ifade edildi. 


</TEXT>
</DOC>
