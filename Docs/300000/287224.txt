<DOC>
<DOCNO> 287224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur29.html </URL>
<DATE> 2004/11/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fidan dikerken sıcak su çıktı... 
</HEADLINE>
<TEXT>

     Van'da bahçe düzenlemesi yapan Belediye ekiplerinin fidan dikimi için açtıkları çukurdan sıcak su çıktı. 
     Park ve Bahçeler Müdürlüğü ekiplerinin önceki gün İskele Caddesi'nde yaptığı çalışmada, fidan dikimi için boş araziye grayderle çukur açan işçiler, yer altından sıcak su çıktığını görünce durumu Belediye Başkanı Burhan Yenigün'e ilettiler. 
     Bölgede inceleme yapan Yenigün, konuyla ilgili Bayındırlık İl Müdürlüğü, Maden Tetkik Arama MTA Enstitüsü ile Yüzüncü Yıl Üniversitesi'nin bilgilendirildiğini söyledi. 
     Yenigün, bölgede inceleme yapacak teknik elemanların hazırlayacağı rapordan sonra konunun netlik kazanacağını vurgulayarak, ''Arkadaşlarımız bahçede düzenleme yaparken toprağın ısındığını fark etmişler. Çukuru daha derin kazdıklarında da buharın artığını ve sıcak suyun çıkmaya başladığını görerek, bize haber verdiler. Biz de gerekli yerleri konudan haberdar ettik. Teknik elemanların vereceği rapora göre hareket edeceğiz'' dedi. 
     Belediye ekipleri, herhangi bir tahribat olmaması için çukurun bulunduğu bölgeye tel örgü çekti. 
     
</TEXT>
</DOC>
