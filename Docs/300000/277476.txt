<DOC>
<DOCNO> 277476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonsiy06.html </URL>
<DATE> 2004/10/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP milletvekilleri, TBMM Başkanlığı seçimlerinde boş oy kullanacak 
</HEADLINE>
<TEXT>

     CHP Milletvekilleri, TBMM Başkanlığı seçimlerinde boş oy kullanacak. 
     CHP Grup Yöneticileri bugün biraraya gelerek, TBMM Genel Kurulu'nda yarın ilk iki turu yapılacak Meclis Başkanlığı seçimlerine ilişkin değerlendirme yaptılar. CHP Grup Başkanvekili Ali Topuz, toplantıdan sonra AA'ya yaptığı açıklamada, TBMM'de en büyük grup olan AK Parti'den gösterilen bir adayın seçimi kazanmasının kesin olduğunu söyledi. Buna karşın AK Parti'nin aday belirlerken CHP'nin de destekleyebileceği bir ismi tercih etmemesini eleştiren Topuz, ''Bu durumda bizim arkadaşlarımızın da Sayın Arınç'a oy vermeleri için bir neden yok'' diye konuştu. 
     CHP Milletvekilleri, kendi aralarından bir ismin TBMM Başkanlığı'na aday olmaması nedeniyle Meclis Başkanlığı seçimi turlarında boş oy kullanacaklar. 
     CHP'nin yarınki grup toplantısında Genel Başkan Deniz Baykal'ın yanı sıra birleşme görüşmeleri yapılan YTP'nin Genel Başkanı İsmail Cem de bir konuşma yapacak. 
     Konuşmaların ardından TBMM Başkanvekilliği'ne gösterilecek adayı belirlemek için turlara devam edilecek. 
     CHP Grubu'nun geçen hafta yapılan toplantısında, yeni grup yöneticileri ile TBMM İdare Amirliği ve Katip üyeliklere gösterilecek adaylar belirlenmişti. 
     Ancak, hiçbir aday salt çoğunluğu sağlayamadığı için TBMM Başkanvekilliği seçimi ertelenmişti. Grupto geçen hafta yapılan ilk iki tur oylamada adaylar yeterli çoğunluğa ulaşamadı. Yarınki üçüncü tur oylamaya Ankara Milletvekili Yılmaz Ateş, Bursa Milletvekili Ali Dinçer ve Kocaeli Milletvekili Sefa Sirmen katılacak. CHP Grup İçyönetmeliği gereği başkanvekilliğine aday gösterilebilmek için salt çoğunluk olan 86 oya ulaşılması gerekiyor. 
     
</TEXT>
</DOC>
