<DOC>
<DOCNO> 260841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonsiy13.html </URL>
<DATE> 2004/08/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
CHP'li muhaliflerden Baykal'a mektup... 
</HEADLINE>
<TEXT>

     CHP'de ''muhalif'' milletvekilleri, Genel Başkan Deniz Baykal'a bir mektup göndererek, 3 milletvekiliyle ilgili ihraç isteminin ''Tamamen haksız ve hukuksuz bir girişim olduğunu'' belirttiler ve ''İhraç kararlarının yeniden değerlendirilerek, yanlıştan süratle dönülmesini'' istediler. 
     CHP'li 25 milletvekilinin imzasını taşıyan ve Genel Başkan Deniz Baykal'a hitaben yazılan mektubun, akşam saatlerinde kargoyla gönderildiği öğrenildi. 
     Alınan bilgiye göre, mektupta, yerel seçim sonrasından başlayarak çoğu kurultay delegesi birçok partilinin disiplin kurullarına sevk edildiği, bazılarının ise ihraç edildiği belirtildi. Mektupta, özetle şu görüşlere yer verildi 
     ''Gençlik yıllarından başlayıp CHP'nin tüm kademelerinde bilgiyle ve erdemle görev yaparak bugün CHP milletvekili olmanın sorumluğunu ve onurunu taşıyan, parti tüzüğünden doğan haklarını kullanmaktan öte, suç teşkil edecek herhangi bir eylemleri bulunmayan üç milletvekili arkadaşımızın ihraç edilmek istenmeleri, tamamen haksız ve hukuksuz bir girişimdir. 
     CHP'li olmanın sorumluluğu her duruma göre birkaç yöneticinin hazırladığı günübirlik raporlarla değil, partimizin en yüksek karar organı olan kurultayın kabul ettiği program ve tüzükle belirlenmiştir.'' Parti yönetiminin görevinin yapılan eleştirilerden ve önerilerden yararlanmak daha verimli ve daha olumlu çalışmalar yapmak ve partiyi güçlendirmek olduğu görüşünün ifade edildiği mektupta, ''Siyasal yaşamda olağan görülmesi gereken eleştirileri ve demokratik talepleri suç gibi göstererek en ağır yaptırımlarla cezalandırmayı, çağdaş ve demokratik yönetim anlayışıyla bağdaşır görmediğimiz gibi parti geleneği açısından da vahim ve kaygı verici bulmaktayız'' denildi. 
     Mektupta, ''3 milletvekili ve diğer partililere yönelik ağır ve haksız kararların yeniden değerlendirilerek, yanlıştan süratle dönülmesi'' talep edildi. 
     Daha önce olağanüstü kurultay çağrısında bulunan milletvekillerinin imzaladığı mektupta, Kemal Derviş'e yakınlığıyla bilinen isimlerden Zeynep Damla Gürel, Fikret Ünlü ve Memduh Hacıoğlu'nun da imzaları yer alıyor. 
     
</TEXT>
</DOC>
