<DOC>
<DOCNO> 263588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonsiy02.html </URL>
<DATE> 2004/08/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İhraç edilen milletvekillerinden karara tepki... 
</HEADLINE>
<TEXT>

     CHP Yüksek Disiplin Kurulu YDK kararıyla partiden ihraç edilen Ankara milletvekili Mehmet Tomanbay, YDK'nın özgür iradesiyle değil Genel Başkan Deniz Baykal ve parti yönetiminin talimatı doğrultusunda karar aldığını savundu. İhraç kararını hak edecek bir suç işlemediğini belirten İstanbul Milletvekili Hasan Aydın da ''En kısa sürede yargı kararıyla CHP'ye döneceklerini'' savundu. 
     CHP YDK'nın ihraç kararının ardından bir değerlendirme yapan Ankara Milletvekili Mehmet Tomanbay, sonucun kendisi açısından şaşırtıcı olmadığını belirterek, şunları söyledi 
     ''Beklediğim bir sonuç. YDK, bağımsız ve özgür iradesiyle hareket etmemiş, Genel Başkan ve parti yönetiminin talimatı doğrultusunda bu kararı almıştır. Daha önce bana 3-4 YDK üyesi yüzde 100 haksız olmakla birlikte Genel Başkan ve parti yönetimi tarafından üzerlerinde baskı kurulduğu için bu yönde bir karar vermek durumunda kalacaklarını söylemişlerdi. Bu nedenle savunma yapmaya gerek duymadım. 
     Beni Deniz Baykal ya da YDK üyeleri CHP'li yapmadı. Yıllar önce özgür irademle CHP'li oldum. Partililiğimi bu yolla benden almaları söz konusu olamaz. Şeklen ihraç kararına ortak olanlar, bu kararla aslında CHP örgütünün ve Türk kamuoyunun vicdanından ihraç edilmişlerdir.'' Tomanbay, ihraç kararına karşı tüm hukuki yolları kullanacağını ve yargıya başvuracağını söyledi. 
     İstanbul milletvekili Hasan Aydın da ihraç kararını hak etmediklerini belirterek, ''Bu karar hukuka, adalete uygun değil. Hangi nedenle disipline verildiğimi, ne tür bir suç isnat edildiğini bile bilmiyorum'' diye konuştu. 
     Parti yönetiminin YDK üyeleri üzerinde baskı kurduğunu savunan Aydın, sonucun böyle çıkacağını bildiğini, o nedenle savunma yapmaya gerek duymadığını kaydetti. Aydın, en kısa sürede yargı kararıyla CHP'ye döneceklerine inandığını ifade etti. 
     
</TEXT>
</DOC>
