<DOC>
<DOCNO> 267434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/dunya/axdun01.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türban Fransa'nın iç meselesi, karışmayın' 
</HEADLINE>
<TEXT>


Irak'ta kaçırılan 2 Fransız gazetecinin hayatına karşılık türban yasağının kaldırılmasını isteyen teröristlere en büyük tepki, Fransa'da yasağa karşı çıkan İslam derneklerinden geldi 

MİNE KIRIKKANAT Paris 


AB'nin en kalabalık Müslüman nüfusunu barındıran Fransa, Irak'ta Christian Chesnot ve Georges Malbrunt adlı Fransız gazetecilerin, El Kaide bağlantılı "Irak İslam Ordusu" tarafından kaçırılmasının şokunu yaşıyor. Teröristlerin, gazetecilerin hayatına karşılık okullarda eylül başında yürürlüğe girecek türban yasağı yasasının 48 saat içinde iptalini istemeleri, Fransız Müslüman derneklerini eyleme karşı tavır almaya zorladı. Marsilya Baş Müftüsü Suheyb Benşeyh, "Gazetecileri kaçıranlar, demokrasi nedir bilmiyor. Halkın temsilcileri tarafından oylanmış bir kanun nasıl değişir " diye konuştu. 

'Müslümanlığa hizmet etmiyor' 
Fransa İslami Örgütler Birliği Başkanı Lhaj Thami Breze , kaçıranlarla görüşmelerde bulunmayacaklarını, bunun Müslümanlığa hizmet etmediğini söyledi. Breze, "Başörtüsü sorunu Fransa'nın işidir, yabancı müdahaleyi kabul etmeyiz" dedi. Başbakan Pierre Raffarin başkanlığındaki bakanlar ise, dün bir kriz toplantısı gerçekleştirdi. Türkiye Gazeteciler Cemiyeti ve Çağdaş Gazeteciler Derneği ise, ortak yazılı açıklamayla, Fransız meslektaşlarının serbest bırakılmasını talep ettiler. 


</TEXT>
</DOC>
