<DOC>
<DOCNO> 273135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonsiy07.html </URL>
<DATE> 2004/09/19/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
DYP genel başkanı Ağar'dan hükümete eleştiri... 
</HEADLINE>
<TEXT>

     DYP Genel Başkanı Mehmet Ağar, ''Hükümet, izlediği politikalarla sadece tuzukuruların hükümeti olmaya devam etmektedir'' dedi. 
     Çeşitli açılış ve ziyaretlerde bulunmak üzere Amasya'ya gelen Ağar, Hamamözü İlçesi'nde Adil Candemir ve Hamit Kaplan anısına düzenlenen güreş turnuvasını izledi. 
     Daha sonra, Gümüşhacıköy İlçesi'ndeki Garip Hafız Türbesi'ni ziyaret eden Ağar, burada vatandaşlara hitaben yaptığı konuşmada, hükümetin köylüyü, çiftçiyi, işçiyi ve memuru kayıttan sildiğini öne sürerek, ''Bunlar gönülden feryat ediyorlar, hükümet izliyor'' diye konuştu. 
     Hükümetin, TCK Tasarısı'ndaki tutumunu da eleştiren Ağar, ''Yasayı kendileri meclise sundular. Sanki başlarına taş düştü, tasarıyı geri çektiler. Hükümetin YÖK, İmam Hatip ve TCK tasarıları, meclisten geri döndü'' dedi. 
     Hükümetin, AB'nin ne anlama geldiğini bilmediğini iddia eden Ağar, ''Türkiye'nin 2 yıldır Avrupa'da dik duramadığını ve hükümetin AB'yle ilgili bir programı olmadığını'' kaydetti. 
     Merzifon İlçesi'nde de parti teşkilatını ziyaret eden Ağar, burada yaptığı konuşmada, 2 yıldır meselelerin çözülmesini bekleyenlerin artık iktidardan umudu kestiğini söyledi. 
     Milletin bekleyiş içinde olduğunu ifade eden Ağar, şöyle konuştu 
     ''Halkımız misyonun, kabiliyetin, başarının olduğu yere doğru, yani DYP'ye gelmeye başladı. Allah nasip ederse halkımız, Türkiye'nin geleceği için güçlü ve güvenilir, tecrübeli ve dinamik, dünyanın ve Türkiye'nin şartlarını iyi kavrayan DYP'ye gelecektir. Hükümet, milletin verdiği kıymeti bilememiştir. Türkiye'nin geniş kitleleri, bugün zorluk, darlık ve sıkıntı içindedir. Hükümet, izlediği politikalarla sadece tuzukuruların hükümeti olmaya devam etmektedir.'' Hükümetin ''taş üstüne taş koymadığını'' savunan Ağar, ''Borç üstüne borç eklemiştir, Türkiye'nin geleceğinde insanların kafasındaki soru işaretlerini silememiştir'' dedi. 
     Suluova ve Taşova ilçelerinde parti teşkilatlarını ziyaret eden Ağar, Taşova Belediye Parkı'nın açılışına katıldı. 
     Geceyi Amasya'da geçirecek Ağar, yarın sabah Samsun'dan havayoluyla İstanbul'a gidecek. 
     
</TEXT>
</DOC>
