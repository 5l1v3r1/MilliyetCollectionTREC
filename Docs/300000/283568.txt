<DOC>
<DOCNO> 283568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur49.html </URL>
<DATE> 2004/10/26/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Yabancı uyruklu 106 kaçak yakalandı 
</HEADLINE>
<TEXT>

     Iğdır'da sahte gümrük mühürlü bir kamyonun kasasında yurda kaçak giriş yaptıkları belirlenen 106 yabancı uyruklu yakalandı. 
     Tuzluca İlçe Jandarma Komutanlığı'nca, Iğdır-Kars karayolunun Digor yol ayrımında yapılan kontrollerde, 76 AS 287 plakalı kamyonun Gürbulak Gümrük Müdürlüğü'nce mühürlü olduğu, ancak güzergahının yanlış olduğu belirlendi. 
     Daha sonra Gümrük Müdürlüğü ile temasa geçilerek, kamyondaki mührün sahte olduğu ortaya çıkınca, kamyon, Cumhuriyet Savcılığı'nın bilgisi dahilinde İlçe Jandarma Komutanlığı'na getirildi. 
     Burada kamyonun mühürleri sökülerek, tahta ile iki kat haline getirilen kasası açıldı ve kasada balık istifi gibi sıkışmış vaziyette 94 Pakistanlı ile 12 Bangladeşli kaçak yakalandı. 
     Bu arada, yapılan kontrolde, 320 promil alkollü olduğu tespit edilen kamyon sürücüsü A.N.G ile araçta bulunan M.S.A gözaltına alındı. 
     Kaçakların, Türkiye'ye İran sınırından yaya olarak kaçak giriş yaptıklarını, başka bir ülkeye gitmek için bazı kişilere 3 ila 4 bin Euro arasında değişen miktarlarda para verdiklerini beyan ettikleri bildirildi. 
     Olayla ilgili soruşturma sürdürülüyor. 
     
</TEXT>
</DOC>
