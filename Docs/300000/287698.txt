<DOC>
<DOCNO> 287698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun31.html </URL>
<DATE> 2004/11/10/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Arafat'ın yaşam destek ünitesinden çıkarılmasına Müftü izin vermedi 
</HEADLINE>
<TEXT>

     Kudüs Müftüsü İkrime Sabri, günler, haftalar aylar alsa bile Filistin lideri Yaser Arafat'ın yaşam destek ünitesinden çıkarılmasının caiz olmadığını söyledi. 
     Filistin Kurtuluş Örgütü yürütme kurulu ve El Fetih merkez komitesi toplantısı, sabaha karşı Paris'ten dönen Filistin Başbakanı Ahmet Kurey, eski başbakan Mahmut Abbas ve diğer üst düzey yöneticilerin katılımıyla yaklaşık 2 saattir sürüyor. 
     Toplantı sürerken Mukata'ya gelen Filistin'in en yüksek dini otoritesi Kudüs müftüsü, toplantıya geliş amacının Filistin yönetimi liderlerine Yaser Arafat'ın destek ünitesinden çekilmesinin dinen caiz olmadığını söylemek olduğunu kaydetti. 
     Müftü, ''Doktorların vazifesi hastayı iyi etmektir. O eceliyle ölmelidir'' dedi. 
     Arafat'ı tarihin nasıl hatırlayacağının sorulması üzerine müftü, ''Bunu tarihçilere bırakıyorum'' dedi. Müftü, Arafat'ın Kudüs'e gömülmek istediğini defalarca kendine vasiyet ettiğini hatırlattı. 
     
</TEXT>
</DOC>
