<DOC>
<DOCNO> 276557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo24.html </URL>
<DATE> 2004/10/01/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Beşiktaş, lige döndü... 
</HEADLINE>
<TEXT>

     UEFA Kupası 1. tur rövanş maçında Norveç'in Bodo Glimt takımını 1-0 yenen ve grup maçlarına kalan Beşiktaş'ta gözler Birinci Süper Lig'e çevrildi. 
     Siyah-beyazlı takım, 3 Ekim Pazar günü Trabzonspor ile deplasmanda yapacağı zorlu maçın hazırlıklarına ara vermeden başladı. 
     Beşiktaş, BJK Nevzat Demir Tesisleri'nde, Teknik Direktör Vicente Del Bosque yönetiminde basına kapalı bir çalışma yaptı. 
     Antrenmanda Bodo Glimt mücadelesinde forma giyen futbolcular, çalışmayı koşunun ardından kültür-fizik hareketleri yaparak tamamlarken, diğer oyuncular ise ısınma hareketlerinin ardından bir süre 2'li gruplar halinde kondisyon, dar alanda pas çalışması gerçekleştirdi. Futbolcular, daha sonra Teknik Direktör Del Bosque yönetiminde değişik taktik varyasyonlar denedi. İdman, yarım sahada çift kale maçla tamamladı. 
     Antrenmana sakatlıkları süren Cordoba ve Ronaldo katılmadı. 
     Beşiktaş, yarın sabah yapacağı çalışma ile Trabzonspor maçının hazırlıklarını tamamlayacak. 
     Siyah-beyazlı takım, antrenmanın ardından öğleden sonra özel uçakla Trabzon'a gidecek. 
     Öte yandan Teknik Direktör Vicente Del Bosque, yarın sabahki idmanın ardından haftalık olağan basın toplantısını yapacak. 
     
</TEXT>
</DOC>
