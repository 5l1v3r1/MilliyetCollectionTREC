<DOC>
<DOCNO> 286833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun01.html </URL>
<DATE> 2004/11/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD'li yöneticilerin yüzde 23'ü özgeçmişlerinde yalan beyanda bulunuyor 
</HEADLINE>
<TEXT>

     ABD'de yapılan bir araştırma, Amerikalı yöneticilerin yüzde 23'ünün eğitimleri, daha önce çalıştıkları iş ve konumlardaki tecrübe, ücret ve başarıları hakkında yalan söylediklerini ortaya koydu. 
     ABC News televizyonunda yer alan bir habere göre, Christian Timbers isimli danışmanlık firması tarafından 500 şirket yöneticisinin katılımıyla yapılan bir araştırmada, bu yöneticilerin yüzde 23'ünün CV'lerinde yalan beyanda bulunduklarının ortaya çıktığı kaydedildi. 
     Araştırmaya göre, yalan beyanda bulunan yöneticilerin yüzde 44'ünün daha önceki işlerinin tanımını süsledikleri, yüzde 48'inin maaşlarını şişirdiği, yüzde 52'sinin akademik geçmişlerini olduğundan daha iyi gösterdiği, yüzde 60'ının yönettikleri takımın eleman sayısını olduğundan yüksek gösterdiği ve yüzde 64'ününse başarıları konusunda doğruyu aktarmadığı belirtildi. 
     Amerikan şirket yöneticileri arasında en fazla rağbet gören CV yalanınınsa ''tecrübe'' konusunda olduğu ve bu yöneticilerin yüzde 71'inin yaptıkları işte çalıştıkları yıl sayısını olduğundan daha fazla gösterdiği bildirildi. 
     
</TEXT>
</DOC>
