<DOC>
<DOCNO> 280759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo36.html </URL>
<DATE> 2005/03/15/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Örs "Son dakikalarda daha az hata yaptığımız için kazandık" 
</HEADLINE>
<TEXT>

     FIBA Avrupa Ligi çeyrek final ilk maçında Beşiktaş'ı 70-67 yenen Fenerbahçe Basketbol Takımı'nın Antrenörü Aydın Örs, daha az hata yaptıkları için kazandıklarını söyledi. 
     Örs, maçtan sonra düzenlenen basın toplantısında, her iki takımın da adlarına yakışır şekilde mücadele ettiğini belirterek, ''Oyuna iyi başlayamadık. Hücumlardan boş döndük. Ama ilk yarı bitiminde dengeyi sağladık. İkinci yarıda son 8 dakika çok iyi kapandık. İyi bir yüzdeyle oynadık ve farkı açtık. Ancak Beşiktaş da teslim olmadı. Son dakikalarda daha az hata yaptığımız için kazanmayı başardık'' dedi. 
     Abdi İpekçi Spor Salonu'nun, tarihi günlerinden birini yaşadığını ifade eden Örs, ''Bu atmosferi yaratan herkesi kutluyorum. Gönül isterdik ki bu seyirci her Avrupa Kupası maçında olsun'' diye konuştu. 
     Beşiktaş Antrenörü İhsan Bayülken de Fenerbahçe ile seriye yakışır bir maç oynadıklarını söyledi. 
     Bayülken, son dakikalarda yaptıkları hatalar sonucu Fenerbahçe'nin öne geçtiğini kaydederek, ''Daha önce kararlı olsaydık, maçı kazanırdık. İkinci maçı kazanıp, seriyi son maça taşımak istiyoruz'' dedi. 
     
</TEXT>
</DOC>
