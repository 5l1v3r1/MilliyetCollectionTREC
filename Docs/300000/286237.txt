<DOC>
<DOCNO> 286237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/guncel/gun03.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İran da koruculuğa geçiyor 
</HEADLINE>
<TEXT>


İran hükümetinin, sınırındaki Kürt aşiretlerini "köy korucusu" sistemiyle silahlandırma kararı aldığı belirtildi 

HAMİT ERKUT Urumiye DHA 

İran hükümeti, Türkiye ve Irak sınırındaki yerleşim birimlerinde yaşayan Kürt aşiretlerini, "köy korucusu" adı altında silahlandırma kararı aldı. ABD'de yapılan seçimler gerekçe gösterilerek alınan karar gereği, bölgedeki yaklaşık 1 milyon aşiret mensubundan 250 binine silah dağıtılarak ve bu kişiler askeri eğitimden geçirilecek. 
İran, Türkiye'ye 529, Irak'a 378 kilometre olmak üzere toplam 907 kilometrelik sınır bölgesinin güvenliğini artırıcı önlemler alıyor. İran İçişleri ve Genelkurmayı'ndan bir heyet, Urumiye kentine giderek aşiret liderleriyle görüştü. Önceki gün yapılan gizli toplantıya, Kürt aşiret liderleri ve bölgenin ileri gelenleri katıldı. 

Bush tedirginliği 
Toplantıda yetkililerin, aşiret liderlerine Bush yönetiminden duydukları tedirginliği dile getirerek, "Karşımıza yeni sorunlar çıkabilir. Türkiye ve Irak sınırında güvenliğimizi artıracağız" dedikleri ileri sürüldü. 
Aşiret liderlerinin İran hükümetinin aldığı karara sıcak baktıkları bildirildi. Bölgenin en önemli aşiretlerden biri olan Avdoyi aşiretinin lideri Gagarin Simitkov da, "Devletimize yardıma hazırız. Biz de kendi aramızda bir toplantı düzenleyeceğiz. Talepleri değerlendirip en kısa sürede Urumiye Valisi Muhammed Muhsin Pur'a bildireceğiz. Silah altına alınabilecek kişileri belirleyeceğiz" dedi. 
Sınırdaki Avdoyi aşiretinin 200 bin, Beyzade aşiretinin 150 bin, Herki aşiretinin 100 bin, Diri aşiretinin 50 bin ve Hinare aşiretinin 40 bin nüfusa sahip olduğu, diğer aşiretlerin katılımıyla sayının 1 milyonu aştığı kaydediliyor. 


</TEXT>
</DOC>
