<DOC>
<DOCNO> 251969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo27.html </URL>
<DATE> 2004/06/30/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Denizlispor, Güven'le 3 yıllık sözleşme imzaladı... 
</HEADLINE>
<TEXT>

     Denizlispor, Beykoz 1908 A.Ş'den Güven'i transfer etti. 
     Kulüp Profesyonel Futbol Şubesi Başkanı Turgut Dalaman, 23 yaşındaki Güven ile 3 yıllık sözleşme imzaladıklarını, genç futbolcunun orta sahada görev yaptığını bildirdi. 
     Çek Cumhuriyeti 1. lig takımlarından Brno'dan Tomas Abraham'ın transferiyle yabancı futbolcu sayısının 6'ya yükseldiğini de ifade eden Dalaman, yeni bir yabancı transferinin Paulinho'nun takımdan ayrılmasıyla mümkün olacağını söyledi. 
     Ömer Rıza'nın Türk vatandaşlığı işlemlerinin henüz tamamlanmadığını da kaydeden Dalaman, ''Paulinho'yu göndermek istiyoruz. Ömer Rıza da Türk vatandaşlığına geçerse, 2 yabancı kontenjanı açılacak. Bunun gerçekleşmesiyle daha önce anlaştığımız futbolcuları hemen Denizli'ye davet edeceğiz'' dedi. 
     Öte yandan yeşil-siyahlı futbolcular, hazırlıklarını Teknik Direktör Giray Bulak gözetiminde günde çift antrenmanla sürdürüyor. 
     
</TEXT>
</DOC>
