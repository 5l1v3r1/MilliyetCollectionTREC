<DOC>
<DOCNO> 288399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur03.html </URL>
<DATE> 2004/11/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
228 kilometre hızla radara yakalandı... 
</HEADLINE>
<TEXT>

     Bolu'da TEM Otoyolu'nda 228 kilometre hızla radara yakalanan Murat Tunç adlı sürücüye 376 milyon 800 bin lira ceza kesildi. 
     Tunç, Bölge Trafik Müdürlüğü ekiplerinin TEM Otoyolu'nun Yeniçağa mevkiinde yaptığı denetimler sırasında 34 MTB 03 plakalı Alfa Romeo marka otomobiliyle radara yakalandı. ''Dur'' ikazına uymayan sürücü ile polis ekipleri arasındaki yaklaşık 1 saat süren kovalamaca, Düzce-Kaynaşlı gişelerinde son buldu. 
     Düzce-Kaynaşlı otoban gişelerinin çıkışında barikat kuran polis ekipleri, aşırı hız yaptığı tespit edilen 34 MTB 03 plakalı aracın sürücüsü Murat Tunç'u gözaltına aldı. 
     376 milyon 800 bin lira ceza kesilen Tunç'un ehliyetine ceza puanı dolduğu için el konuldu ve otomobili otoparka çekildi. 
     Çıkarıldığı Kaynaşlı Adliyesi'nde nöbetçi savcı tarafından serbest bırakılan sürücü Tunç, polis gözetiminde, bir yolcu otobüsüne bindirilerek İstanbul'a gönderildi. 

     
</TEXT>
</DOC>
