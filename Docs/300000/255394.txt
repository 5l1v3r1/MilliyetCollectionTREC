<DOC>
<DOCNO> 255394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy13.html </URL>
<DATE> 2004/07/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TBMM adalet Komisyonu, TCK Tasarısı'nı kabul etti... 
</HEADLINE>
<TEXT>

     Türk Ceza Kanunu TCK Tasarısı, TBMM Adalet Komisyonu'nda kabul edildi. 
     Komisyon, bazı maddelerde tekriri müzakere yaptıktan sonra yürütme ve yürürlük maddesini kabul ederek, tasarı üzerindeki çalışmalarını tamamladı. 
     Daha önceki görüşmelerde İnfaz Yasası'na alınan cezaevindeki tutuklu ve hükümlülerin direnişini düzenleyen madde, AK Parti Kastamonu Milletvekili Hakkı Köylü'nün verdiği önergenin kabul edilmesiyle yeniden TCK Tasarısı içine alındı. 
     Önergeyi destekleyen AK Parti Kahramanmaraş Milletvekili Mehmet Yılmazcan, cezaevlerindeki huzurun kolay sağlanmadığını belirterek, ''Bunu sağlayanlardan Allah razı olsun'' dedi. 
     İstanbul Üniversitesi Öğretim Üyesi ve Alt Komisyon çalışmalarına katılan Doç. Dr. Adem Sözüer, ilkelere bağlı ve insan odaklı bir infaz sisteminin kurulması gerektiğini ifade ederek, ''Nasıl oluyor da bu kadar sıkı korunan Öcalan örgütüne emir ve talimat gönderebiliyor '' diye sordu. 
     CHP Niğde Milletvekili Orhan Eraslan ile bazı CHP'li üyeler tutukluluğun tedbir olduğunu, cezaevlerindeki direniş olaylarında tutuklularla hükümlülerin aynı cezaya çarptırılmalarının yanlış olacağını savundu. Tartışmaların ardından cezaevlerinde toplu olarak direnen tutuklu ve hükümlülere 6 aydan 3 yıla kadar hapis cezası verilmesini içeren önerge, kabul edildi. 
     Türk-İş'in isteği üzerine, sendikal hakların kullanılmasının engellenmesine cezai yükümlülükler getiren yeni bir madde de Tasarı'ya eklendi. 
     Maliye Bakanı Kemal Unakıtan'ın isteği doğrultusunda, Tasarı'nın ''suçtan kaynaklanan malvarlığı değerlerini aklama'' başlıklı maddesinde yapılan tekriri müzakere ile alt sınırı 1 yıl veya daha fazla hapis cezasını gerektiren bir suçtan kaynaklanan malvarlığı değerlerini gizleyen, yurtdışına çıkaran ve bunların gayrımeşru kaynağını gizleyen ve çeşitli işlemlere tabi tutan kişiye 2 yıldan 5 yıla kadar hapis cezası verilmesi hükme bağlandı. 
     
     ''BASIN ÖZGÜRLÜĞÜ KISITLANIYOR'' 

     CHP'li Eraslan, maddeler üzerinde görüşmelerin tamamlanmasının ardından söz alarak, tasarıya ilişkin 3 konuda eleştirisini dile getirdi. Aynı zamanda özeleştiri yapacağını kaydeden Eraslan, bazı noktaların gözden kaçtığını, bunların başında basın özgürlüğünün geldiğini vurguladı. 
     Tasarı'nın 28 maddesinde basın özgürlüğünün sınırlandırıldığını belirten Eraslan, bu maddeleri tek tek sayarak, ''Bu kısıtlamalar, yazılı ve görsel basını da İnternet'i de kapsıyor. Bu sınırlamalarla, gazetelerin 1. sayfasını, 3. sayfasını, ekonomi ve arka sayfalarını hazırlamak riskli olacaktır. Bunlarla, gazeteler 1950'lerdeki yerel gazetelerdeki Sayın Vali buyurdu ki gibi çıkarılacak. Kantarın topuzunu kaçırmamak lazım'' diye konuştu. 
     Eraslan, ayrımcılıkla ilgili maddenin de yetersiz kaldığına işaret ederek, ayrıca kadın örgütlerinin de yetersiz bulduğu ''genital muayene''yi düzenleyen maddede genital muayene yaptıranın yanı sıra yapanın da cezalandırılmasını istedi. 
     
     ''HAK YOKSUNLUĞU'' 

     AK Parti Yozgat Milletvekili Bekir Bozdağ, Tasarı'nın, 2 yıldan az hapis cezalarının ertelenmesini öngörmekle birlikte hak yoksunlukları getirdiğini kaydederek, bunun yanlış olduğunu savundu. 
     Adalet Komisyonu Başkanı Köksal Toptan, milletvekillerinden gelen yeni önerilerin Eylül ya da Ekim ayında Genel Kurul aşamasında değerlendirebileceğini belirterek, çalışmaları bitirdi. 
     Toptan, tasarıda emeği geçenlere teşekkür ederek, ''Beni gururlandıran ve heyecanlandıran bir tasarı ortaya çıktı. Milli bir yasa yapıldı'' dedi. 
     Komisyon, tasarının yürütme ve yürürlük maddelerini de kabul ederek 50 saat süren çalışmasını tamamladı. 
     TCK Tasarısı için geçen yıl oluşturulan alt komisyon ise yaklaşık 7 ay çalışmıştı. 
     Tasarı'nın TBMM'nin tatilinin ardından yeni yasama yılında Genel Kurul'dan çıkarılması amaçlanıyor. 
     
</TEXT>
</DOC>
