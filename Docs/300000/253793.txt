<DOC>
<DOCNO> 253793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun27.html </URL>
<DATE> 2004/07/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Yeni cumhurbaşkanı Fischer göreve başladı... 
</HEADLINE>
<TEXT>

     Avusturya'da 5 Mayıs'ta yapılan seçimin galibi Sosyal Demokrat Parti SPÖ adayı Dr. Heinz Fischer bugün parlamentoda yemin ederek cumhurbaşkanlığı görevine başladı. 
     Resmi devir-teslim töreni ise eski cumhurbaşkanı Thomas Klestil'in önceki gün vefatı nedeniyle yapılmadı. 
     Fischer, kısa süren yemin töreninden sonra, ''görevini, eski cumhurbaşkanı Klestil'in vefatı nedeniyle duyulan üzüntünün gölgesinde devraldığını'' belirterek, ''Sosyal Demokrat kimliğimi, ideolojimi ve gençliğimden beri inandığım sosyal demokrat değerleri inkar etmiyorum, ancak tarafsız, partiler üstü bir cumhurbaşkanı olarak görev yapacağıma söz veriyorum. Bu yüzden Sosyal Demokrat Parti üyeliğimi bugünden itibaren dondurmuş bulunuyorum'' dedi. 
     Barış ve barışçı bir politika için çalışacağını ifade eden Fischer, ''AB'nin de kendisi için bir barış projesi olduğunu'' söyledi. 
     Parlamentodaki yemin törenini Klestil'in eşi Margot Löffler-Klestil de izledi. Bayan Klestil'in tören sırasında bayan Margit Fischer'e sarılarak göz yaşlarına boğulması parlamenterleri duygulandırdı. 
     Yeni Cumhurbaşkanı Fischer, törenden sonra Hofburg sarayındaki makamına giderek hükümet üyelerini kabul etti. 
     
</TEXT>
</DOC>
