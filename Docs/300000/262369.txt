<DOC>
<DOCNO> 262369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun34.html </URL>
<DATE> 2004/08/11/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Rum milletvekili Matsakis'ten sınır delme girişimi... 
</HEADLINE>
<TEXT>

     Kıbrıs Rum kesimi Avrupa Parlamentosu miletvekili Marios Matsakis, Ledra Palas sınır kapısından KKTC'ye kimlik göstermeden geçmek isteyince engellendi. 
     Matsakis, Ledra Palas sınır geçiş kapısında kimlik ibraz etmeden sınır delme eylemi yapmaya çalıştı, Türk polisi tarafından geri çevrildi. 
     Kıbrıs'ın her bölgesinde özgürce gezme hakkı olduğunu ileri süren Matsakis, kimseye kimlik göstermek zorunda olmadığını savundu. Kendisinin ''Kıbrıs Cumhuriyeti'ni'' temsil ettiğini de öne süren Matsakis, AB milletvekili olduğunu, bu yüzden bütün Kıbrıs'ı gezme hakkına sahip olduğunu ve bunu kimsenin engelleyemeyeceğini söyledi. 
     KKTC'ye kimlik göstermeden geçmeye çalışan Matsakis, daha önce de İngiliz üslerinin bulunduğu bölgede, üsleri çevreleyen tellere tırmanarak İngilizleri protesto etmişti. 
     
</TEXT>
</DOC>
