<DOC>
<DOCNO> 288093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo10.html </URL>
<DATE> 2004/11/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Emre Milan'a giderim 
</HEADLINE>
<TEXT>

     KADİR ÇETİNÇALI 

Interli Emre Belözoğlu, 'Türkiye'ye dönersem tercihim Galatasaray olur. Teklif gelirse Milan'a gidebilirim' dedi 
Inter'in tecrübeli oyuncusu Emre Belözoğlu, Galatasaraylı Volkan Arslan'la Milano kentinde bir araya geldi. Takımının İtalya Serie A'da sıkıntılı günler geçirdiğini belirterek, "Aslında çok kötü oynamıyoruz. Fakat bir türlü sonucu elde ettikten sonra maçın devamını getiremiyoruz. Bu, yeni bir kadro olmamızdan kaynaklanıyor olabilir. Ligden henüz umudumuzu kesmedik ve Avrupa'da iyi gidiyoruz" dedi. Emre, devre arasında kaleci Abbiati karışılığında Milan'a transfer olacağı şeklindeki haberler için "Inter'le mukavelem sürüyor. Hayatımdan memnunum. Ama teklif gelirse bunu değerlendirebilirim" dedi. 
     Emre bu sezon başında Galatasaray'a geri döneceği yönünde çıkan haberlerle ilgili de şunları söyledi "Galatasaray benim bugünlere gelmemde en büyük pay sahibi. Ayrıca takımın başında Hagi gibi birinin olması belki geri dönmemde etkili olabilirdi. Ancak şu an için Türkiye'ye dönmeyi düşünmüyorum. Türkiye'ye dönersem ilk tercihim Galatasaray, ama biz profesyoneliz." 
     
     GALATASARAY ŞAMPİYON OLSUN 
     Galatasaray'ın 100. yılında şampiyon olmasını çok istediğini dile getiren genç futbolcu, Milli Takım ile ilgili şunları söyledi "Yunanistan maçından bu yana iyi oynuyoruz. Kadromuz genç isimlerden oluştu. Bu ekip başarılı olacaktır. 
     Ama sabır ve zamana ihtiyaç var. 2006 hedefinden uzak değiliz. Ukrayna'yı yenerek çıkışımızı sürdürmek istiyoruz". 
     Emre, Hakan Şükür'ün kadroya alınmamasıyla ilgili olarak şu yorumu yaptı "Hakan Şükür konusunda son söz Ersun Yanal'ındır. Milli Takım kimsenin malı değildir. Hakan abi de takıma davet edilmeyince bu karara saygı gösterdi. Kendisi Türkiye'nin gelmiş geçmiş en başarılı santrforlarından biridir. Bunu kimse ink r edemez. Sonuçta, alınan karara saygı duymaktan başka çaremiz yok." 
     
     İŞTE EMRE'NİN LAKAPLARI 
     Genç oyuncu, Inter'deki takım arkadaşlarıyla çok iyi anlaştığını belirterek sözlerini şöyle noktaladı "Inter'deki takım arkadaşlarım lakap olarak 'Pikolo' küçük diyor. Bazıları 'Mela' Elma , bazılar 'Sansara' Sivrisinek diye hitap ediyorlar. Inter'in televizyon kanalında da 'Sansara' diyorlar. Takımda arkadaşlık ortamı çok iyi". 
     Volkan ise Diyarbakırspor önünde sürpriz bir yenilgi aldıklarını söyledi "Bu mağlubiyet bizim moralimizi bozdu. Kötü oynadık, pozisyona giremedik, gol atamadık. Pozisyona girip gol atamasaydık o kadar çok üzülmezdik. Ben de Diyarbakırspor maçında kötü futbol oynadım". 
     Şampiyonluk yolunda en büyük rakiplerinin Trabzonspor ve Fenerbahçe olduğunu hatırlatan Volkan, "Gelecek haftalarda ne olur bilemem. Başka takımlar da yarışa katılabilir. Trabzonspor'u yendik ama Diyarbakırspor'a yenildik. Trabzonspor galibiyeti fazla işimize yaramamış oldu" diye konuştu. 
     Hagi'den övgüyle bahseden Volkan şöyle devam etti "Bu sezon lige iyi başlayarak polemiklerin oluşmasını önledik. Şu anda iyi durumdayız. Hagi'nin yönetiminde şu an her şey iyi gidiyor. Ama lige kötü başlasaydık 'Hagi bu işi başaramaz. Bırakıp gitsin' derlerdi. Ama başarılı sonuçlar alınınca Hagi'nin görevini iyi yaptığını gördük." 
     
</TEXT>
</DOC>
