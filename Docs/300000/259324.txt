<DOC>
<DOCNO> 259324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonsiy09.html </URL>
<DATE> 2004/07/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Baykal Yeni dönemde sıkı bir muhalefete hazırlanıyoruz 
</HEADLINE>
<TEXT>

     CHP Genel Başkanı Deniz Baykal, ''hükümetin balayı döneminin, cicim aylarının bittiğini'' belirterek, ''Bundan sonra herkes dikkatli olsun'' dedi. 
     Baykal, ilk fırsatta Türkiye'nin yüzünü güldürecek CHP'yi hazırlayacaklarını, yeni dönemde sıkı bir muhalefete hazırlandıklarını söyledi. 
     Yurt gezileri kapsamında, helikopterle Kastamonu'nun Araç İlçesi'ne gelen Baykal, İlçe Stadyumu'ndan ''Ata 1'' seçim otobüsüyle Araç Belediyesi'ne geldi. 
     Araç Belediye Başkanı Bahtiyar Yaşar'ı makamında ziyaret eden Baykal, belediyenin şeref defterini de imzaladı. 
     Yaşar, Baykal'a, belediyenin çalışmaları konusunda bilgi verdi. 
     Daha sonra Araç İlçe Parkı'na gelen Baykal, burada toplanan Araçlılara hitap etti. 
     Kendisi 40 günlük bebekken babasının Araç'ta tapu memuru olarak görev yaptığını ve 6 yaşına kadar Araç'ta kaldığını belirten Baykal, Araçlılara ''sevgili hemşehrilerim'' diye seslendi. 
     Son zamanlarda ülke siyaseti ve ekonomisinde yaşanan gelişmelere değinen Baykal, Araçlılara, sık sık, hallerinden memnun olup olmadıklarını sordu. 
     ''Bir avuç insan mutlu diye ekonomi canlandı mı oluyor '' diye soran Baykal, sözlerini şöyle sürdürdü 
     ''Gelin Kastamonu'ya bakın bakalım, ekonomi canlanmış mı yoksa batmış mı Türkiye, sakalı kaptırdı. Dış politikada umut görüyor musunuz Türkiye, kendi ayakları üzerinde duramıyor. Türkiye, Kastamonu sarımsağını unutup Çin'den sarımsak getirirse bu ülke ekonomisi nasıl ayakta duracak Bunlar 'İslamcıyız' diye geldiler. 2 yıl önce yapılan seçimlerden önce kendilerini 'İslamcıyız' diye halka anlatan iktidar, yakında Heybeliada'daki ruhban okulunu da açacak. 
     Halkımız, AKP'yi iktidara getirdi. Ancak onun karşısına da CHP'yi dimdik dikti. Onlar hata yapsın diye tuzak kurmaya çalışmıyoruz, onlara yardımcı oluyoruz.'' Sakarya'da meydana gelen tren kazasında 39 kişinin hayatını kaybettiğini ifade eden Baykal, şöyle konuştu 
     ''Hızlandırılmış tren adı altında '5 saatte İstanbul'a gidilecek' diye dayattılar. Biz de hızlı gidilsin istiyoruz. Dünyada hızlı gidiyorlar. Türkiye de dünyaya ayak uydursun istiyoruz. Ancak altyapı olmadan hızlı giderseniz Sakarya'da olduğu gibi toslarsınız. Burada 39 vatandaşımız hayatını kaybetti. Tüm uzmanlar 'bu yanlış' diye rapor veriyor. Birileri zorla görevlilere 'hızlı gideceksiniz' diye dayatıyor. Kim bunun sorumlusu, yakında ortaya çıkacak. Suçu trenin makinistine yıkmaya çalışıyorlar. Olayı bağımsız kişiler araştırmalı, suçlusu Bakan ise Bakan istifa etmeli, Başbakan ise Başbakan istifa etmeli. Bu işin suçunu makiniste yıkamazsınız.'' İktidarın ''duble yol yapacağız'' diye yola çıktığını kaydeden Baykal, '' Başladılar duble yol yapmaya. Aradan bir kış geçmeden duble yollar çürüdü. Müteahhitler, 'olmuyor' dedi. Duble yol ihalesi, otoyol ihalelerinden pahalıya mal olmaya başlayınca ödenekleri artırmaya devam ettiler'' diye konuştu. 
     
     ''CİCİM AYLARI BİTTİ'' 
     ''Van'da yaşanan bir olay sonucunda, Türkiye'nin adının eroin ile anılmaya başlandığını'' iddia eden Baykal, şunları kaydetti 
     ''Bu, son derece tehlikeli bir olaydır. Eroin kanlı ve haram paradır, ülkemizi çürütür. Van'da, mafya-emniyet işbirliği yaşandı. Biri eski ANAP'lı bir milletvekilinin oğlu, diğeri de AKP'li belediye başkanı. Nedense bunlar ya ANAP'lı ya AKP'li oluyor. Emniyeti basıp polisleri tokatladılar, bir silah dahi patlamadı. Emniyetten, yakalanan 40 kilogram eroini alarak, ellerini kollarını sallayarak gittiler. 30 milyar lira nafakayla tahliye oldular. İşin ilginç yanı da Sayın Milli Eğitim Bakanı, 'geçmiş olsun' diye telefon açıyor. Emniyet Müdürü'ne açmıyor. Vali duyuyor, Emniyet Müdürü duyuyor. Bunlar tehlikeli kelimelerdir, tehlikeli cümlelerdir. Ülkemizin iktidarı nelerle uğraşıyor. ÖSS'den 1 milyon öğrencimiz boynu bükük ayrılıyor. Bunlarla uğraşılmıyor, bakın nelerle uğraşıyorlar.'' Baykal, ''Artık balayı dönemi bitti, cicim ayları bitti. Bundan sonra herkes dikkatli olsun. İlk fırsatta Türkiye'nin yüzünü güldürecek CHP'yi hazırlayacağız, bunun çalışmalarını yapıyoruz. Yeni dönemde sıkı bir muhalefete hazırlanıyoruz'' dedi. 
     Baykal, daha sonra, ''Ata 1'' seçim otobüsüyle Kastamonu'ya hareket etti. 
     
</TEXT>
</DOC>
