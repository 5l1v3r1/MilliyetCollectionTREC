<DOC>
<DOCNO> 288355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/soneko17.html </URL>
<DATE> 2004/11/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Otokar 9 aylık satışlarını yüzde 52 artırdı... 
</HEADLINE>
<TEXT>

     Otokar, yılın 9 aylık bölümündeki satışlarını yüzde 52 artırarak, 3 bin 235 adede yükseltti. 
     Otokar'dan 9 aylık bilançoya ilişkin yapılan açıklamaya göre, şirket Eylül sonu itibarıyla 209,8 trilyon TL 144,75 milyon dolar ciro gerçekleştirerek, geçen yılın aynı dönemine oranla yüzde 36 artış sağladı. 
     Uluslararası Finansal Raporlama Standartları'na göre hazırlanan, bağımsız denetimden geçmiş mali tablolara göre, aynı dönemde Otokar'ın net dönem karı 16,7 trilyon lira olarak gerçekleşti. 
     Otokar Genel Müdürü Kudret Önen, ticari araçlarda Otokar-Fruehauf markası ile semi-treyler uygulamalarının ve küçük otobüs Sultan'ın başarılarının olumlu sonuçlarını almaya devam ettiklerini bildirdi. 
     2004'ün Otokar'ın tasarım gücünü sergilediği bir yıl olduğunu belirten Önen, ürün ailesine eklenen yeni modeller ve ürün geliştirmeleri ile büyümeye devam ettiklerini vurguladı. 9 Aylık dönemde Sultan serisine Sultan VİP ve Sultan 125L modellerini eklediklerini, yeni model Navigo 165S küçük otobüsünü Avrupa pazarına sunmak üzere dünyanın önde gelen ticari araç fuarlarından IAA 2004'e katıldıklarını anlatan Önen, minibüs alanında Türkiye'nin ilki olan özel seri uygulamasına M-200 Sport ile devam ettiklerini bildirdi. 
     
     ''OTOKAR, BÜYÜK ÇIKIŞI SÜRDÜRMEYE DEVAM EDİYOR'' 
     Önen, treyler alanında model iyileştirme yatırımları yaptıklarını, Land Rover Defender ailesine zırhlı station wagonu eklediklerini ve bu aracı Paris'te düzenlenen Eurosatory'de dünya vitrinine çıkardıklarını ifade ederek, şunları kaydetti 
     ''Türk tasarımı olan fikri mülkiyet hakları Otokar'a, Türkiye'ye ait ürünler yaratmaya devam etmek için Otokar Dizayn ve Test Merkezi için çalışmalarımıza başladık. Savunma sanayi alanında çok önemli bir gelişme olan Tank Fizibilite çalışmasında görevlendirilen üç şirketten biri olduk. Tüm bu gelişmelerde de görüldüğü gibi, Otokar, 2003'te yakaladığı büyük çıkışı 2004'te sürdürmeye devam ediyor.'' Ticari ve askeri üreticisi Otokar, geçtiğimiz günlerde 21 adet Cobra zırhlı aracı ve yedek parçalarının ihracatı konusunda bir anlaşma imzaladı. Toplam bedeli yaklaşık 5 milyon dolar olan zırhlı araç ve yedek parçaları teslimatları 2005 yılı içinde tamamlanacak. 
     Otokar, Eylül ayında da yurt dışında yerleşik bir firma ile 34 adet zırhlı aracın Otokar Arifiye tesislerinde üretilerek ihracatı konusunda anlaşma sağladı. 
     
</TEXT>
</DOC>
