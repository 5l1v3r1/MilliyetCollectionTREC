<DOC>
<DOCNO> 297829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun33.html </URL>
<DATE> 2004/12/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Le Figaro Erdoğan bir efsane oldu 
</HEADLINE>
<TEXT>

     Türkiye'nin AB yolunda çok önemli adımlar atan Başbakan Tayyip Erdoğan'nın bir "efsane" haline geldiği bildirildi. Le Figaro gazetesi, Erdoğan'ın "sessiz bir devrim" gerçekleştirdiğini, AB projesi sayesinde Türkiye'nin tarih kitaplarında kalıcı bir yer alacağını yazdı. 
     Fransız Le Figaro gazetesi, "Recep Tayyip Erdoğan'ın sessiz devrimi" başlıklı haber yorumunda "Büyükler gibi Recep Tayyip Erdoğan, Türkiye'de şimdiden efsane bir kişilik oldu" yorumunu yaptı. 
     Kasımpaşa'daki küçük satıcının 50 yaşında Başbakan olduğuna işaret eden gazete, hiç kimsenin Erdoğan'ın reform sürecinde "belirleyici rolü"nü inkar edemeyeceğini vurguladı. 
     Le Figaro, Türkiye'de hala birçok kişinin Erdoğan'ın gerçek amaçlarını sorguladığını kaydederken, son yıllarda "muhafazakar demokratlığı" benimseyen Erdoğan'ın kararlılığının ve mizah anlayışının hem Türkiye'de, hem de Avrupa'da takdir edildiğini yazdı. 
     Kendisine yöneltilen eleştirilere karşın Erdoğan'ın Avrupa yolunu çizdiği vurgulayan gazete, "Türkiye'nin AB üyeliği projesini 'Asrın projesi' olarak sunuyor. Bu proje, kariyerinin büyük projesi olacak ve Türkiye'nin tarih kitaplarında kalıcı bir yer almasını sağlayacak" yorumunu yaptı. 

     
</TEXT>
</DOC>
