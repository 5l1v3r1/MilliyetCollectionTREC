<DOC>
<DOCNO> 253551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko02.html </URL>
<DATE> 2004/07/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
New York Borsası Türk şirketlerini bekliyor... 
</HEADLINE>
<TEXT>

     New York Borsası NYE Avrupa, Ortadoğu ve Afrika Bölge Müdürü David Griffiths, daha fazla Türk firmasının New York Borsası'nda kote edilmesi gerektiğini belirterek, ''Türk firmaları için önemli fırsat var'' dedi. 
     Türk-Amerikan İş Konseyi'nin düzenlediği seminere konuşmacı olarak katılan Griffiths, kurumsal yönetişim ilkelerinden bahsederek, özellikle 2001 sonunda Enron skandalı ve Worldcom olayının ardından ABD'deki Menkul Kıymetler Komisyonu'nun kendilerinden kote edilmiş şirketlerle ilgili kurumsal yönetişimi gözden geçirmelerini istediğini belirtti. 
     Geçen yıl sonunda kurumsal yönetişim ve anayasal değişiklikleri New York Borsası'nda gerçekleştirdiklerini belirten Griffiths, ''Biz kendimizi öyle bir konuma getirdik ki kote edilmiş şirketlere ve kendi yönetimimize uyguladığımız standartları aştık. Tamamen bağımsız bir yönetim kurulu oluşturduk'' dedi. 
     Güveni yeniden tesis edebilmek ve kurumsal yönetimi sıklaştırmak amacıyla Sarbanes-Oxley yasasının oluşturulduğunu anlatan Griffiths, yasa ile hukukçuların ve rating kuruluşlarının düzenlemelerinin ve cezalarının artırıldığını kaydetti. 
     Kurumsal yönetişimin çok değerli olduğuna inandığını belirten Griffiths, ''Yatırımcılar artık firmaları kurumsal yönetişime göre değerlendiriyor. Hisse senetlerinin performansları iyi kurumsal yönetişimle çok daha karlı'' dedi. 
     
     ''EN BÜYÜK SERMAYE HAVUZUNA ULAŞABİLİRSİNİZ'' 
     David Griffiths, New York Borsası'nın büyüklüğünden bahsederken, Türkiye'nin çok az temsil edildiğine işaret ederek, ''Bir Türk şirketimiz var Turkcell. Ve kote edilmesinden dolayı çok mutluyuz, daha fazlasını bekliyoruz'' dedi. 
     New York Borsası'nda kote olabilmek için şirketlerin milyarlarca dolarlık bir firma olmasının gerekmediğini vurgulayan Griffiths, ''New York Borsası'nda 2 bin 800 firmamızın toplam değeri 17.3 trilyon dolar. Biz küçük firmalara da kollarımızı açıyoruz'' diye konuştu. 
     Griffiths, Turkcell'in New York Borsası'nda kote edilen tek Türk firması olduğunu anımsatarak, şunları söyledi 
     ''Turkcell'in bizimle olmasından çok mutluyuz. 2000 yılında kote edildi. O günden bugüne yönetim çok aktif bir yatırımcı ilişkileri programı uyguladı. Bunun sonucunda da çok iyi bir büyüme elde edildi. Kote edilme açısından daha fazla Türk firması için fırsat var.'' Türk şirketlerinin New York Borsası'nda kote edilmesinin yararlarına dikkat çeken Griffiths, ''En önemli stratejik yarar, şirketinizin değerinin maksimizasyonu. Dünyadaki en büyük sermaye havuzuna ulaşabilirsiniz. New York'ta kote edilmek size devir sermayesi de sağlar'' dedi. 
     
     İMKB İLE İTTİFAK 
     Griffiths, New York Borsası'na kote edilebilme şartlarından bahsederek, ''Biz bütün dünyada özelleştirme hisselerini sunuyoruz. Mesela Çin, pek çok firmasını borsaya getirdi. Hindistan da... Türkiye'de de bu noktada özelleştirme programı için imkanlar var'' dedi. 
     Soruları da yanıtlayan Griffiths, Türk şirketlerinin önemli bir potansiyeli olduğunu vurgulayarak, Türkiye'de pek çok firmanın özelleştirileceğini ya da halka açılmış durumda olduğunu dile getirdi. 
     Griffiths, şöyle konuştu 
     ''Bunlar bizim piyasaya çok uygun. Sizin büyük şirketlerinizin birkaçını ziyaret ettim, görüşüyorum. Bunlarda ilgi uyandı. Umarım bu ilgiyi kote edilmeye dönüştürürler. Türk firmaları için önemli fırsat var. Daha fazla Türk firması New York'ta kote edilmeli.'' David Griffiths, İMKB ile ittifak yapmayı düşünüp düşünmediklerinin sorulması üzerine, şu anda ittifak için bir planlarının bulunmadığını fakat devamlı olarak diyalog içinde bulunduklarını kaydetti. 
     
</TEXT>
</DOC>
