<DOC>
<DOCNO> 278000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun10.html </URL>
<DATE> 2004/10/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Belçika basını Türkiye geleceğin Avrupası için bir şans 
</HEADLINE>
<TEXT>

     Belçika basını, AB Komisyonu'nun Türkiye'nin AB'ye katılım müzakerelerine yeşil ışık yakılması önerisini manşetlerden ve yapıcı yorumlarla yansıttı. 
     Yüksek tirajlı ''Le Soir'' gazetesi, Türkiye ile müzakerelerin ''sıkı denetim altında'' başlatılabileceğini belirterek, komisyon raporunun ayrıntıları hakkında bilgi verdi. 
     ''Le Soir'', ''Geleceğin Avrupası için bir şans'' başlıklı başyazısında, Türkiye'nin uzun AB yolunda önemli bir aşama kaydettiğini, ancak 17 Aralık zirvesinde somut karar alınmasının ''basit bir formalite'' olmadığını yazdı. 
     ''Türkiye'nin Avrupa'da yeri var mı, yok mu Bu soru gündemde. Bizim yanıtımız kesin bir evettir'' diyen gazete, ''Türkiye 40 yıldır bunu istiyor. Avrupa projesine uyum sağlamak için demokrasi, insan hakları, barış ve istikrar alanlarında müthiş adımlar attı. Türkiye, gençliği, dinamikliği, laik ve ılımlı İslam'ı, tarihi ve coğrafyasıyla, Avrupa ile Asya arasında, Hıristiyan ve Müslümanlar arasında konumuyla Avrupa için bir şanstır'' ifadelerine yer verdi. 
     Yorumda, Türkiye'nin henüz tam üyeliğe hazır olmadığı, bu katılımı hak etmesi gerektiği, AB'nin de hazır olmadığı, Türk katılımından kaynaklanan bazı sorulara yanıt hazırlanmasına ihtiyaç olduğu belirtildi. 
     Muhafazakar ''La Libre Belgique'' gazetesi, ''Türkiye'ye sarı ışık'' başlıklı yazısında, AB Komisyonu Başkanı Romano Prodi'nin ''Koşullu evet diyoruz'' sözlerini alt başlık olarak kullandı ve AB'nin ''temkinli yaklaşımının'' gerekçeleri üzerinde durdu. Gazete, AB kamuoyunun endişelerine değinirken Günter Verheugen'in ''Korkacak bir şey yok'' mesajına da yer verdi. 
     Başbakan Recep Tayyip Erdoğan'ın Strasbourg'da yaptığı değerlendirmeleri ve verdiği ''siyasi irade'' mesajlarını da yansıtan ''La Libre Belgique'', Türkiye konusunda tartışmaların şimdi gerçek anlamda başladığına işaret etti. 
     ''La Derniere Heure'' gazetesi, ''Türkiye'ye evet ama...'' başlıklı yazısında müzakerelerin sert koşullarla başlatılacağını, ''her şeyin pembe olmadığını'', uzun bir sürecin söz konusu olacağını, buna rağmen ''Türkiye ve AB için tarihi bir adım'' değerlendirmesi yapıldığını anlattı. 
     
</TEXT>
</DOC>
