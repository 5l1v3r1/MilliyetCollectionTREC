<DOC>
<DOCNO> 288820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur22.html </URL>
<DATE> 2004/11/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Köylüler karayolunu trafiğe kapattı 
</HEADLINE>
<TEXT>

     Antalya'nın Elmalı İlçesi'ne bağlı Yakaçiftlik Köyü'nde Yakaçiftlik köylüleri, Elmalı-Finike karayolunu 2 saat süreyle trafiğe kapattılar. 
     Yakaçiftlik Köyü'nün içinden geçen Elmalı-Finike karayolunda öğle saatlerinde trafik kazası meydana geldi. Celal Filiz'in kullandığı 07 V 2868 plakalı minibüs, aniden yola çıkan 5 yaşındaki Huriye Geç adlı çocuğa çarparak, ağır yaralanmasına neden oldu. Huriye Geç, Elmalı Devlet Hastanesi'ndeki ilk müdahalenin ardından Antalya Devlet Hastanesi'ne kaldırıldı. Çocuğun sağlık durumunun ciddiyetini koruduğu bildirildi. 
     
     YOL KAPATILDI 
     Kazanın ardından Yakaçiftlik köylüleri karayolunun köyün içinden geçmesi nedeniyle sık sık trafik kazası olduğunu söyleyerek, bu durumu protesto etmek amacıyla yolu 2 saat süreyle trafiğe kapattılar. 
     Elmalı İlçe Jandarma Komutanı Üsteğmen Murat Karslı'nın çabası sonucu ikna olan köylüler, ilçe kaymakamıyla görüşmek şartıyla yolu yeniden trafiğe açtılar. 
     Daha sonra Elmalı Kaymakam Vekili Korkuteli Kaymakamı Remzi Oğuz Yılmaz'la görüşen köylüler, yolun köyün dışından geçmesi için gerekli girişimlere bulunulacağı sözünü aldılar. 
     
</TEXT>
</DOC>
