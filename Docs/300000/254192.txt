<DOC>
<DOCNO> 254192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur14.html </URL>
<DATE> 2004/07/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Emniyet, eski DEP'lilerin konuşmaları için savcılığa suç duyurusu yaptı 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, halen yargılamaları süren kapatılan DEP'in eski milletvekillerinin Doğu ve Güneydoğu il ve ilçelerinde yaptıkları konuşmalardan ve işlemiş oldukları suçlardan dolayı haklarında Cumhuriyet Savcılığına suç duyurusunda bulunulduğunu söyledi. 
     Er, Emniyet Genel Müdürlüğü'nde düzenlediği haftalık bilgilendirme toplantısında, yaz ayları dolayısıyla suda boğulma olaylarının yoğun yaşandığını, Türkiye'de son 3,5 yılda 380 kişinin boğularak yaşamını yitirdiğini belirterek, bu konuda vatandaşları uyardı. 
     Ramazan Er, Emniyet teşkilatında yapılan atamalar hakkında da bilgi verdi. 
     Toplantının ardından gazetecilerin sorularını yanıtlayan Er, bir gazetecinin, ''Milli Güvenlik Kurulu'nda Emniyet teşkilatında Fethullahçı yapılanma ile ilgili uyarıda bulunulduğunu'' ifade ederek, ''Yapılan atamalar bu kapsamda mı yapıldı '' şeklindeki sorusuna, ''Emniyet Genel Müdürlüğü, Türkiye Cumhuriyeti'nin bir kurumudur. Kanunsuz bir oluşuma bugüne kadar herhangi bir izin verilmedi. Bundan sonra da izin verilmeyecektir'' karşılığını verdi. Er, Emniyet'te yapılan atamaların her yıl yapılan rutin atama olduğunu da bildirdi. 
     Cezaevinden tahliye edilen kapatılan DEP'in eski milletvekillerinin yaptığı konuşmalarla ilgili bugüne kadar yasal bir işlem yapılıp yapılmadığının sorulması üzerine Er, bu kişilerin yargılama sürecinin halen devam ettiğini belirterek, eski milletvekillerinin Diyarbakır, Kızıltepe, Nusaybin, Şırnak, Siirt, Van ve Bitlis'te konuşma yaptıklarını söyledi. 
     Bu kişilerin yaptıkları konuşmalar hakkında suç delillerinin tespit edilerek, bu illerin cumhuriyet savcılıklarına suç duyurusunda bulunulduğunu kaydeden Er, ayrıca bu kişiler ile mitingi tertip edenler hakkında elde edilen suç delillerinin Yargıtay Cumhuriyet Başsavcılığı'na ayrı ayrı dosyalar ile iletildiğini bildirdi. 
     Er, bu kişilerin mitingler sırasında yasadışı örgüt lehine slogan atma, Kürtçe konuşma, Trafik Kanunu'na muhalefet ve 2911 Sayılı Toplantı, Gösteri ve Yürüyüş Kanunu'na muhalefet suçlarının işlenildiğinin tespit edildiğini de kaydetti. 
     Ramazan Er, bir başka soruyu yanıtlarken, Siyasi Partiler Kanunu'na göre, propagandaların Türkçe olarak yapılmasının yasal bir zorunluluk olduğunu anımsattı. 
     Emniyet Genel Müdürlüğü Sözcüsü Er, Van'da eski milletvekili Mustafa Bayram'ın oğlu Hamit Bayram'ın kaçırılması olayı ile ilgili soru üzerine, Emniyet binasının basılmasının söz konusu olmadığını belirterek, çıkan bir karmaşadan dolayı bu kişinin kaçtığını, bu olaya karışan 7 kişinin yakalandığını bildirdi. 
     Sözcü Er, Van Valisi Hikmet Tan'a yönelik geçen hafta gerçekleştirilen bombalı saldırıyla ilgili olarak da, soruşturmanın devam ettiğini, şu anda herhangi bir örgüt ismi zikretmesinin doğru olmayacağını ifade etti. 
     Ramazan Er, bir gazetecinin, Başbakan Recep Tayyip Erdoğan'ın kızının düğününde NATO Zirvesi'ndeki gibi sıkı önlem alınacağına dair haberlerin yer aldığını hatırlatması üzerine, ''Elbette önlem alacağız ama bu önlemler zirve boyutunda olmayacak'' dedi. 

     
</TEXT>
</DOC>
