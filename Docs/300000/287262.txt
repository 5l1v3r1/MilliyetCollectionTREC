<DOC>
<DOCNO> 287262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas14.html </URL>
<DATE> 2004/11/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
''Tatlı Cadı'' Nicole'e garip yasak... 
</HEADLINE>
<TEXT>

     Oscarlı ünlü aktris Nicole Kidman'a yeni filminin yapımcıları garip bir yasak koydu. Filmde ''tatlı cadı'' Samantha'yı canlandıracak sanatçıya filmin gösterime gireceği tarihe kadar ''burun oynatma'' yasağı geldi. 
     Internetteki ''netscape'' sitesinin haberine göre, 1980'lerin ünlü televizyon dizisinden sinemaya aktarılacak ''Bewitched'' için aylardır ''burun oynatma'' egzersizleri yapan Kidman, artık bu hareketi sadece film setinde yapabilecek. 
     Kocasının ruhunun 10 yaşındaki bir çocukta yeniden canlandığına inanan bir kadını canlandırdığı ''Birth'' adlı son filminin tanıtımlarına katılan Kidman, burada yeni projesi hakkında da bilgi verdi. 
     Yeni projesinin ''Tatlı Cadı'' adlı dizinin sinema uyarlaması ''Bewitched'' olduğunu hatırlatan Kidman, tatlı cadı ile özdeşleşen burun hareketini artık tam anlamıyla yapabildiğini söyledi. 
     Bununla birlikte hareketi bundan sonra kimseye tekrarlayamayacağını dile getiren Kidman, yapımcıların film gösterime girene kadar kendisine burun oynatmayı yasakladığını belirtti. 
     Nicole Kidman, ''Bewitched'' adlı filmde evlendikten sonra cadılık yapmayacağına söz veren, ancak tövbe tutmayan tatlı cadı Samantha Stephens'ı canlandıracak. 
     Elizabeth Montgomery'yi üne kavuşturan rolü üstlenen Kidman, bir başka röportajında da herkesin tatlı cadı gibi burun oynatmasını istediğini, bunun artık kendisini iyice bunalttığını açıklamıştı. 

     
</TEXT>
</DOC>
