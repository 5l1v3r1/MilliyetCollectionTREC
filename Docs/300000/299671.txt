<DOC>
<DOCNO> 299671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas15.html </URL>
<DATE> 2004/12/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tarkan ABD'den döndü, AB kararını yorumladı... 
</HEADLINE>
<TEXT>

     Ünlü pop şarkıcısı Tarkan Tevetoğlu, ABD'den döndü. 
     THY'ye ait uçakla New York'tan İstanbul'a gelen Tarkan, Atatürk Havalimanı'nda yabancı hayranlarından büyük ilgi gördü. 
     Basın mensuplarının ''Brüksel'de gerçekleştirilen zirve sonucu Avrupa Birliği'nin AB Türkiye'ye müzakere tarihi vermesine'' ilişkin sorularını yanıtlayan Tarkan, ''Hayırlı olsun vatana, millete. İnşallah iyi sonuçlar alırız'' dedi. 
     Tarkan, ''Gelişmeleri olumlu ve başarılı bulduğunu'' ifade ederek, şunları kaydetti 
     ''Çok bilmediğim bu konularda ahkam kesmek istemiyorum ama çok da 'gelin güvey' olmamak lazım şimdiden. Bence daha yapacak çok şey var. Bu, sadece bugünkü hükümetin değil, 40 yılın başarısı. Bu konuda geçmişteki bütün hükümetler gayret göstermiş. Ben AB'ye girmemizi isterim. Ancak bunun getirisi olduğu kadar götürüsü de olacak.'' Yılbaşını Türkiye'de geçireceğini anlatan Tarkan, İngilizce albüm çalışmalarının da çok iyi gittiğini ve ''geriye sayımın başladığını'' sözlerine ekledi. 
     
</TEXT>
</DOC>
