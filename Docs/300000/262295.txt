<DOC>
<DOCNO> 262295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/spo15.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Cavcav ile devam 

KULÜPLER Birliği'nin yeni patronu İlhan Cavcav oldu. Cemal Aydın'ın istifasından sonra geçici olarak göreve gelen Cavcav'ın başkanlığı sürdürmesi, Hikmet Tanrıverdi'nin ise yardımcılığını yapması kararlaştırıldı. 

Futbol sistemi 

GSGM, Federasyon Başkanları Seçim Yönetmeliği'ni değiştirerek başkanlarda aranan üniversite tahsil şartı ile yabancı dil zorunluluğunu kaldırdı. Yeni yönetmelik, Merkez Danışma Kurulu'nda da kabul edildi. 

Program değişti 

FUTBOL Federasyonu, ligin 2. haftasında oynanacak olan iki maçta program değişikliği yaptı. Pazar günkü Sakarya - Denizli maçı saat 18.00'e alınırken, İnönü Stadı'nın tadilatı nedeniyle Beşiktaş - G.Birliği maçının Ankara 19 Mayıs Stadı'nda saat 19.00'da oynanacağı açıklandı. 

Dereli'ye görev 

FIFA Hakem Komitesi, hakem Selçuk Dereli'yi 2006 Dünya Kupası 5. Grup eleme müsabakasında görevlendirdi. Dereli'nin 9 Ekim'de Beyaz Rusya ile Moldova arasında oynanacak olan maçta görev yapacağı bildirildi. 

Arıca inançlı 

GENÇLERBİRLİĞİ Teknik Direktörü Erdoğan Arıca, UEFA Kupası 2. ön eleme turunda karşılaşacakları Rijeka'yı yenecek güçte olduklarını iddia etti. Arıca, "Gerçek kimliğimizi sahaya yansıtırsak tur bizim olur" yorumunu yaptı. 

Ogün imzalıyor 

AKÇAABAT Sebatspor, Trabzonspor, Fenerbahçe ve Konyaspor'un kaptanlığını yapan Ogün Temizkanoğlu ile anlaşma sağladı. Sebatsporlu yöneticiler masaya oturan tecrübeli futbolcu, bugün yeni kulübüyle sözleşme imzalayacak. 

Yüzler güldü 

SAMSUNSPOR'DA sakatlıkları nedeniyle Ankaragücü'ne karşı forma giyemeyen Kirita ile Sinan'ın durumlarının düzeldiği öğrenildi. İki futbolcunun da, Fenerbahçe'ye karşı takımdaki yerlerini alabilecekleri açıklandı. 

Sylla gündemde 

DİYARBAKIRSPOR, Gineli santrfor Sylla'yı denemeye aldı. Teknik Direktör Ümit Kayıhan'ın, genç futbolcuyu bir süre izledikten sonra son kararı vereceği açıklandı. Kayıhan, Kayserispor engelini aşacaklarını iddia etti. 

Anıt sözü verdi 

BAHÇELİEVLER Belediye Başkanı Osman Develioğlu, Atina'da altın madalya kazanacak olan sporcuları ölümsüzleştireceklerini söyledi. Develioğlu, "İstiklal Marşımızı dinletecek sporcularımızı anıtla ödüllendireceğiz" dedi. 


</TEXT>
</DOC>
