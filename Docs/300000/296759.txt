<DOC>
<DOCNO> 296759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yasam/yas04.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Priştina'nın dünürü beni vurdurdu' 
</HEADLINE>
<TEXT>


İzmİr DHA 

İzmir'de bürosundan çıkarken kimliği belirsiz bir kişi tarafından silahla bacağından yaralanan yeminli mali müşavir Abdülkadir Tayfun Alpay, kendisini 2003'te kalp krizi geçirerek vefat eden Büyükşehir Belediye Başkanı Ahmet Priştina'nın dünürü Süer Gönüldaş'ın vurdurduğunu öne sürdü. 
Dün akşam bürosundan çıkan Alpay'ı, 17-18 yaşlarında bir genç tabancayla ateş ederek sol bacağından yaraladı. Tedavisinin ardından taburcu edilen Alpay, kendisini vuran zanlıyı Süer Gönüldaş'ın azmettirdiğini iddia etti. Gönüldaş'ın nakliyat şirketinde çalışan müşteri temsilcisi Kırbaç Tekin'in, 1998'de otomobille kendisine çarptığını ifade eden Alpay, şunları kaydetti "Kazadan sonra, Gönüldaş'ın nakliyat şirketine tazminat davası açtım ve 53 milyar 650 milyon lira tazminat kazandım. Yasal faiziyle birlikte 300 milyar lira tutan alacağımız için haciz işlemlerine başladık. Gönüldaş da beni sürekli tehdit etti" 
Alpay, 3 ay önce koruma talep ettiğini ancak talebine yanıt verilmediğini belirtti. 


</TEXT>
</DOC>
