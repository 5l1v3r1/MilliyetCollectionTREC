<DOC>
<DOCNO> 292178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas16.html </URL>
<DATE> 2004/11/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Saksıda elma yetiştirdi .. 
</HEADLINE>
<TEXT>

     Kastamonu'da özel fidan işletmeciliği yapan emekli ziraat teknisyeni Mehmet Babayiğit, saksıda diktiği fidanla elma üretimi yapmaya başladı. 
     Babayiğit, AA muhabirine yaptığı açıklamada, saksıda meyve üretimi yapabilmek için ziraatçılık tekniğinde kullanılan basit bir aşılama yönteminden yararlandığını söyledi. 
     Saksıda meyve üretimi yaparken hiçbir kimyevi madde kullanmadığını belirten Babayiğit, ''Tamamen doğal gübrelerle hazırladığım saksı toprağına diktiğim tam bodur türünden elma fidanını, 1 yıl sonra Gransimit kültür çeşidiyle aşıladım. Fidanın gelişmesini beklerken meyve verdi. Bunu tüm çeşitlerde uyguladım, tam bodur türlerinde fidandayken elma üretimi yaptım'' dedi. 
     Vatandaşların fidan üzerindeki meyveyi gördüklerinde inanamadıklarını ifade eden Babayiğit, şöyle devam etti 
     ''Meyveyi fidana iple mi bağladın diye soruyor. Ancak elmanın fidan üzerinde olduğunu görünce şaşkınlıklarını gizleyemiyorlar. Gransimit elma fidanı özel korunabilen bahçelere dikilmeli.'' Yetiştirdiği elmanın muz ve ananas karışımı bir kokusu olduğuna değinen Babayiğit, Kastamonu'nun Daday, Taşköprü, Tosya, Hanönü ve Araç ilçelerinde çok rahatlıkla yetiştirilebileceğini kaydetti. 
     
     ''KASTAMONU İKLİMİNE UYGUN'' 
     Kastamonu Tarım İl Müdürlüğü Bitki Koruma Şube Müdürü Sadık Yalçın, Türkiye iklimine göre rakımı bin 100 metreye kadar olan sulanabilir topraklarda, bu tür kültür çeşitlerinin yetiştirilebileceğini belirterek, ''Bu tür fidan türleri Kastamonu iklimine uygundur'' dedi. 
     Anaç bir fidana tam bodur, yarım bodur ve normal bodur Gransimit, Amasya ve Golden kültür çeşitlerinin aşılanabileceğini vurgulayan Yalçın, şöyle konuştu 
     ''Anaç fidana kültür çeşitlerinden kalem aşılayarak çeşit çoğaltılabilir. Fidan toprağa dikildikten 2 yıl sonra meyve vermeye başlar. Bu tamamen kök yapısıyla ilgilidir. Kök yapısı derine gitmemeli 80 santimetre ile 1 metrede tutulmalı. Bodur çeşitlerinin özellikleri budur.'' Yeşil elma olarak da bilinen Gransimit elmanın Türkiye'de 2.5 milyon liradan satıldığı, ABD'de ve Avrupa Birliği ülkelerinden ithal edildiği öğrenildi. 
     
</TEXT>
</DOC>
