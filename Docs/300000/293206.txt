<DOC>
<DOCNO> 293206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas01.html </URL>
<DATE> 2004/11/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye'ye 100 bin Finli turist 
</HEADLINE>
<TEXT>

     Yaşar ANTER DHA 

FİNLANDİYA'nın Bodrum Fahri Konsolosluğu, Ankara Büyükelçisi Maria Serenius ve İstanbul Başkonsolosu Ural Ataman'ın katıldığı törenle açıldı. Dr. Sezgin Gökmen, Finlandiya'nın Bodrum Fahri Konsolosu olarak atandı. Büyükelçi Maria Seranius, Türkiye'ye gelen Finli turist sayısını kısa sürede 60 binlerden 100 binlere çıkacağını söyledi. 
     Finlandiya'nın İstanbul Başkonsolosu işadamı Ural Ataman, Cumhuriyet Caddesi 169 numarada bulunan, kendisinin de doğduğu 260 yıllık eski Rum evini, Finlandiya'nın Bodrum Fahri Konsolosluğu olarak düzenleyip hizmete açılmasını sağladı. 
     Birçok kez Bodrum'un en güzel evi ödülünü kazanan Ural Ataman'ın Finlandiya Fahri Konsolosluğu olarak hizmet vereceği evindeki açılış törenine, Finlandiya'nın Ankara Büyükelçisi Maria Serenius, İstanbul Başkonsolosu Ural Ataman, Kaymakam Osman Ekşi, Belediye Başkanı CHP'li Mazlum Ağan, Muğla Üniversitesi Rektörü Prof. Dr. Şener Oktik, Bodrum'da yaşayan Finlilerin de aralarında bulunduğu yaklaşık 300 konuk katıldı. 
     Dekorunda Atatürk, Osmanlı Dönemi ve eski Bodrum fotoğraflarının yeraldığı tarihi binayı gezen konuklar hayranlıklarını belirtti. Konuklarını gezdiren Ural Ataman, babasından kalma Mareşal Fevzi Çakmak ve İsmet İnönü'nün oturup yemek yediği özel masayı konuklarına gösterip hikayesini anlattı. Konsolosluk binasının dekorasyonu konuklar ve büyükelçi Serenius tarafından çok beğenildi. 
     Finlandiya'nın Türkiye'deki 4'ncü fahri konsolosluğunun açılışını yapan Büyükelçi Serenius, her yıl tatile çıkan Finlandiyalıların sadece yüzde 10'unun Türkiye'yi tercih ettiklerini söyledi. Geçen yıl Türkiye'ye gelen Finlandiyalı turist sayısının 60 bin olduğunu, bu sayıyı önümüzdeki yıl 100 bin'in üzerine çıkarmayı hedeflediklerini kaydeden Büyükelçi Serenius, "Alanya, Marmaris ve Bodrum, Finli turistlerin tercih ettiği kentlerin başında geliyor. Tarihi ve doğa güzellikleri ile ünlü olan Bodrum'un tanıtımında Muğla Üniversitesi ile işbirliği yapacağız. Bodrum'u daha yoğunlukla tanıtıp Türkiye'nin tatil için tercih edilen ülkeler arasında ilk sıralara yükselmesini sağlayacağız. Kendisine ait evi, konsolosluk binası olarak inanılmaz güzel bir şekilde düzenleyerek turizmin hizmetine kazandıran Sayın Ataman'a teşekkür ediyorum'' dedi. 
     Daha önce 1991-2001 yılları arasında İngiltere'nin Bodrum Fahri Konsolosluğu'nu da yürüten Dr. Sezgin Gökmen, Türkiye ve Finlandiya arasındaki ikili ilişkilerin sadece turizm ile kalmayacağını belirterek, "Muğla Üniversitesi ve Finlandiya'daki üniversiteler aracılığı ile bilim, teknoloji, kültür ve ticari alanlardada iletişim sağlayıp, gençlerimizin daha modern ve çağdaş bir ortamda eğitilmelerini sağlayacağız'' diye konuştu. 
     
</TEXT>
</DOC>
