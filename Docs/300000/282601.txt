<DOC>
<DOCNO> 282601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/guncel/gun02.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baro sessiz kalmasın' 
</HEADLINE>
<TEXT>


İstanbul Barosu seçimlerinde yarışacak olan Çağdaş Avukatlar Grubu adayı Bahri Belen, "18 bin üyesiyle İstanbul Barosu, AB sürecinde susmamalı ve proje üretmelidir" dedi 

İSTANBUL Milliyet 

İstanbul Barosu'nun bugün başlayacak ve 2 gün sürecek seçimlerinde yarışacak olan Çağdaş Avukatlar Grubu adayı Bahri Belen, "İstanbul Barosu'nun üzerine düşeni yapmadığını" söyledi. 
Belen, "İstanbul Barosu sessiz ve edilgin. Oysa burada bizim önümüzde doğrudan avukatları, yargıyı ilgilendiren ve Türkiye'deki hukuk sürecini ilgilendiren bir gündem var. Bunlar AB'ye giriş süreciyle ilgili toplumun tüm kesiminin beklentilerini de içeriyor" dedi. Türkiye'de Anayasa dahil temel yasaların 1920'lerden kalma olduğunu belirten Belen, şöyle devam etti 
"1999'dan beri Anayasa ve yasa değişiklik süreci var. Ama bunlar sağlıklı, yeterli değil. Bunlara siyasi partiler kadar hukuk kurumlarının da müdahale etmesi lazım. 18 bin üyesiyle İstanbul Barosu bunda etkili olamıyorsa bu bir eksikliktir. İstanbul Barosu bu süreçte durmamalı, susmamalı ve proje üretmelidir. Bu süreçte savunmanın güçlendirilmesiyle ilgili AB'nin saptadığı eksikliklerin giderilmesi birinci planda gündemimizde olmalıdır. Bunlarla ilgili Baro'nun şu an bir şey yapmadığını düşünüyorum." 
Yargı bütçesinin yüzde 1 olduğunu hatırlatan Belen, "Oysa AB, 'Önce adliye binalarını değiştirin, yargının yapısal sorunlarını çözün. H kim ve savcılarla ilgili çağın gerisinde kalmış düzenlemeleri değiştirin' diyor. Bu bütçeyle bunları nasıl yapabilirsiniz Burada baroların seslerini çıkarması lazım" dedi. Bu nedenlerle seçime katıldıklarını söyleyen Belen, "Çağdaş Avukatlar Grubu bütün bunları 30 yıldır söylüyor ve söylediği şeyleri yaşama geçmesi için bugün bir fırsat var" diye konuştu. 

Seçim heyecanı 

İstanbul Barosu'nun bugün başlayacak ve 2 gün sürecek seçimlerinde Çağdaş Avukatlar Grubu adayı Bahri Belen, Hukuk Grubu adayı Prof. Dr. Ferit Hakan Baykal, Öncü İlke Grubu adayı Kazım Kolcuoğlu, Çağrı Grubu adayı Muharrem Balcı ve Birlik Grubu adayı Mustafa Kuran yarışacak. 


</TEXT>
</DOC>
