<DOC>
<DOCNO> 276664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/guncel/gun04.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2 yıl sonra uyandılar 
</HEADLINE>
<TEXT>


Milliyet'in 2 yıl önce Türkçe prospektüsünde kalp krizi ve felç riskinin gizlendiğini duyurduğu Vioxx, tüm dünyada toplatıldı. Eşdeğer 6 ilaç daha piyasadan çekiliyor 

Yıldız Yazıcıoğlu 

Kalp krizi ve felç riski nedeniyle tüm dünyada piyasadan çekilmesine karar verilen Vioxx'un ana etken maddesi "rofekoksib" ile üretilen Ecrox, Raxtane, Reox, Romaryd, Vioref ve Rotemax adlı eşdeğer ilaçlar da Türkiye piyasasından toplanacak. Vioxx gibi ABD'deki prospektüsünde kalp krizi öncesi yaşanan anjina pectoris göğüs ağrısı , kalp damarları rahatsızlıkları, damar tıkanmasına bağlı kalp adalesindeki işlev kaybı gibi yan etkilere neden olduğu açıklanan Celebrex hakkında ise h l önlem alınamadı. 
Klasik ağrı kesici ilaçlara kıyasla mideye olumsuz etkisi kısmen az olduğu gerekçesiyle üretilen Vioxx'un, kalp krizini ve felç riskini artırdığı ortaya çıkınca piyasadan çekilmesine karar verildi. Üretici firma Merck Sharp Dohme, önceki gün Sağlık Bakanlığı'na ilacı piyasadan çekme kararını bildirdi. 

Bakanlık geç fark etti 
Sağlık Bakanlığı ise, dün sabah il sağlık müdürlüklerine sadece Vioxx'un ecza deposu ve eczanelerden toplanmasının takip edilmesi için talimat verdi. Vioxx'un kalp krizi ve felç riski nedeniyle eşdeğeri olan jenerik ilaçları da toplatmak gerekeceğini geç de olsa fark eden Sağlık Bakanlığı, Vioxx'un eşdeğeri 6 ilaçla ilgili "ilaç ruhsatını askıya alma" kararını ancak öğleden sonra alabildi. 
Böylece Vioxx ile birlikte Ecrox, Raxtane, Reox, Romaryd, Vioref ve Rotemax artık Türkiye'de satışa sunulamayacak. Bu ilaçları üreten firmalar, kalp krizi ve felç gibi yan etkileri olmadığını tıbben ispatlayabilirse ilaçları yeniden piyasaya sürmeyi talep edebilecek. 

Celebrex ne olacak 

Ana etken maddesi "selekoksib" ve farmakolojik açıdan Vioxx'un benzeri olan Celebrex hakkında da uzun süredir etki tartışması yaşanıyor. Pfizer'in ürettiği Celebrex, bazı yan etkilere neden oluyor. Ancak Sağlık Bakanlığı, Vioxx'da olduğu gibi Celebrex hakkında da uzun süredir önlem almıyor. 
Ankara Üniversitesi Tıp Fakültesi Klinik Farmakoloji'den Prof. Dr. Cankat Tulunay, "Vioxx ile ilgili yan etkiler Celebrex için de geçerli. Bakanlığın bu ilaçla ilgili de harekete geçmesi gerekiyor" dedi. 

İşte piyasadan çekilen ilaçlar 

Türkiye'de, ağrı kesici niteliğinde hastalara sunulan Vioxx'un eşdeğeri olması nedeniyle piyasadan çekilecek olan jenerik ilaçlar ve 14 tabletlik fiyatları ise şöyle 
Ecrox, üretici firma Eczacıbaşı İlaç Sanayi, fiyatı, 15 milyon 900 bin lira. Raxtaua, üretici firma Sanovel İlaç Firması, fiyatı, 24 milyon 860 bin lira.Reox Fort, üretici firma Nobel İlaç Sanayi, fiyatı, 27 milyon 10 bin lira.Romaryd, üretici firma Ali Raif İlaç Sanayi, fiyatı 15 milyon 740 bin lira.Vioref, üretici firma Bio Farma Sanayi, fiyatı, 26 milyon 887 bin lira. 

Milliyet yazmıştı 

Milliyet, 17 Mayıs 2002'de, ABD'deki prospektüslerde menenjit, kalp hastalıkları gibi yan etkileri olan Vioxx ile Celebrex'in Türkiye'deki prospektüslerinde bu yan etkilere yer verilmediğini gündeme taşımıştı. Eski Sağlık Bakanı Osman Durmuş döneminde, Vioxx ve Celebrex hakkındaki yan etki tartışmaları üzerine prospektüslerde sadece basit yan etkilerle ilgili değişiklikler yapılmıştı. 


</TEXT>
</DOC>
