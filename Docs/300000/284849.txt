<DOC>
<DOCNO> 284849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko07.html </URL>
<DATE> 2004/10/31/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tahinli pideye ilgi büyük... 
</HEADLINE>
<TEXT>

     Sadece Ramazan ayında üretilen Konya'nın Kadınhanı İlçesi'nin yöresel yiyeceği tahinli pide, Orta Anadolu'da büyük talep görüyor. 
     Ramazan ayının gelmesiyle birlikte özellikle yöresel yemekler daha ön plana çıkarken, ekmek ve iftar sofralarının değişmezi olan pidelerin farklı çeşitleri üretiliyor. 
     Yöresel yiyeceklerden Kadınhanı'nın tahinli pidesi de sadece Ramazan ayında üretilmesi nedeniyle, özellikle Orta Anadolu'da büyük talep görüyor. 
     Konya'da kurulu bir fırının sahibi Bahattin Süle, AA muhabirine yaptığı açıklamada, yaklaşık 12 yıldır tahinli pide ürettiğini söyledi. 
     Kadınhanı tahinli pidesinin diğer pidelerden farkının beyaz tahinden yapılması olduğunu belirten Süle, ''Tahinli pideler sadece Ramazan ayında üretiliyor. Bu yüzden de oldukça yoğun ilgi görüyor. Bir yılda kazanamadığımız parayı Ramazan'ın gelmesiyle başladığımız tahinli pide satışlarından, bir ayda kazanıyoruz'' dedi. 
     Süle, pideleri cevizli-kaymaklı ve sade olarak iki farklı şekilde yaptıklarını belirterek, ''Cevizli-kaymaklı pidelerin tanesi 4 milyon, sade pideler ise 3,5 milyon liradan alıcı buluyor. Konya dışından gelenler bu tadı tanıdıklarında, yakınları için birkaç paket yaptırmadan ayrılmıyor'' diye konuştu. 
     
</TEXT>
</DOC>
