<DOC>
<DOCNO> 269910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/siyaset/siy01.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklentiler Verheugen'i korkuttu 
</HEADLINE>
<TEXT>


Daha önce boşaltılmış bir köyü ziyaret eden Verheugen, 'İnsanların AB'den büyük umut ve beklentileri var. Bu beni biraz korkuttu' dedi 


AB Komisyonu'nun genişlemeden sorumlu üyesi Günter Verheugen, yakılarak boşaltıldığı belirtilen Diyarbakır'ın Lice ilçesine bağlı Tuzla köyünde, "Halkın AB'den beklentilerinin kendisini korkuttuğunu" söyledi. 
Verheugen, 6 Ekim'de açıklanacak olan İlerleme Raporu'na son biçimini vermeden önce son kez geldiği Türkiye'deki turunu sürdürüyor. Verheugen, dün sabah 1995'te terörle mücadele gerekçesiyle güvenlik güçleri tarafından boşaltılan Tuzla köyünü gezdi. Helikopterle geldiği köyde 2002'den itibaren yeniden evlerine dönen köylülerle sohbet eden Verheugen, Muhtar Tahsin Yıldız'dan bilgi aldı. Yıldız, "Bu köyde hayat nasıl, devletten destek alıyor musunuz " diye soran Verheugen'e, köylerinin 1995'te güvenlik güçleri tarafından yakıldığını, AİHM'ye başvurduklarını anlatarak, şunları söyledi "Meydanda kadın ve erkekleri bir araya topladılar. Köyü yaktılar ve 'Başınız sağ olsun' dediler. Bize köyü terk etmemiz için 3 gün süre verdiler. Biz de Adana ve Diyarbakır'a göç ettik. Köyde 1995 yılında 56 hane vardı. Şimdilik 30 aile döndü. Konutlarımızın yapılması ve yardım için valiliğe başvurduk, ancak yapılmadı. Ben bile çadırda kalıyorum." 

'AB'den ev istiyoruz' 
Yıldız, "AB'den ne bekliyorsunuz" diye soran Verheugen'e, "Çok şey bekliyoruz. Biz ev, su, okul, barış ve huzur istiyoruz. AB'ye girmek istiyoruz. AB'ye girmemiz bizim için iyi olacak" dedi. 
Verheugen, köylülere de, "AB'ye girmek iyi olacak mı " sorusunu yöneltti. Köylülerden gelen "Evet" yanıtının nedenini soran Verheugen, "Bizim için faydalıdır" karşılığını alabildi. Verheugen, halkın AB'ye girme konusundaki eğilimini nasıl değerlendirdiğinin sorulması üzerine şunları söyledi 
"Buradaki insanların, Türk halkının AB'yi bu kadar çekici bulması benim için memnuniyet verici. Sivil toplum örgütleriyle yaptığımız toplantılarda Diyarbakır'dan davet edilmiş temsilciler de vardı. Bu toplantıda omuzlarıma psikolojik bir yük bindi. İnsanların çok büyük umut ve beklentilerinin olduğunu gördüm. Bu beni biraz korkuttu. Bu kadar büyük umut ve beklentileri karşılayıp karşılayamacağımızdan emin değilim. Ama tabii ki, bu tavırları beni duygusal olarak son derece etkiledi." 



</TEXT>
</DOC>
