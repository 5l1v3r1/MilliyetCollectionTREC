<DOC>
<DOCNO> 256881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur12.html </URL>
<DATE> 2004/07/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Öğrenci harçlarına zam yolda .. 
</HEADLINE>
<TEXT>

     Yükseköğretim Kurulu YÖK , üniversite öğrencilerinden alınan harçlara zam hazırlığı yapıyor. 
     AA muhabirinin aldığı bilgiye göre, YÖK, öğrenciler arasında ''harç'' olarak bilinen katkı paylarına zam yapılması konusunda ön rapor hazırladı. 
     Geçen yıllardaki sisteme göre hazırlanan ön raporda, harçların yüzde 8 veya yüzde 12 oranlarında artırılması öngörülüyor. Raporda, ayrıca, geçen yıl gerçekleşen enflasyon oranına göre ve devletin öğrenci başına ödediği cari ödenek baz alınarak hazırlanan zam alternatifleri de yer alıyor. 
     Ayrıca, YÖK üyelerinden oluşan bir komisyonun da zam oranını belirleme konusunda geçen yıllardan farklı bir yöntem üzerinde çalıştığı öğrenildi. 
     Zam oranlarına ilişkin çalışma, 26 Temmuz Pazartesi günü yapılacak YÖK Genel Kurul toplantısında kesinleşecek. Çalışma Milli Eğitim Bakanlığı'na sunulacak. MEB'in ve Maliye Bakanlığı'nın incelemesinin ardından zam oranı teklifi Bakanlar Kurulu'na sevkedilecek. 
     2004-2005 akademik yılının harç miktarları, Bakanlar Kurulu'nun kararıyla kesinleşecek. 
     
     ÖN RAPORDAKİ ZAM ORANLARI 
     YÖK'ün hazırladığı ön raporda, zam oranı seçenekleri, öğrencilerin üniversitelere ortalama maliyetleri ve bölümlere göre ödemeleri gereken miktar gözönünde bulundurularak hesaplandı. 
     Buna göre harçlar yüzde 8 artırılırsa, yükseköğretim öğrencilerinin gelecek eğitim-öğretim yılında ödeyeceği miktar 195-400 milyon lira arasında değişecek. Yüzde 12 zam yapıldığı takdirde de en düşük öğrenci harcı 201 milyon 600 bin lira, en yükseği de 420 milyon lira olacak. 
     
     KİM, NE KADAR ÖDEYECEK 
     En yüksek harçları, Devlet Konservatuarı ile Tıp, Diş Hekimliği ve Eczacılık fakülteleri öğrencileri ödüyor. 
     YÖK'ün ön raporunda, yüzde 8 ve yüzde 12 artış seçeneklerine göre öğrenci harç miktarları fakülteler bazında şöyle hesaplandı 
     ''Tıp Fakültesi ve Devlet Konservatuarı 399 milyon 400 bin lira yüzde 8 - 420 milyon lira yüzde 12 . 
     Diş Hekimliği ve Eczacılık Fakülteleri 340 milyon 200 bin lira yüzde 8 - 352 milyon 800 bin lira yüzde 12 . 
     Veterinerlik, Mühendislik, Mimarlık, İnşaat, Makina, Maden, Elektrik-Elektronik, Kimya Metalürji, Uçak ve Uzay Bilimleri, Ziraat ve Orman fakülteleri 264 milyon 600 bin lira yüzde 8 - 274 milyon 400 bin lira yüzde 12 . 
     Gemi İnşaatı ve Deniz Bilimleri, Su Ürünleri, Denizcilik, Sanat ve Tasarım, Güzel Sanatlar, Hukuk, İktisat, İşletme, Siyasal Bilgiler, İktisadi ve İdari Bilimler fakülteleri 216 milyon lira yüzde 8 - 224 milyon lira yüzde 12 . 
     Tıbbi Biyolojik Bilimler ile Fizik Tedavi ve Rehabilitasyon programları, Teknik Eğitim, Fen, Fen-Edebiyat, DTCF, İlahiyat, Eğitim, Mesleki Eğitim, Sağlık Eğitim, Endüstriyel Sanat Eğitimi, Ticaret Turizm Eğitimi, Mesleki Yaygın Eğitim, Eğitim Bilimleri, Edebiyat, İletişim Bilimleri ve İletişim fakülteleri 194 milyon 400 bin lira yüzde 8 - 201 milyon 600 bin lira yüzde 12 .'' Açıköğretim fakültesi öğrencilerinin halen ödediği 45 milyon lira ise yüzde 8 artışla 48 milyon 600 bin liraya, yüzde 12 artışla 50 milyon 400 bin liraya yükseliyor. 
     İkinci öğretim harçları da yine öğrencilerin fakültelere maliyetlerine göre hesaplandı. 
     Programlara göre farklılaşan maliyetler nedeniyle bazı bölümlerin ikinci öğretim harçları, normal öğretimden 6-7 kat daha fazla tutuyor. Bu çerçevede, yüzde 8 zamla ikinci öğretim harçları, 660 milyon lira ile 4 milyar 100 milyon lira yüzde 12 zamla 685 milyon lira ile 4 milyar 254 milyon lira arasında değişiyor. 
     
</TEXT>
</DOC>
