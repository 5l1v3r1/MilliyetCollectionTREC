<DOC>
<DOCNO> 264055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun13.html </URL>
<DATE> 2004/08/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Putin'den Türkiye'ye resmi ziyaret... 
</HEADLINE>
<TEXT>

     Rusya Devlet Başkanı Vladimir Putin, Eylül ayında Türkiye'ye resmi bir ziyarette bulunacak. 
     Putin'in, Eylül ayı başında yapacağı Ankara ziyaretiyle 32 yıl aradan sonra, Türk topraklarına resmi ziyaret kapsamında adım atan ilk Rus lideri olacak. 
     Moskova'da henüz resmi bir açıklama yapılmamasına karşın, Putin'in ziyaretinin 2 Eylülde başlaması bekleniyor. 
     İki ülke ilişkileri tarihinde Moskova'dan Ankara'ya yapılan en üst düzey ziyaret 1973 yılında ''Yüksek Sovyet Prezidyumu Başkanı'' Nikolay Podgornıy tarafından yapılmıştı. 
     Türk-Rus zirvesinin gündemindeki konuların başında ekonomik işbirliği projeleri geliyor. Bundan 15 yıl önce sadece 200 milyon dolar civarında bulunan ikili ticaret hacmi, günümüzde 8 milyar dolara ulaşmış durumda. Ekonomik ilişkiler, ''Mavi Akım'' doğal gaz hattının devreye girmesiyle daha da güçlendi. 
     Moskova, hattı İsrail'e kadar uzatmak istiyor. Rusya ayrıca, Almanya'nın ardından Türkiye'ye en çok turist gönderen ülke konumunda. Putin'in zirvede Türk Silahlı Kuvvetleri'nin saldırı helikopteri ihalesine katılan Rus-İsrail yapımı Erdoğan helikopteri için ısrarını sürdürmesi bekleniyor. 
     
     ''TÜRK BORU HATTINA DESTEK ARTIYOR'' 
     Rusya'da İngilizce yayımlanan ''Moscow Times''ta bugün yer alan haberde, Putin'in Eylül ayı başında Ankara'ya yapacağı ziyaret sırasında gündemin ana maddelerinden birini Rus petrollerini Akdeniz'e ulaştırmayı amaçlayan Trans-Trakya petrol boru hattının oluşturacağını duyurdu. 
     Haberde, Trans-Trakya boru hattı projesinin Rus Transneft şirketi ile Rusya Sanayi ve Enerji bakanlığı tarafından desteklendiği belirtilerek, projenin Türk Enerji Bakanlığı'nın onayını beklediği kaydedildi. 
     Boğazlardaki petrol trafiğinin son 2 yılda yüzde 30 oranında artarak günde 2.8 milyon varile ulaştığı kaydedilen haberde, bu rakamın yılda 67 milyon varil oranındaki Kazak petrolünün Hazar Denizi'nden Karadeniz'e indirilmesiyle daha da artacağına dikkat çekildi. 
     TNK-BP ve Ukrayna hükümeti arasında devam eden görüşmeler sonucu yılda 9 milyon varillik bir petrol miktarının da Ukrayna'nın Druzba hattından Karadeniz'e indirileceğine dikkat çekilen haberde, Türkiye'nin uzun süredir petrol tankerlerinin boğazlara yönelik tehlikesine ve çevreye verdiği zararı gündeme getirdiği hatırlatıldı. 
     Türkiye'nin bu kaygılarını Transneft Başkan Yardımcısı Sergey Grigoryev de destekleyerek, ''Boğazlardaki ekolojik felaket tehdidi sürekli Türklerin üzerinde bulunuyor'' dedi. 
     Boğazlardan tanker geçişlerinin son 18 ayda giderek daha zor hale geldiğini belirten Grigoryev, ''NATO zirvesi sırasında boğazlar 3 gün kapatıldı. Rusya Dışişleri Bakanlığı'na boğazları 3 gün kapatacaklarını söylediler. Bu tüm uluslararası anlaşmalara aykırı. Bu tip trafiğe kapamalar Rus şirketlerine yılda 600 milyon civarında kayba neden oluyor'' dedi. 
     Boğazlardaki trafiğin aksamasının 2 ülke ilişkilerinde de dönem dönem sorunlar yaşanmasına neden olduğu belirtilen haberde, Türkiye'deki Kıyıköy üzerinden geçecek olan 193 kilometrelik Trans-Trakya petrol boru hattının boğazlardaki trafiği oldukça rahatlatacağına dikkat çekildi. 
     Haberde, yılda 60 milyon ton petrol taşıyacak olan Trans-Trakya boru hattını Türk yetkililerin de desteklediğini, ancak bu hattın inşası veya finansmanı için taahhütte bulunmak istemediği öne sürüldü. 
     Merkezi Londra'da bulunan Global Enerji Çalışmaları Enstitüsü Analisti Julian Lee de Moscow Times'a yaptığı açıklamada, ''Türkiye, Ukrayna'nın Odesa-Brodi projesiyle düştüğü aynı tuzağa düşmek istemiyor. Ukrayna'nın inşa ettiği bu hattı şimdi kimse kullanmak istemiyor. Türk hükümeti, bu projede uluslararası bir konsorsiyum görmek istiyor'' diye konuştu. 
     
</TEXT>
</DOC>
