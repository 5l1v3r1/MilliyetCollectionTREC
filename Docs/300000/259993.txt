<DOC>
<DOCNO> 259993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo08.html </URL>
<DATE> 2004/08/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sağlam Takımı tanıyorum ancak henüz ideal 11'i oluşturmadım... 
</HEADLINE>
<TEXT>

     Yeni sezon açılışını Diyarbakırspor ile yaptığı hazırlık maçı ile gerçekleştiren Gaziantepspor, 2004-2005 futbol sezonunda da başarılı olabilmenin hesaplarını yapıyor. 
     Bol gollü ve zevkli geçen 90 dakika sonunda Diyarbakırspor'u 4- 3'lük skorla geçen kırmızı-siyahlılar, ortaya koyduğu iyi mücadele ile taraftarlarına olumlu mesajlar vermeyi başardı. 
     Diyarbakırspor maçında bir penaltı kurtaran yeni transfer kaleci Kenan Hasegiç taraftarlara güven verirken, golcü futbolcu Tarek Ettayeb ise attığı şık bir golle yeni sezonda başarılı olacağının sinyallerini verdi. 
     Teknik direktör Nurullah Sağlam, AA muhabirine yaptığı açıklamada, takımını çok iyi tanıdığını, Diyarbakırspor ile yapılan hazırlık maçında sahada ideal 11 ile mücadele etmediklerini söyledi. 
     Takımını, Diyarbakırspor maçındaki mücadele ile değerlendirmemek gerektiğine dikkat çeken Sağlam, ''Takımı, biraz izleme yönünü tercih ettim. Sahada, ideal 11 ile oynamadık. Ben takımımı çok iyi tanıyorum, ama başkasının tanımasını istemiyorum. Bu konuda biraz zamana ihtiyacımız var'' dedi. 
     Gaziantepspor'un Tunuslu futbolcusu Riad Bouazizi, yeni sezonda başarılı olacaklarına inandıklarını belirterek, ''Bu konuda 2 yaşındaki oğlum Ghayth'in bana ve Gaziantepspor'a şans getireceğine inanıyorum'' dedi. 
     
</TEXT>
</DOC>
