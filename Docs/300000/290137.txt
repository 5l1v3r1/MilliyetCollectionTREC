<DOC>
<DOCNO> 290137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko11.html </URL>
<DATE> 2004/11/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İpekyol, üretim üssünü Edirne'de kuruyor... 
</HEADLINE>
<TEXT>

     İpekyol'un Edirne'de kuracağı Türkiye'nin ilk entegre bayan hazır giyim fabrikasının temeli, 21 Kasım Pazar günü atılacak. 
     Temel atma törenine, Başbakan Recep Tayyip Erdoğan'ın da katılması beklenen fabrika, 55 dönümlük arazi üzerinde inşa edilecek. 
     İlk etapta yaklaşık 6 milyon dolarlık yatırım yapılacak olan fabrikanın, önümüzdeki yıl Haziran ayında açılması planlanıyor. Fabrikada, tüm yatırımlar tamamlandığında bin kişi istihdam edilecek. 
     İpekyol Yönetim Kurulu Başkanı Yalçın Ayaydın, AA muhabirine yaptığı açıklamada, bayan pantolon, ceket, etek, elbise, palto ve pardösü gibi tüm modellerin üretileceği Edirne fabrikalarının yıllık 1 milyon 350 bin adetlik üretim kapasitesine sahip olacağını belirtti. 
     Üretimin yüzde 50'sini ihraç edeceklerini, yüzde 50'sini iç piyasaya sunacaklarını söyleyen Ayaydın, fabrikada ilk etapta 250-300 kişinin çalışacağını, 2 yılın sonunda da bin kişiye ulaşılacağını kaydetti. 
     Ayaydın, marka olmanın tek yolunun kaliteden geçtiğini ve onun için iyi bir üretim tesisine sahip olmak gerektiğini vurgulayarak, şunları söyledi 
     ''Bizim gibi belli bir seviyeye gelmiş firmalar, bugün ya da yarın mutlaka Avrupa'ya çıkacaktır ama çıkacağımız zaman da kalitemizin gerçekten dünya standartlarında olması lazım. Kaliteli mal üreterek dünyaya açılmak zorundayız. 
     Aynı zamanda bu, İpekyol'un dünya markası olma yolunda attığı en önemli adımlardan bir tanesi. Hedefimiz Avrupa olduğu için, Avrupa'ya en yakın nokta olarak Edirne'yi seçtik. İleride Edirne'deki fabrikayı, İpekyol'un üssü haline getirmek istiyoruz.'' Yalçın Ayaydın, Türk işadamlarının yatırımlarının yurtdışına kaydığına işaret ederek, şunları kaydetti 
     ''Biz, bu ülkenin evladıyız. Biz, burada kazanıyoruz. İki kuruş daha ucuza yapacağım diye başka bir ülkeye para kazandırmak istemiyorum. Ülkemdeki insanların istihdama ihtiyacı varken, başka bir ülkeye nasıl gidebilirim Bir işadamı olarak elimizi vicdanımıza koyalım, bunu düşünelim. Kazancımızı işimize yatıralım. Burada hükümet zaten gereken bütün desteği bize veriyor.'' 
     
</TEXT>
</DOC>
