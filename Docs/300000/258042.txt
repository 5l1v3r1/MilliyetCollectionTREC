<DOC>
<DOCNO> 258042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy10.html </URL>
<DATE> 2004/07/25/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
DSP 6. olağan kurultayı... "Zaman, vesayet zamanı değildir" 
</HEADLINE>
<TEXT>

     DSP 6. Olağan Büyük Kurultayı'nda, genel başkan adayları konuşmalarına başladı. 
     6 adayın yarıştığı kurultayda, genel başkan adaylarının konuşma süresi 10'ar dakika ile sınırlandı. 
     Kurultayda konuşan genel başkan adayı Şükrü Sina Gürel, Ecevit'in sadece Türk solunda değil, Türk siyasal yaşamında ve dünya siyasetindeki yerinin doldurulamayacağını ifade etti. 
     DSP genel başkanlığına seçilen kim olursa olsun, Ecevit'in yerini almış sayılamayacağını vurgulayan Gürel, Ecevit'in yerinin, her mevkinin üstünde olduğunu söyledi. Gürel, ''Ecevit'in, Türkiye Cumhuriyeti'ndeki ve DSP'deki tarihten gelen yeri değişmezdir ve erişilmezdir'' diye konuştu. 
     Gürel, ne yapıyorsa Ecevit'e olan sarsılmaz bağlılığı ve saygısı çerçevesinde yaptığını dile getirdi. 
     Ecevit'in asıl isteğinin, şu ya da bu kişinin partinin genel başkanlığına getirilmesi olmadığına inandığını kaydeden Gürel, Ecevit'in asıl istediğinin, DSP'nin kökleşmiş ve kalıcı bir kurum olarak Türk siyasal yaşamındaki vazgeçilmez yerinin korunması, büyümesi, yeniden, alçak gönüllü ve inançlı demokratik solcuların omuzlarında yükselmesi olduğunu belirtti. 
     Gürel, Ecevit öğretisini izleyerek, büyüterek ve coşkuyla seslendirerek bu görevi yapmaları gerektiğini vurgulayarak, ''Sayın Ecevit'in bir tavsiyesi, tutarlı ve değerli bir bütün olan Ecevit öğretisine üstün tutulamaz'' dedi. 
     
     GÖLGE YÖNETİMLER 
     Bazı arkadaşlarının, partiyi, bir süre için zayıf ve geçici bir gölge yönetimine emanet etme düşüncesini yaymaya çalıştığını kaydeden Gürel, Demokratik Solcuların, gölge yönetimlerle, gölge oyunlarıyla yitirilecek zamanlarının bulunmadığını belirtti. 
     Gürel, ''Ülkemiz, karanlık bir iktidarın pençesinde daha da koyulaşan bir karanlık geleceğe sürüklenirken, Genel Başkanımızın yıllar önce belirttiği gibi perdeyi kaldırmamız ve gölge oyununa son vermemiz gerekiyor'' diye konuştu. 
     Gölge yönetimlerle, emanetçilerle zaman yitirip, ülke görevini savsaklamak yerine, ilk genel seçimde, yurdun her yerinden Ankara'ya ak güvercinler uçurma çağrısında bulunan Gürel, sözlerini şöyle sürdürdü 
     ''Bugün emanetçilerle, gölge yöneticilerle zaman yitirmek niyetinde olmadığınızı, partiyi hızla büyütecek ve solun ana çatısı altında ehil ellere güvendiğimizi gösterelim ki yeniden halkımızın güvenini kazanalım. Ecevit'in tavsiyesinden çok, öğretisine önem verdiğimizi gösterelim ki bizim bu partiyi yaşatacağımızı ve büyüteceğimizi halkımız bilsin. Biz demokratik solcular bilmeliyiz ki hiçbir şeyi değiştirmeden eskisi gibi devam edemeyiz. Eskinin gölgesiyle ise olduğumuz yerden de geri gideriz.'' 
     
     SEÇİMLERDE BAŞARISIZLIK 
     DSP'nin, 2002 genel seçimleri ve 2004 yerel seçimlerdeki başarısızlığının, kendilerinin dışındaki etmenlere bağlı olduğu kadar, kendi zayıflıklarından da kaynaklandığını belirten Gürel, ''Partimiz, özündeki katılımcılığı koruyabilmiş olsaydı, örgütümüz parti politikasının oluşmasına katılabilse ve bu politikanın hükümetteki temsilcilerimiz tarafından uygulanışını denetleyebilseydi komplo ve kötü niyet bize bu kadar zarar verebilir miydi '' diye sordu. 
     ''Geniş tabanlı, örgütü etkin ve katılımcı bir parti olsaydık, kundakçılar zaten mecliste ve hükümette en önde yer alan parti temsilcileri de olamazdı'' diyen Gürel, vatandaşların, ulusal demokratik sol ilkelere inanmaktan vazgeçtikleri için değil, DSP'nin Ecevit'ten sonraki geleceğine güvenemediği için kendilerine oy vermediğini söyledi. 
     Gürel, ''Zaman, vesayet zamanı değildir'' dedi. 
     ''DSP'nin ulusalcılığını körlük, globalleşmeyi ise kader zanneden bir genel başkan adayına Ecevit'in DSP'sinin teslim edilip edilmeyeceğini'' soran Gürel, demokratik solcuların, kurultayda, kapıkulları değil, kendi haklarına sahip çıkan bireyler olduklarını ortaya koyacaklarını söyledi. 
     Şükrü Sina Gürel, sözlerini, ''Sayın Genel Başkanım, bu sizin eseriniz. Biz demokratik solcularla ne kadar övünseniz yeridir. Size ve sizin öğretinize, sizin güveninize layık olacağımıza güven duyunuz'' diyerek, tamamladı. 
     Gürel'in konuşmasının uzaması nedeniyle bazı delegeler masalara vurarak, tepki gösterdi. 
     
     MUTMAN'IN KONUŞMASI 
     Genel başkan adaylarından Atila Mutman da konuşmasında, Ecevit'i, ''karizmatik lider'' olarak nitelendirerek, ''Artık DSP'yi bizler, küçük Ecevitler, genç Ecevitler yönetmek zorundadır'' dedi. 
     Mutman, Ecevit'in büyük devlet adamı olduğunu ifade ederek, Ecevit'in yerinin doldurulmasının mümkün olmadığını dile getirdi. 
     Memleketini ve halkını sevdiğini anlatan Mutman, DSP ilkeleriyle büyüyüp, olgunlaştığını ifade etti. 
     Genel başkanlığı kazansa da, kazanmasa da, genel başkan olmaktan da, nefer olmaktan da onur duyacağını kaydeden Mutman, DSP'yi iktidara taşıma çağrısında bulundu. 
     
</TEXT>
</DOC>
