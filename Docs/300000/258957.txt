<DOC>
<DOCNO> 258957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun13.html </URL>
<DATE> 2004/07/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rumlar'dan tehdit Talat uluslararası mahkemelere başvuramaz 
</HEADLINE>
<TEXT>

     Güney Kıbrıs Rum Yönetimi sözcüsü Kipros Hrisostomidis, KKTC Başbakanı Mehmet Ali Talat'ın ''herhangi bir uluslararası mahkemeye başvuramayacağını'' iddia etti. 
     Başbakan Talat'ın, önceki gün Lions derneklerini kabulü sırasında yaptığı, ''Rum yönetiminin Kıbrıslı Türkleri temsil etmediğini göstermek için uluslararası mahkemelere başvuracağı ve Rumlara karşı dünya çapında hukuki mücadele başlatacakları'' açıklamasını yorumlayan Hrisostomidis, şu iddiada bulundu 
     ''Belki, rejimi denetimi altında tutan 'işgal' kuvveti aracılığıyla uluslararası mahkemelere başvuracağı anlamına gelecek. Türkiye, 4 uluslararası mahkemeye üye değildir, çünkü bu mahkemelerin yaptırımcı prosedürlerini tanımadı.'' Rum gazetecilerin, ''bilgilerin, Mehmet Ali Talat'ın Kıbrıs Türk toplumu aracılığıyla başvuruda bulunacağını gösterdiğini'' hatırlatması üzerine ise Rum sözcü, ''Uluslararası mahkemeler uluslararası hukukun ya davacı veya davalı öznesini kabul eder ki, Kıbrıs Türk toplumunun uluslararası hukukta böyle bir statüsü yoktur'' dedi. 
     
     GAZETELERİN BAŞLIKLARI 
     Bu arada, Kıbrıs Rum basını Başbakan Talat'ın söz konusu açıklamasına geniş yer verdi ve haberi şu başlıklarla aktardı 
     Politis gazetesi ''Bizi mahkemelere verecek. Hükümetin yanıtı Uluslararası mahkemelere gidemez.'' Fileleftheros gazetesi ''Talat, 'Kıbrıs Cumhuriyeti'ne karşı yargı savaşı da ilan etti. Bizi mahkemeye de verecek.'' Alithia gazetesi ''Talat hukuki mücadeleye hazırlanıyor. Hükümet, böyle bir hakkı olmadığı yanıtını veriyor.'' Simerini ''Meşruiyet konusunda hırsız bağırıyor'' 
     
     DİSİ CTP'Yİ ZİYARET EDECEK 
     Öte yandan, 24 Nisan referandumunda ''evet'' diyen Rum ana muhalefet Demokratik Seferberlik Partisi'nin DİSİ Genel Başkanı Nikos Anastasiadis, beraberinde bir heyetle yarın KKTC'ye geçerek, Cumhuriyetçi Türk Partisi CTP Genel Merkezi'ni ziyaret edecek. 
     Anastasiadis, CTP Genel Başkanı ve Başbakan Mehmet Ali Talat ile görüşecek. 
     
</TEXT>
</DOC>
