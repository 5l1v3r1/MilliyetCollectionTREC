<DOC>
<DOCNO> 267151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonsiy09.html </URL>
<DATE> 2004/08/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
DYP Yargıtay Başkanı, adli yılın başlangıcına kadar istifa etmelidir 
</HEADLINE>
<TEXT>

     DYP Genel Başkan Başdanışmanı Aydın Menderes, ''MİT-Yargıtay-Çakıcı ilişkisinde devlet kurumlarının yıprandığını'' ifade ederek, ''Yargıtay Başkanı'nın oturduğu makamın ağırlığını kaldıramadığı ortadadır. Başkan adli yılın başlangıç tarihine kadar istifa etmelidir'' dedi. 
     Menderes, DYP Genel Merkezi'nde düzenlediği basın toplantısında, Yargıtay ile ilgili kamuoyundaki tereddütlerin bir an önce giderilmesi gerektiğini belirterek, bunun için ilgili kurumlara ve devletin üst düzey makamlarına görevler düştüğünü söyledi. 
     ''MİT-Yargıtay-Çakıcı ilişkisi''nde Yargıtay Başkanı Eraslan Özkaya'nın yasalara uymadığı anlaşılırsa bunun Yargıtay içinde çözüleceğine inandığını söyleyen Menderes, ''Bu konu Yargıtay içinde çözülmelidir. Yargıtay Başkanı'nın oturduğu makamın ağırlığını kaldıramadığı ortadadır. Başkan, adli yılın başlangıç tarihine kadar istifa etmelidir. Ancak MİT'in üst düzeydeki görevlisi hakkında bir işlem yapılmaması kabul edilebilir değil'' diye konuştu. 
     Yargıtay Başkanı Özkaya ve Neşter Operasyonu kapsamında bazı Yargıtay üyeleri hakkındaki iddiaların Yargıtay'ı yıprattığını ifade eden Menderes, Yargıtay'ın kendini denetleyebileceğini, kendi üyelerini bile yargılayabileceğini, hiç kimseyi kayırmayacağını tekrar kanıtlaması gerektiğini belirtti. 
     Sorunun aşılması için Cumhurbaşkanı Ahmet Necdet Sezer ve hükümete görevler düştüğüne işaret eden Menderes, Cumhurbaşkanı Sezer'in Yargıtay Başkanı Özkaya'nın görevi bırakması ve Neşter Operasyonu'nda dosyanın Yargıtay tarafından tekrar ele alınması yolunda sonuç alıcı girişimlerde bulunması gerektiğini söyledi. 
     
     YARGITAY VE MİT'İN ORTAK NOKTASI YOKTUR'' 
     Menderes, MİT'in büyük bir disiplinsizlik içinde olduğunu savunarak, şöyle devam etti 
     ''MİT'in üst düzeydeki görevlisi hakkında bir işlem yapılmaması kabul edilebilir değil. Bu olay MİT Başkanı'nın görev süresinin dolduğunu göstermektedir. Bu MİT Başkanı'nı hükümet değiştirmek istemektedir. Ancak hükümet ne hikmetse MİT konusunda, Milli Güvenlik Kurulu konusunda gösterdiği kararlılığı gösterememiştir. Yargıtay ve MİT'in MİT ve tüm yargının ortak hiçbir noktası yoktur. Birbirleriyle ortak mesai içinde bulunmaları söz konusu dahi olamaz. İki kurumunda birbirinden resmi veya gayri resmi bir talebi olamaz.'' Menderes, hükümetin ekonomi politikalarını da eleştirerek, cari işlemler açığındaki artışın IMF'nin dayattığı programın hatalı olduğunu ortaya çıkardığını, büyük borçlanmaları gidildiği takdirde cari işlemlerdeki açıkla baş edilemeyeceğini söyledi. 
     
</TEXT>
</DOC>
