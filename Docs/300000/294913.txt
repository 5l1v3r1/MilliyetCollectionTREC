<DOC>
<DOCNO> 294913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yazar/tamer.html </URL>
<DATE> 2004/12/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AB Parlamento Başkanı Borrell'le Mayruk'un farkı 
</HEADLINE>
<TEXT>

Türkiye hücum oynamayı nihayet öğrendi. Mayruk coşkulu, Borrell duygusuz ve soğuktu. AB'ye "İyi ki Türkler var" dedirteceğiz 

Defilelere meraklı olduğum pek söylenemez. Belki de mankenlerin üzerindeki giysilerin çoğunu, normal hayatla bağdaştıramadığımdandır. Biz Alman Liseliler çok gerçekçiyiz ya Bende iz bırakan defileler, sadece Vitali Hakko'nunkiler. 
Önceki akşam kızımla birlikte bir istisna yapalım dedik ve ilk kez bir Yıldırım Mayruk defilesi izledik. Tek kelimeyle enfesti, dört dörtlüktü. Ve üstelik giysilerin büyük çoğunluğu giyilebilirdi de... 
Defileden önce ayaküstü sohbet ettiğimiz Mayruk, "Bu benim son defilem" diyordu. Meğer her seferinde "Bu son" dermiş, ama daha defile bitmeden, yeni fikirler uçuşmaya başlarmış. Yıldırım Bey'i bu kez motive eden ise, sabah ve öğleden sonraki seansları izleyen kız teknik lisesi, terzilik meslek okulu, olgunlaşma enstitüsü, moda okulları ve akademiden 800 öğrenci olmuş. Ortağı Barbaros Şansal, "Biz onlara ders vermeyi düşünüyorduk, onlar bize ders verdi. Duygularını ortaya koyup ayakta dakikalarca alkışladılar. Bir dahaki defilemizi onlar için yapacağız. Burjuvaların ruhsuz halinden meğer ne kadar da bıkmışız" diyordu. 

Defileden AB'ye... 
Şansal'ın bulunduğu ortama kıyısından yaklaşıp da ruhsuz, duygusuz olmak pek mümkünmüş gibi görünmüyor, ama bizim sosyetemiz demek bunu da başarabiliyor. Mayruk'un, bu yılki defilesinin gelirini, Rotary International'ın İstinye'de yaptıracağı 100. Yıl Anadolu Lisesi'ne bağışlaması, kendisine gençlerin coşkulu takdiri olarak geri dönmüş anlaşılan. 
Defilenin yapıldığı Swissotel'in Balo Salonu'ndan önceki gece saat 23.00'ü geçe Mayruk ve Barbaros'u podyumda mankenler ve davetlilerle dans ederken bırakarak ayrıldık kızımla. Eve gelip yattım. Sabah kalkıp yine Swissotel'in yolunu tuttum. Yine Balo Salonu'na gittim. Bu kez Avrupa Parlamentosu'nun yeni Başkanı Josep Borrell Fontelles'i dinleyecektim. İspanyol diye biraz umutlanmıştım, ama Mayruk ve Barbaros'un aksine karşısındakine hiç elektrik geçirmeyen biri Borrell. Söyledikleri genelde doğruydu ama duygusuz, soğuk bir konuşma yaptı. Konuşması anahatlarıyla, bir gün önce TBMM'dekinin benzeriydi. 

İyi ki Türkler var 
Türkiye Odalar ve Borsalar Birliği TOBB ve İktisadi Kalkınma Vakfı İKV'nin düzenlediği toplantıya ruh, duygu ve heyecan katan yine biz Türkler olduk. Gerek İKV Başkanı Davut Ökütçü, sis yüzünden uçağı kalkmayan TOBB Başkanı Rifat Hisarcıklıoğlu'nu temsilen konuşan Başkan Vekili Halim Mete gibi konuşmacılarıyla, gerekse oda başkanları, işadamları, emekli büyükelçiler, milletvekilleri ve sivil toplum örgütleri temsilcilerinden oluşan koca bir salon dolusu katılımcısıyla ve hatta protestocusuyla... 

Hücumu öğrendik 
Özellikle Ökütçü'nün konuşması, çok haklı ve zeki argümanlarla AB'yi köşeye sıkıştıran bir üsluptaydı. Zaten birkaç kez destek alkışlarıyla kesildi. Mete'nin "Biz işadamları olarak Türkiye'nin, tam üyelik dışında müzakere masasına oturmaması gerektiğini düşünüyoruz" dediğinde yine güçlü bir alkış koptu. Toplantıyı birlikte izlediğimiz Merkez Bankası eski Başkan Vekillerinden Zekeriya Yıldırım'la karar verdik ki, Türkiye olarak bizler hücum oynamayı nihayet öğrendik. Yıldırım aynı fikirde mi bilemiyorum, ama kabul etmemiz gerekir ki Başbakan Tayyip Erdoğan sayesinde öğrendik. 

Borrell'e protesto 
Swissotel Balo Salonu, dün Borrell'e sözlü protestoya da tanıklık etti. Borrell konuşmasının bir yerinde Leyla Zana ile görüşeceğini ve Diyarbakır'a gideceğini söyleyince, Analiz Dergisi Genel Yayın Yönetmeni Ramazan Bakkal, "Sizin Diyarbakır'da ne işiniz var. İspanya'da Bask bölgesine gittiniz mi, Bask'ta konuştunuz mu da Diyarbakır'a gidiyorsunuz. Vatanseverler bu ülkeyi size böldürmeyecek" diyerek bağırdı ve salondan da müthiş bir destek alkışı aldı. "Türkçe anlamıyorum" diyerek istifini bozmayan Borrell, ortalık yatışınca konuşmasına hiçbir şey olmamış gibi devam etti. Bu arada dışarı çıkan protestocu Bakkal ise soru - cevap bölümünde yeniden salona girmek isteyince güvenlik görevlileri tarafından engellendi ve yumruklar konuştu. 



</TEXT>
</DOC>
