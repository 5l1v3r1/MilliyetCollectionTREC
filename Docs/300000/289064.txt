<DOC>
<DOCNO> 289064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur30.html </URL>
<DATE> 2004/11/15/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Adana'daki kavgada 1 başkomiser yaralandı, 19 kişi gözaltına alındı 
</HEADLINE>
<TEXT>

     Adana'da, iki grup arasında çıkan taşlı-sopalı kavgada 1 başkomiser yaralandı, 19 kişi de gözaltına alındı. 
     Alınan bilgiye göre, Dağlıoğlu Mahallesi Karasu mevkiinde, 40 milyon liralık alacak meselesi yüzünden iki grup arasında tartışma çıktı. Tartışmanın büyüyerek kavgaya dönüşmesiyle, iki taraftan çok sayıda kişi önce evlerine, sonra birbirlerine taş ve sopalarla saldırmaya başladı. 
     Grup, kavgaya müdahale eden polis ekiplerine de saldırdı. Bu sırada Dağlıoğlu Polis Merkezi'nde görevli Başkomiser Mehmet Topçu, başından yaralandı. Topçu, olay yerine gelen ambulansla Numune Hastanesi'ne kaldırıldı. 
     Olay yerine Emniyet Müdürlüğü nöbetçi amirlerinin ve Çevik Kuvvet Şube Müdürlüğü'ne bağlı ekiplerin gelmesiyle sakinleşen iki gruptan olaya karıştıkları belirlenen 19 kişi gözaltına alındı. 
     
</TEXT>
</DOC>
