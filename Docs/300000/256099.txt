<DOC>
<DOCNO> 256099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun16.html </URL>
<DATE> 2004/07/17/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bağdat'ta kan ve barut kokusu kesilmiyor... 
</HEADLINE>
<TEXT>

     Irak'ın başkenti Bağdat'ın güneyindeki Mahmudiye ve başkentin merkezinde patlamalar meydana geldiği yönündeki haberlerin ardından başkentin batısındaki Adel bölgesinde de bomba yüklü bir araçla saldırı düzenlendiği bildirildi. 
     Görgü tanıkları, Adel bölgesinde, Irak Adalet Bakanı Malik Dohan El Hasan'ın konvoyunun geçtiği sırada bomba yüklü bir aracın infilak etmesi sonucu 2 kişinin öldüğü, çok sayıda kişinin yaralandığını kaydettiler. Bakanın patlamadan yara almadan kurtulduğu açıklandı. 
     Tanıklar ve El Hasan'ın korumaları, Adalet Bakanı'nın aracının patlamadan zarar görmediğini belirttiler. 
     Adalet Bakanlığı sözcüsü, Bakan'ın yara almadığı patlamada 2 kişinin öldüğünü, yaralananlardan bazılarının hastaneye kaldırıldığını kaydetti. 
     Bu arada, Bağdat'ın 30 kilometre güneyindeki Mahmudiye'de Irak Ulusal Muhafız karargahının önünde sabah meydana gelen patlamaya da bomba yüklü araçla düzenlenen saldırının yol açtığı bildirildi. 
     Hastane yetkilileri, Mahmudiye'deki saldırıda 1 kişinin öldüğünü, 20 kişinin yaralandığını kaydettiler. 
     Patlama meydana geldiği sırada dışarıda acemi er kaydı için sırada bekleyenler olduğu belirtildi. 
     Hastane yetkilileri, yaralılardan 6'sının asker, diğerlerinin kayıt için bekleyenler olduğunu söylediler. 
     Adı açıklanmayan bir yetkili de, Ulusal Muhafız askerlerinin ilk kontrol noktasının yakınına park edilmiş bir araçtan şüphelenerek ateş açtıklarını belirtirken, patlamanın ilk kontrol noktasının yaklaşık 10 metre uzağında meydana geldiğini kaydetti. 
     
     SALDIRIYI EZZERKAVİ'NİN GRUBU ÜSTLENDİ 

     Irak'ta bu sabah bomba yüklü araçla düzenlenen ve Adalet Bakanı Malik Dohan El Hasan'ı hedef alan saldırıyı, Irak'ta faaliyet gösteren Ürdünlü militan Ebu Musab Ezzerkavi'nin grubunun üstlendiği bildirildi. 
     İslami bir internet sitesinde yayımlanan, ancak gerçek olup olmadığı henüz doğrulanamayan bildiride, ''Tevhid ve Cihad grubundan kardeşleriniz, dönek ve ABD'ye bağlı hükümetin Adalet Bakanı Malik Dohan El Hasan adlı dönek ve haine karşı operasyon düzenlemiştir. Bu sefer oklarımızdan kurtuldunuz, ancak bir dahaki sefere kurtulamayacaksınız'' denildi. 
     Adalet Bakanı El Hasan'ın konvoyuna Bağdat'ın batısında Adel mahallesinde bomba yüklü araçla düzenlenen intihar saldırısında 5 kişi ölmüştü. 
     
     EL HASAN'IN OĞLU ''BABAMIN SAĞLIK DURUMU İYİ'' 

     Irak'ta bu sabah bomba yüklü araçla düzenlenen saldırıdan sağ kurtulan Irak Adalet Bakanı Malik Dohan El Hasan'ın ''sağlık durumunun iyi olduğu'' ve ''görevine devam ettiği'' bildirildi. 
     El Hasan'ın oğlu işadamı Haydar Dohan El Hasan, ''Babamın sağlık durumu iyi. Saldırıdan sonra derhal bakanlıktaki bürosuna gitti'' dedi. 

     
</TEXT>
</DOC>
