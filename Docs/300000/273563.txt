<DOC>
<DOCNO> 273563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/yazar/bila.html </URL>
<DATE> 2004/09/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İkna... 
</HEADLINE>
<TEXT>


Başbakan Erdoğan, çarşamba günü Brüksel'e gidiyor. Avrupa Parlamentosu'nun davetlisi. Başkanlık Konseyi'ne hitap edecek, Verheugen dahil ikili görüşmeler yapacak. Türkiye'nin üyeliğine karşı olan Hıristiyan Demokratlar'a seslenecek. 
Erdoğan'ın Brüksel ziyaretinde Türk Ceza Yasası ve zinanın suç sayılmasına ilişkin tartışmaların önemli yer tutacağı açık... 
Başbakan Erdoğan'ın temaslarında Brüksel'i ikna etmeye çalışacağı belirtiliyor. Aynı şekilde AB yetkililerinin Erdoğan'ı Türk Ceza Yasası'nın ekimden önce çıkarılması konusunda iknaya çalışacakları haberleri de geliyor. 
Kim kimi ikna eder bilinmez ama çok iyi giden ilişkilerin ve olumlu sinyaller gelen İlerleme Raporu'nun, Türk Ceza Yasası nedeniyle gerilen ilişkilerden etkileneceği de biliniyor. 
AB sözcüsü Filori, dün yaptığı basın toplantısında, Türk Ceza Yasası'nın Brüksel için bir önkoşul niteliği taşıdığını vurguladı. Tasarının yasalaşmaması halinde Türkiye'ye müzakere tarihi verilmeyebileceği mesajı verdi. 
Kuşku yok ki, Başbakan Erdoğan da AB'nin bu tutumunu biliyor. Ya Brüksel'i ikna edeceğine güveniyor, ya da aralık ayına kadar bir yol bulacağına inanıyor. 
Yine kuşku yok ki, oluşan gerginliğin Türkiye'ye maliyetinin de farkında... 
Bu gerginliğin, Türkiye'nin üyeliğine karşı olan Avrupa ülkelerindeki partiler tarafından fırsat olarak görüleceği de açık. Kuşku bulutları yoğunlaşacaktır... 
Başbakan Erdoğan ve hükümet, AB'den müzakere tarihi almak hedefinden vazgeçmediğine göre, bir politika geliştirmiş olmalı... 
Türkiye, Kopenhag kriterlerini yerine getirmişken, 6 Ekim raporuyla ilgili olumlu mesajlar alırken, hedefe bu kadar yaklaşmışken, AB ile köprüleri atar mı 
Sağduyuyla bakıldığında atmaması gerekir. Türkiye'nin böyle atacağı bir taş ürküttüğü kurbağaya değmeyecektir. 
Başbakan Erdoğan, tartışmalara ve Brüksel'den gelen açıklamalara rağmen AB ile ilişkilerimizde sorun olmadığını belirtti. 
Başbakan'ın bu açıklaması bir temenni değilse, kamuoyunun bilmediği mesajlar alıyor, demektir. 
Birkaç gün içinde saç önümüze dökülecek... 
Ak mı, kara mı göreceğiz... 



</TEXT>
</DOC>
