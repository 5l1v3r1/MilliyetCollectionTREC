<DOC>
<DOCNO> 283717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun46.html </URL>
<DATE> 2004/10/27/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
ABD'de yaşayan Arapların tercihi Kerry 
</HEADLINE>
<TEXT>

     ABD'de başkanlık seçimine sadece günler kala, seçimlerin çekişmeli olacağı eyaletlerde yapılan bir anket, geleneksel olarak Lübnan asıllı bağımsız aday Ralph Nader'e oy veren Arap kökenli vatandaşların desteklerini büyük oranda Demokrat aday John Kerry'ye kaydırdıklarını gösterdi. 
     Arap-Amerikan Enstitüsü tarafından yapılan açıklamaya göre, 2 Kasım Salı günü seçimin kaderini belirleyecek Florida, Michigan, Ohio ve Pennsylvania'da Arap kökenliler arasında yapılan anketin sonuçları, Araplar arasında Kerry'nin yüzde 54, Cumhuriyetçi Parti adayı ABD Başkanı George W. Bush'un yüzde 28 ve bağımsız Nader'in ise yüzde 3,5 oy alacağını ortaya koydu. Arapların yüzde 15'inin ise hala kararsız olduğu belirtildi. 
     Lübnan asıllı Nader'in Arap kökenli vatandaşlar arasındaki geleneksel oy oranının yüzde 20 civarında olduğu belirtilirken, Kerry'nin ilk kez bu kesimdeki desteğini bu noktaya taşıdığına dikkat çekiliyor. Dört yıl önce yapılan seçimlerde Araplardan yüzde 45,5 oranında oy alan Başkan Bush'un ise bu kesimdeki desteğini önemli ölçüde yitirdiği ifade ediliyor. 
     Özellikle 11 Eylül 2001 terörist saldırılarından sonra Yurtseverlik Yasası çerçevesinde yakın takibe alınan Arap kökenli Amerikalıların, bu politikalardan sorumlu tuttukları Başkan Bush'a olan desteklerinin radikal şekilde düştüğü kaydediliyor. 
     Nüfus sayım verilerine göre ABD'de sayıları 1,2 milyonu bulan Arap kökenlilerin özellikle çekişmeli eyaletlerde yoğunlaştıkları ve Michigan, Florida, Ohio ve Pennsylvania gibi eyaletlerde Arap kökenli seçmenlerin sayısının yarım milyonu bulduğu tahmin ediliyor. 
     
</TEXT>
</DOC>
