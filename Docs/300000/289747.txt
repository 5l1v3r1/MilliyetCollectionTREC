<DOC>
<DOCNO> 289747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/yazar/kohen.html </URL>
<DATE> 2004/11/18/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Sahibinin sesi... 
</HEADLINE>
<TEXT>


BAŞKAN Bush'un görevinin ikinci döneminde ABD'nin politikalarında bir yumuşama olup olmayacağı konusundaki soruya, şimdi ciddi kuşkular eklenmiş bulunuyor. 
Buna neden olan son gelişmelerden biri, ABD'nin Irak'ta, özellikle Sünni üçgeninde odaklaşan yeni saldırılar, diğeri de Dışişleri Bakanlığı'ndan istifa eden Colin Powell'ın yerine Condoleezza Rice'in atanmasıyla ilgili. 
Bunun yanı sıra, Powell'ın giderayak yaptığı bir konuşmada Bush yönetiminin yeni dönemde daha da "agresif" davranacağını söylemesi, dış politikada değişiklik - ve esneklik - umutlarını sarsıyor. 
Bush'un Dışişleri Bakanlığı'na Condoleezza Rice'ı getirmesi, bütün gözlemciler tarafından, "Kabinesini şahinleştirdiği" şeklinde değerlendiriliyor. Bush'a yakınlığıyla tanınan Condy'nin, "sahibinin sesi" olması bekleniyor... 
Powell, hiç olmazsa zaman zaman uygulamada, dost ülkelerle diyalogda daha "diplomatik" ve esnek davranıyor, bazen Bush'un ekibindeki "şahinler"e karşı çıkabiliyordu. Şimdi Dışişleri'nin yeni "patroniçesi"nin Bush'un belirlediği stratejiler üzerinde daha "uyumlu" davranacağı tahmin ediliyor. Bu da, yeni dönemde Bush yönetiminin tek yanlı ve "agresif" politikalarını sürdüreceği anlamına geliyor... 

FELLUCE dramı, bu politikanın nasıl gelişebileceği hakkında bir fikir veriyor. 
TV ekranlarına ve gazetelere yansıyan korkunç görüntülerin hele camideki yaralı direnişçinin kafasına kurşun sıkılması sahnesinin bütün dünyada yarattığı dehşet ve nefret, acaba Bush yönetimini, Irak politikasını yeniden gözden geçirmeye sevk edecek mi 
Bu yönde herhangi bir işaret görülmüyor. Aksine Bush'un askeri stratejistleri, "Felluce'de iş bitti, şimdi sıra Musul'da" diyen bir havadalar. Nitekim önümüzdeki günlerde Amerikan askerlerinin Musul'daki direnişi kırmak için o bölgede saldırılarını yoğunlaştırması bekleniyor. 
Felluce'nin 250 bin olan nüfusunun büyük kısmının kenti terk etmesinden, 1600 Iraklının öldürülmesinden ve şehrin harabeye çevrilmesinden sonra, Amerikan ve Irak güçlerinin eline geçmesi, direnişin son bulmasını sağlayacak mı Çok şüpheli. Sünni üçgeninde gerilla faaliyeti Musul'dan Samara'ya, Ramadi'den Bağdat'a kadar yer yer devam edecek... 
Bu, önümüzdeki günlerde ve haftalarda "yeni Felluce faciaları"nın tekrarlanacağı anlamına mı geliyor Bush yönetimi, Irak'a karşı ve demokrasiyi böyle bir ortamda mı getirmeyi umuyor 

IRAK halkı derin acılar içinde kıvranırken ve geleceğinden umudu kesmişken, Başkan Bush hala Irak ve Ortadoğu için "özgürlük ve demokrasi"den söz ediyor. Son olarak İngiltere Başbakanı Tony Blair'in ziyareti sırasında Başkan'ın "Irak'ta demokrasinin zaferi teröristlere ağır bir darbe indirecek" gibi laflar etmesi, hala geçekleri görmediğini ortaya koydu. 
Bush, ocak ayında Irak'ta seçimlerin mutlaka yapılacağını söylüyor. Oysa, Sünni liderler seçimlere katılmayacaklarını açıklıyorlar. Sünni üçgeninde ve otorite boşluğunun bulunduğu diğer bölgelerde seçim yapılabilir mi Bu şartlar altında yapılan seçimler ne ifade eder Demokrasi böyle mi yerleşir .. 
Açıkçası bugün için Iraklının derdi demokrasi değil, can ve mal güvenliği, aş ve iş, günlük yaşamda çekilen yokluklar ve sıkıntılardır. Bunlar halledilmeden Irak'a ne özgürlük gelir, ne demokrasi, ne istikrar... Sadece işgal ve onun getirdiği kan, gözyaşı ve de belirsizlik devam eder... 



</TEXT>
</DOC>
