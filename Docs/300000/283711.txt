<DOC>
<DOCNO> 283711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun40.html </URL>
<DATE> 2004/10/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
AB Komisyonu'nda Prodi görevde kalıyor 
</HEADLINE>
<TEXT>

     AB Komisyonu sözcüleri, 1 Kasımda işbaşı yapması öngörülen yeni Komisyon Başkanı Jose Manuel Barroso ve ekibinin içinde bulundukları durum çerçevesinde, Prodi Komisyonu'nun ''gereken süre boyunca'' görevde kalacağını bildirdiler. 
     Avrupa Parlamentosu'nun, bugün Strasbourg'daki toplantısında konuşarak yeni Komisyon'u güven oylamasına sunmayacağını açıklayan ve üye ülkelerin başkentlerine de danıştıktan sonra ekibinde gereken değişiklikleri yapmak için zaman isteyen Barroso'nun bu talebi Brüksel'de olumlu karşılandı. 
     Komisyon kaynakları, AB'de ''kurumsal bir krizin son anda engellendiğini'' anlatıyor, Barroso'nun ''Avrupa Parlamentosu ile giriştiği bilek güreşini kaybettiğini'' söylüyorlar. 
     İtalyan Romano Prodi, hafta başında yaptığı bir ''veda toplantısı''nda, yeni Komisyon'un Avrupa Parlamentosu'ndan güvenoyu alamaması halinde bir süre daha yönetimde kalmaya hazırlıklı olduklarını bildirmişti. 
     Prodi, sorun çıkması halinde kendi ekibinin göreve devam etmesinin ''kaçınılmaz'' olacağını, böyle bir durumda geçici bir süre için yönetimin zorlaşacağını, ancak üzerlerine düşeni yapacaklarını anlatmış ve ''Umarım bunlar gerekmez'' demişti. 
     Strasbourg'daki gelişmeleri izleyen AB Komisyonu sözcüleri, Prodi Komisyonu'nun, yürütme organının yönetimine gerektiği sürece devam edeceğini ve boşluk hissedilmeyeceğini ifade ettiler. 
     
</TEXT>
</DOC>
