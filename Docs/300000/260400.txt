<DOC>
<DOCNO> 260400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/spor/aspo.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YANLIŞ HAMLELER 
</HEADLINE>
<TEXT>


MİLLİYET yazarları, Beşiktaş'ın transferde bölgelere yığılmalar yaptığı, ön libero ve ağabey eksikliği ile Del Bosque'nin uyum sürecinin sorun yaratacağı görüşünde birleşti 


Rüya gibi başlayıp büyük bir kabusla biten sezonun ardından Beşiktaş'ta her şey değişti. 5 yıl daha takımın başında kalması istenen Lucescu gitti. 2,5 yıl daha başkanlık yapması beklenen Serdar Bilgili de. Şimdi heyecanlı, Attila Gökçe'nin deyimiyle "atmaca" gibi bir başkan ve yine babacan bir efsane teknik direktörleri var. Takım baştan sona değişti. Ve öyle duruyor ki, transfer sezonu açık olduğu sürece transferi hep sürdürecekler. 
Geçen sezon başında herkesin 1 numaralı şampiyon adayı olan Kartal yine iddialı. Yıllardır Beşiktaş'ı çok yakından takip eden Attila Gökçe Usta, Türk futbolunun ve futbol yazımının duayeni Erdoğan Şenay, futbolun ve futbol yorumculuğunun ustası Rıdvan Dilmen ve Mehmet Demirkol, Beşiktaş'ı değerlendirdi. 

A.G - Beşiktaş geçen yıldan travmalı çıktı. Şampiyonluğu kaybetme öyküsü sadece bir spor öyküsü olmayacak. Belki bundan 5 - 10 yıl sonra bütün kamuoyuna anlatılabilecek, yazılabilecek önemli bir dönüm noktası olduğunu hepimiz biliyoruz. Bu travmadan çıkışta, kongre sürecinde oluşan Demirören yönetimi, taraftar ve kongrenin uyumlu görüşüyle yapılandı. Mesela Galatasaray'da böyle bir durumdan söz edilemez. Taraftar ve kongrenin, yönetime bakışı ezeli rakipte pek örtüşmezken, Beşiktaş'ta hem kongrenin hem taraftarın istediği başkan görevde. Demirören'in transfere girişi son derece dinamik oldu. Çabuk kararlar vererek zengin bir kadro oluştu. Ama bu zengin kadronun ne kadar dengeli olduğu tartışılabilir. Örneğin sağ tarafta yığılma var. Ali Güneş, Berkant, Okan Buruk vs. Buna karşın solda aynı denge yok. 
M.D - Biraz acele transfer yapıldı. Doğrusu buna mecbur kalındı gibi. Del Bosque'nin de bu konuda çok üstünde durulmayan bazı açıklamaları var. Bu takımı kendisinin yapmadığını söylüyor. Ki, zaten bu mümkün olamazdı. Yani "Birçok oyuncu verilip, alınmış elde olanlardan bir takım yapıyorum" diyor. 
A.G - Bunun üzerine kendisi de bazı oyuncuları dışarıda bıraktı. Kalabalık soyunma odasının ortak yaşamda birçok sorunlar çıkarabileceğini düşünüyor. 
E.Ş - Öyle ama, o 20 - 22 kişinin nasıl seçildiği ve o seçilen 22 kişinin nasıl bir takım oluşturacağı da çok önemli. 

Eksikler var 
A.G - Doğru. Lig başlıyor. Ama henüz ideal 11'den bahsetmek çok mümkün değil. Mesela Sergen'siz, Tümer'siz takımlarla sahaya çıkılabiliyor. Yani lider oyuncusuz. Tabii lider oyuncu olmadan da, takım kurabilirsiniz ve öyle bir sistem kurarsınız ki, rakibe göre de oyununuz değişmez, ama sisteminiz sizi başarıya götürür. Ya da lideriniz kulübede oturur, ama sorun olmaz. Beşiktaş'ta belli bir oturmuş sistemden, bir takım dengesinden bahsetmek şimdilik mümkün değil. Eksikler var. Carew'in tek santrfor olarak oynaması da pek kolay görünmüyor. Del Bosque özellikle kanatlardan top geldiğinde fizik gücüyle yanındaki arkadaşlarına çok yardımcı olacağını düşünüyor. Ama bu yardımcı olacağı arkadaşları kimler Ahmet Dursun'un bile denenmek için çağrıldığına göre, o çokluk içinde, ihtiyaç duyulan oyuncular olduğunu gösteriyor. Del Bosque 40 günlük süreçte kafasındaki sistemi oluşturabilmiş değil. Sabırla beklemek lazım. Öte yandan 4'lü savunma büyük takımlar için vazgeçilmez bir gerçek. 
R.D - Lucescu da denemiş, olmamıştı. 
A.G - Daha önce Daum da bir dönem denemiş, ama çabuk vazgeçmişti. Beşiktaş bunu mutlaka başarmak zorunda. Belki Ronaldo'yu gözden çıkarmak pahasına, bunu başarmalı. Beşiktaş'ın en başarılı dönemlerinde hep kanat oyuncuları başrollerdedir. Beşiktaş birkaç yıldır bunu yapamıyor. 
M.D - Giunti'nin gidişi sonrası Ronaldo'lu bir dörtlü savunma daha büyük sorunlar yaşayabilir. Lucescu böyle bir tercih yapmıştı. Öte yandan belki elindeki oyuncu yapısından kaynaklanan bir durumdu bu ama, evet kanatları neredeyse hiç kullanmayan bir takımdı Beşiktaş. 
A.G - Şimdi Del Bosque, Carew'e servis yapacak bir kanat oyuncusunun peşinde. 
M.D - En azından kanatları da göbek kadar kullanabilen bir takım oluşturmak istiyor denebilir. 
A.G - Baktığınızda böyle bir kanat oyuncusu yok. 
E.Ş - Doğrudur. Takımı taşıyacak, gol servisleri yapacak bir oyuncuları yok. 

İntihar ediyor 
R.D - Başka bir açıdan bakalım diyorum. Beşiktaş'ın ölüsü şampiyonluğa oynar. Bunu bir kenara koyalım. Ama bir diğer taraftan da baktığımızda Beşiktaş intihar ediyor. Başkanı, yönetimi ve antrenörüyle. Bir tarafta Galatasaray çok doğru teşhisler yaparken, diğer tarafta Beşiktaş sağlam yerlerini bozuyor. Çok acilen iki ön liberoyla ihtiyaçları varken, ellerindekileri bile yolladılar. Giunti yok, yedekleri olan Ümit Aydın ve Yasin'i de yolluyorsunuz. Bu sorun orada öyle dururken, h l sol kanada oyuncu arıyorsunuz. Beşiktaş'ın sağında da, solunda da sorun yok.. İbrahim Toraman'ın, iki ön liberonun biri olarak kullanılması da bence doğru değil. 
A.G - Ben, İbrahim Toraman'ın orada iyi olabileceğini düşünüyorum. 
R.D - İbrahim klasik bir libero. Eğer tek ön libero olarak kullanırsanız belki olabilir ama, iki ön liberoda, alan paylaşımını bilmediği için sorun yaşayacak. Okan'ın ön libero olması da mümkün değil. Beşiktaş'ın acilen iki ön libero bulması gerekiyor. Şimdi yanlışlık şu. Diyelim ki, ben İspanya'ya antrenör oldum. Bana takımı anlatacak, gösterecek birisine ihtiyaç duyarım. Ama Bosque'nin, Beşiktaş'ı bilen bir yardımcısı yok. Bu yüzden belirgin hatalar yapılıyor. 
E.Ş - Hocanın açık, yanlış hamlelerinden bahsediyorsun. Temel hatalar yapmış. 
R.D - H l da devam ediyor. Elinde İbrahim Akın gibi Altay'dan çok iyi tanıyorum mükemmel bir sistem oyuncusu var, ama h l sol kanada oyuncu aranıyor. Elinde yine Ahmet Yıldırım gibi sol ayağı olan, belki biraz ağır, ama sistemini uygulayabilecek bir oyuncu da var. Solda bir eksiklik yok, asıl sorun ön liberoda. 
M.D - Beşiktaş'ın ön liberoda ve 4'lü savunmada henüz olgunlaşmamaktan ve çok oyuncu kaybetmekten gelen sorunları var. Del Bosque'nin sol kanat oyuncusu isteğini de anlıyorum. İspanyol futbolunun genel karakteristiğine bakarsak, oyunun genelde kanat bindirmeleriyle gole yöneldiğini görebiliriz. Alt yapıdan oyuncular böyle yetişiyor. Geçen yıl Avrupa'nın tartışmasız en iyi takımı olan Valencia de bunun en açık göstergesi. Eğer Del Bosque'yi takımının başına getiriyorsanız, böyle bir takım, buna uygun oyuncular isteyeceğini de bilmeniz gerekiyor. Değil Beşiktaş'ın elinde, benim bildiğim hiçbir Türk takımında 90 dakikada 10 kez çizgiye inebilen, gerektiğinde ceza sahası içine dönüp, hızlı göbek kombinasyonlarına katılabilecek oyuncu yok. Bu yüzden Del Bosque'nin Juanfran'ı istemesi anlaşılabilir. 
R.D - Ama Del Bosque'nin de Makalele ve Helguera'sı vardı. 
M.D - İbrahim'in doğru bir eğitimle Helguera'dan daha iyi olabileceğini düşünüyorum. Ama şunda haklısın, hazır bir ön liberosu yok. Daha doğrusu iyileri bıraktılar, şimdi o kadro boş. 

Tayfur olmaz 
R.D - Ön libero alınmalı. Ama daha önemlisi Beşiktaş'ı bilen futbolu bilen simge olmuş bir yardımcıya ihtiyaç var. Yönetimin, Del Bosque'nin yanıda böyle bir eski futbolcu yardımcı vermesi lazım.. 
A.G - Tayfur bunu yapamaz mı 
R.D - Tayfur h l oyuncu. Bir oyuncu hocasıyla böyle bir ilişkiye giremez. Zaten bu atamada da bir hata var. Diyelim ki, ödemelerde bir aksama oldu. Oyuncu, bunu Tayfur'a söyleyecek. Ama o da oyuncu ve gidip yönetime söyleyecek, bu olmaz. 
M.D - Senin önerdiğin bir yardımcı antrenör mü, yoksa bir menajer mi 
R.D - Gerektiğinde ikisine de yapacak birisi. Beşiktaş bu konuda ve iki ön libero alma konusunda acele etmeli. Çok iyi bir takımları var. Ölüsü bile şampiyonluğa oynar, ama bu hamleler yapılmazsa, beklenmedik şekilde erken yarış dışında kalabilirler. Hiç sola adam aramasınlar. Fenerbahçe de, Galatasaray da ön liberoda bolca adam var, Beşiktaş'ta yok. Koskoca Fransa Milli Takımı bir maçta Viera oynamadı, yenildi, darmadağın oldu. Beşiktaş'ın buraya adam bulması şart. Yoksa Beşiktaş seyircisi Lucescu'yu çok arar. 
A.G - Bu bağlamda Serkan, Fenerbahçe'den çok Beşiktaş'a lazımdı diyebiliriz. 
R.D - Yüzde yüz. Hatta Selçuk bile. Yani teşhis iyi konmamış. 

10 numara şart 
E.Ş - Bir başka önemli eksik daha var. Beşiktaş, Şifo Mehmet'ten bu yana oyunu yöneldirecek, araya güzel paslar atacak, gol bulacak, oyunun kaderini değiştirecek bir oyuncu bulamadı. Zaman zaman Sergen bu boşluğu biraz doldursa da, Beşiktaş'ın sürekliliği olan bu tip bir oyuncu bulması lazım. Bir 10 numaranın olmayışı takımın tamamını etkiliyor. 
R.D - Böyle Sergen, Tümer, Ahmed Hassan gibi oyuncular antrenör kovdurur. Bunlar, buçuklu oyuncular. 
E.Ş - Beşiktaş'ın özellikle Ahmed Hassan'ı kazanması ve santrfor oynatması lazım. Son yıllarda kendi etrafında bu kadar hızlı dönebilen, direkt gole gidebilen bir oyuncuyu Türkiye görmedi. Koşu yoluna topu koy, gitsin. Özellikle Carew'le çok iyi ikili olurlar. Başka bir isim aramaya gerek yok. 
M.D - Kanada oyuncu alınması gerektiğini savunan ben ve Attila Gökçe'ye karşı, Rıdvan ön liberoların hemen takıma kazandırılmasını gerektiğini söylüyor, Erdoğan Şenay ise bir 10 numara ihtiyacından bahsediyor. Karışık bir duruma geldik. Ama ben de, Rıdvan'ın söylediği bir şeye katıldığımı söylemeliyim. Beşiktaş'ın, Lucescu'yu arayacağı tartışılmaz bir gerçek. Onun sihri, alışma döneminin olmayışıydı. Defansif bir disiplinle hemen yola koyulabiliyordu. Öte yandan Del Bosque'yle, Hagi arasında da bence paralellikler var. Tabii ki, İspanyol hoca 30 yıla yakın zamandır teknik direktör, ama tecrübesi sadece Dünya'nın tepesinde. Bu Beşiktaş macerası çok geç gelmiş bir birinci etap. Ters kariyer. Bu tip tecrübesinin olmayışı dezavantaj. Bazı büyük şirketler eleman alırken, başka bir şirkette çalışmamış olma zorunluluğu ararlar. Tamamen kendi sistemlerine göre elemanı yetiştirmek ve şekillendirmek için. Del Bosque de, bu insan fabrikalarından çıkmış gibi. Beşiktaş'a uyum sağlayabilir mi hiç bilmiyorum. 
A.G - Del Bosque bu konuyu şöyle açıklıyor "Biz ekip olarak çok uzun yıllar Madrid'de çalıştık. Oradan çıktık ve buraya geldik. Bu saflık dünyada başka hiçbir teknik grupta bulunmaz". Tertemiz bir ekip geldi. Bu yıl olmasa bile Beşiktaş'ın geleceğinde derin izler bırakacak bambaşka bir yapılanmanın kurulmasına yardımcı olabilir. Hatta bu Beşiktaş'ın yönetim yapılanmasını bile katkıları olabilir. Beşiktaş camiası sabırlı olmalı, Del Bosque'nin kafasındakiler oturana kadar... 
M.D- Ya yönetim. Çok heyecanlı değiller mi Bu ani kararlar alınmasına, sürekli transfer yapılmasına neden olabilir. Ben Beşiktaş yönetiminin biraz geleneksel Fenerbahçe tarzıyla hareket edebileceği endişesindeyim. 
A.G - Yıldırım Demirören'in heyecanını biliyorum. Çocukluğundan beri sofrada işten çok, Beşiktaş konuşulmuş bir aile Demirörenler. 
E.Ş - Babası, oğlundan daha Beşiktaşlıdır. 
A.G - Şimdi yetkisi var, parasal olanakları da var. Bu tip bir kişilikten, çok dinamik, atmaca gibi çabuk hamleler bekleyebiliriz. Bu sürpriz olmamalı. Şimdi Rıdvan ön liberoların altını çizdi değil mi Demirören, Rıdvan'ın bilgisine duyduğu saygıdan dolayı etkilenecek ve bu konuda çalışacaktır. 

Gelenler 
- Del Bosque 
- John Carew 
- Okan Buruk 
- İbrahim Toraman 
- Veysel Cihan 
- Çağdaş Altan 
- Mustafa Doğan 
- Ali Güneş 
- Berkant Göktan 
- İbrahim Akın 
- Fatih Sonkaya 
- Murat Şahin 

GİDenler 
- Mircea Lucescu 
- Adrian İlie 
- Federico Giunti 
- C.Antonio Zago 
- Serdar Topraktepe 
- Ümit Atalay 
- Yasin Yıldız 
- Ümit Aydın 
- Eser Yağmur 
- A.Cansun Begeçarslan 
- Gökhan Zan 
- Mustafa Uysal 
- Sinan Kaloğlu 
- Okan Koç 
- Yasin Sülün 

KİLİT İSİMLER 
Atilla Gökçe Carew'in ekstra bir şeyler yapması lazım. 
Mehmet Demirkol Juanfran veya benzer özellikte bir oyuncu lazım. İbrahim Toraman ise aşama kaydetmeli ve işini iyi yapmalı. 
Erdoğan Şenay Kanatlar ve bir 10 numara yaratılmalı. 
Rıdvan Dilmen Mutlaka iki ön libero alınmalı. 

Yarın GALATASARAY 


</TEXT>
</DOC>
