<DOC>
<DOCNO> 276432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/uras.html </URL>
<DATE> 2004/10/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Petrol faturamız şimdilik yüzde 18.8 arttı 
</HEADLINE>
<TEXT>


Petrolün varil fiyatı 50 dolarda dolanıyor... Biz 2003 yılında petrolün varilini ortalama 26.9 dolardan ithal etmiştik. 
Petrol fiyatlarındaki artış bizim faturamızı da büyüttü ama 26.9 dolardan hemen 50 dolara tırmandırmadı. 
Yılın ilk 7 ayında biz petrolün variline ortalama 31.5 dolar ödedik. Geçen yılın ilk 7 ayında ortalama fiyat 26.5 dolardı. Demek ki, fiyat artışı nedeniyle bizim petrol faturamız şimdilik yüzde 18.8 oranında büyümüş durumda. 
Fakat gene de bu orandaki fiyat artışı nedeniyle, biz bu yılın 7 ayında ithal ettiğimiz ham petrole 520 milyon dolar fazla ödeme yaptık. 
Başkaları petrolün variline 50 dolar öderken acaba biz nasıl oluyor da ucuz ham petrol bulabiliyoruz Biz ham petrolü Rusya, İran gibi ülkelerle yaptığımız ikili anlaşmalarla temin ediyoruz. Uzun süreli bu anlaşmalar sayesinde petrol fiyatlarında kısa sürede ortaya çıkan tırmanışlar bizi hemen etkilemiyor. 
2003 yılının tamamında 24.0 milyon ton ham petrol ithal ettik. Bu petrole 4.7 milyar dolar ödedik. 
2003 yılının ilk 7 ayındaki ham petrol ithalatımız 13.7 milyon tondu. Bu yıl ithalat yüzde 4.1 oranında arttı. 14.2 milyon tona ulaştı. Bu kadar petrole de 3.3 milyar dolar ödedik. 
Petrol fiyatı artmaya başlayınca, biz genelde yıllık 24 - 25 milyon tonluk ham petrol ithalatını düşünür ve bu ithalata ödeyeceğimiz 5 - 6 milyar doların hesabını yaparız. 
Ancak bizi sadece "ham petrol" faturası üzmüyor. Ham petrol "faturasına bağlı" bir fatura daha var. O da, "petrol ürünleri" faturası. Doğalgaz, madeni yağlar için de en az "ham petrol" kadar ödeme yapıyoruz. Petrol dışındaki artış oranında, doğalgaz ve petrol ürünleri faturası da büyüyor... 
Bu yazının altında petrol, doğalgaz ve petrol ürünlerine 2003 yılında ödediğimiz dövizi gösteren bir tablo var. Tabloda görüleceği gibi kömür hariç enerji faturamız geçen yıl 10.2 milyar dolardı... Petrol fiyatlarındaki artışımızı uzun dönemli anlaşmalarla 2004 yılında yüzde 20'ler dolayında sınırlasak bile, bu artış bize bu yıl 2 milyar dolar ek yük getirecek. 
Bizim için 2 milyar dolar ek yük büyük ama, ham petrolün varilinin 50 dolar dolayında dolaştığı bir dönemde bizim varili 30 dolardan ham petrol ithal etme becerimizi de küçümsememek gerekir. 

Petrol, doğalgaz ve petrol ürünleri ithalatımız 2003 yılı milyon dolar Petrol, doğalgaz ve petrol ürünleri toplamı 10.203 İşlenmemiş madeni yakıtlar ve yağlar 7.050 - Ham petrol 4.777 - Doğalgaz 2.260 - Diğerleri 14 İşlenmiş madeni yakıtlar ve yağlar 3.180 - Petrol ürünleri 1.498 - Sıvılaştırılmış doğalgaz 729 - LPG 793 - Diğerleri 161 



</TEXT>
</DOC>
