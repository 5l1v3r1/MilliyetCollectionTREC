<DOC>
<DOCNO> 265384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/magazin/amag.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halil Efe' gitti 'Baron' uzatmalarda 
</HEADLINE>
<TEXT>


Yeni yayın döneminde yüksek reytingli dizilerde 'kazan kaynıyor'. Berdan Mardini 'Kurşun Yarası'na, Zafer Ergin 'Kurtlar Vadisi'ne veda ediyor 

ALİ'CE Ali Eyüboğlu 

Ekranların yüksek reytingli dizileri 'Kurtlar Vadisi' ve 'Kurşun Yarası' yeni yayın dönemi hazırlıklarına hayli sancılı başladı. 
atv'de yayımlanan 'Kurşun Yarası'nın başrol oyuncusu Berdan Mardini, yeni bölümlerde olmayacak. Avşar Yapım'ın bölüm başına önerdiği para ile istediği para arasında uçurum olunca, 'Halil Efe'yi oynayan Mardini, diziden ayrıldı. 'Halil Efe'ye bir kurşun sıktırıp ortadan kaldırma işi de senariste kaldı. Mesut Akusta da 'Kurşun Yarası'ndan ayrılırken, Mardini'nin sevgilisi Ayçin İnci ise, 'İş başka, aşk başka' deyip diziye devam kararı aldı. 

'Kalemi kırılacak' 
Dizinin başrol oyuncusu Necati ve senarist kardeşi Raci Şaşmaz hakkında tarikat iddiaları gündeme gelince 'Kurtlar Vadisi'nden ayrıldığını açıklayan Zafer Ergin de, 'kısa' da olsa bir geri adım attı. 
Bodrum'da tatilini sürdüren Ergin, "Show TV yöneticileri 'Böyle bırakırsanız çocuklar çok zor durumda kalır. Rolünüz bitene kadar oynamanızı istiyoruz' diye ısrar etti. Birkaç bölüm oynayıp bırakacağım" dedi. Kısacası dizide rol gereği birçok karakterin 'kalemini kırıp' ölüm fermanını imzalayan 'Baron', yeni yayın döneminde kalemi kırılan ilk adam olacak. 
Bu arada dizide "Çakır'ın dul kalan eşi"ni oynayan İpek Tenolcay'da, para konusunda anlaşmazlığı çözüp imzayı atınca, 'öldürülmekten' kurtuldu. 


</TEXT>
</DOC>
