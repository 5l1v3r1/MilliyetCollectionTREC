<DOC>
<DOCNO> 260999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/siyaset/axsiy01.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye 'ihtar' geliyor 
</HEADLINE>
<TEXT>


Yargıtay, tüzük kurultayı için tarih belirlemeyen CHP Genel Başkanı Deniz Baykal hakkında suç duyurusunda bulunacak 

GÖKÇER TAHİNCİOĞLU Ankara 


Tüzük kurultayı için 5 gün içinde tarih belirlemesini istediği CHP'den tarih yerine ağır eleştiri alan Yargıtay Cumhuriyet Başsavcılığı'nın, Genel Başkan Deniz Baykal, Genel Sekreter Önder Sav ve Merkez Yürütme Kurulu üyeleri hakkında suç duyurusunda bulunmaya hazırlandığı öğrenildi. 
Başsavcılık, delegelerin "tüzük kurultayı" için imza vermesine rağmen, bazı delegelerin sonradan imzasını çekmesini gerekçe gösteren CHP yönetiminin kurultayı toplamamasını hukuka aykırı buldu. CHP'den 5 gün içinde kurultay tarihini bildirmesini isteyen başsavcılık, süre önceki gün dolmasına rağmen, tarih alamadı. 
Bunun üzerine başsavcılık Ankara Başsavcılığı'na Baykal, Sav ve MYK üyeleri hakkında, Siyasi Partiler Yasası'nın 10 ve 111. maddelerine göre suç duyurusunda bulunacak. Yasanın 10. maddesi, başsavcılığın partilerle ilgili sicil dosyasına istediği belgelerin yanıtlarını koyması, 111. maddede de sicil dosyasına konulmak üzere istenilen bilgi ve belgeleri yanıtlamayanların 6 aya kadar hapisle cezalandırılması düzenleniyor. 

14 trilyon tehlikede 
Başsavcılık ayrıca Anayasa Mahkemesi'nden, CHP'ye "ihtar" verilmesini isteyecek. Mahkeme "ihtar" kararı verir ve CHP 6 ay içinde kurultay toplamazsa, Hazine yardımının kesilmesi istemiyle dava açılabilecek. Bu durumda, CHP'nin bu yılın ikinci yarısı için alacağı 14 trilyon 929 milyar liralık yardımın verilmemesi ihtimali doğacak. 
CHP yönetimi ise başsavcılığa yönelik eleştirilerini dün de sürdürdü. 


</TEXT>
</DOC>
