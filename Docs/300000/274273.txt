<DOC>
<DOCNO> 274273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko31.html </URL>
<DATE> 2004/09/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Serdengeçti TL'den sıfır atılmasının, şimdi tam zamanı 
</HEADLINE>
<TEXT>

     Merkez Bankası Başkanı Süreyya Serdengeçti, Türkiye'nin, 'içine hapsolduğu kısır döngüyü kırmak için' uzun yıllardır çok büyük fedakarlıklarda bulunduğunu, bugün bunları geride bırakma şansına sahip olunduğunu, bu nedenle paradan 6 sıfır atılması projesine kimsenin 'kayıtsız kalma şansının olmadığını' vurguladı. 
     Merkez Bankası Başkanı Serdengeçti, ''YTL kampanyasının'' başlaması nedeniyle, kamuoyunu bilgilendirmeye yönelik basın toplantısı düzenledi. Toplantıya, Devlet Bakanı Ali Babacan ve Hazine Müsteşarı Halil İbrahim Çanakçı da katıldı. 
     Serdengeçti, yıllardır kurdukları bir hayalin gerçekleşmesine yaklaşık 3 aylık bir zaman kaldığını, 1 Ocak 2005 tarihinden itibaren paradan altı sıfır atılarak, Yeni Türk Lirası'na beklenen geçişin gerçekleştirileceğini söyledi. 
     Yeni banknotların 1, 5, 10, 20, 50 ve 100 Yeni Türk Liralık değerde olacağını, madeni paraların ise 1, 5, 10, 25, 50 Yeni Kuruş ve 1 Yeni Lira olacağını ifade eden Serdengeçti, şöyle dedi 
     
     ''ULUSAL NİTELİKLİ BİR PROJEDİR'' 
     ''Yeni Türk Lirası'na geçiş, ekonomimizin uzun yıllardır içine hapsolduğuna inanılan kısır döngüyü kırdığının açık bir göstergesidir. 
     Yeni Türk Lirası, aynı zamanda uzun yıllardır hayalini kurduğumuz ve gerçekleşmesi için önemli adımlar atılmış olan ekonomik istikrarın kalıcı olması yönünde, bir simge olma özelliği taşımaktadır. Bu nedenle operasyon, ülke ekonomisine, bireysel ve toplumsal yaşama etkileri bakımından oldukça önemli, ulusal nitelikli bir projedir.'' Serdengeçti, enflasyonun 'tek haneli seviyelere düşürülmesi' yönünde devam etmekte olan mücadeleyle birlikte, sıfırların atılmasının, paranın itibarına etkisi bakımından da oldukça önemli bir adım olduğunu söyledi. 
     Türkiye'de uygulanmakta olan istikrar programının, genel olarak ekonomik dengeler, özel olarak da enflasyon üzerindeki olumlu etkilerinin somut şekilde ortaya çıkması ve enflasyonun kalıcı biçimde düşüş eğilimine girmesi nedeniyle, en uygun tarihin 2005 yılının başı olduğuna karar verildiğini hatırlatan Serdengeçti, şöyle dedi 
     ''2005 yılı, aynı zamanda enflasyonun daha da aşağı çekilmesi ve ekonominin geleceğine ilişkin olumlu beklentiler bakımından, en uygun tarih olarak değerlendirilmiştir. Yani, TL'den sıfır atılmasının şimdi tam zamanıdır.'' Serdengeçti, planlarına göre, Şubat 2005 sonuna kadar piyasada dolaşım halindeki paranın tutar olarak yaklaşık yüzde 90-95'inin Yeni Türk Lirası olacağının tahmin ettiklerini söyledi. 
     
     İKİNCİ AŞAMADA ''YENİ'' İBARESİ KALDIRILACAK 
     Operasyonun ikinci aşamasında, ''Yeni'' ibaresinin kaldırılarak para biriminin tekrar Türk Lirası olarak isimlendirileceğini bildiren Serdengeçti, operasyonun gelişimi ve Türkiye ekonomisinin genel durumuna göre, bu değişimin ne zaman yapılacağına ilerleyen dönemlerde karar verileceğini anlattı. 
     Bu operasyonun, Türkiye'nin uluslararası alanda itibarının artırılmasına da katkısı olacağının açık olduğunu belirten Serdengeçti, paradan 6 sıfır atılmasıyla halkın ulusal paraya olan güveninin yenileneceğini, bu güvenin, istikrar programının devamı için sosyo-ekonomik iklimini daha uygun hale getireceğini söyledi. 
     Serdengeçti, ''Yeni Türk Lirası'na geçiş, AB'ye entegrasyon sürecinde, gerek paramızın itibarına yapacağı olumlu katkı gerekse teknik etkileri bakımından son derece önemli. 30 yıllık bir hayalin gerçekleşmesi anlamını taşıyan, tarihi bir adımdır.'' 
     
     HAZIRLIKLAR 
     Mikro düzeydeki teknik hazırlıkların sonuçlandırılabilmesi için önlerinde yaklaşık 3 aylık bir süre bulunduğunu hatırlatan Serdengeçti, bu süre zarfında, kamu ve özel kesimde tüm kurum ve kuruluşların gerekli hazırlık çalışmalarını tamamlamasının beklendiğini bildirdi, Yeni Türk Lirası banknotların basımına başlandığını, basım ve Banka şubelerine dağıtım işlemleri devam ettiğini belirten Serdengeçti, Darphane ve Damga Matbaası Genel Müdürlüğü tarafından 31 Aralık 2004 tarihine kadar 1 milyar 200 milyon adet madeni paranın basımı gerçekleştirilmiş olacağını ifade etti. 
     EFT EMKT sisteminde yapılacak uyumlaştırma çalışmaları tamamlandığını, test aşamasına gelindiğini kaydeden Serdengeçti, söz konusu testlerin Kasım ayı sonunda bitirilmesinin öngörüldüğünü söyledi. 
     1 Ocak 2005 tarihinden önce, bankalara YTL banknot ve madeni paraların ön yüklemesinin yapılmasının planlanlandığını anlatan Serdengeçti, sayım ve inceleme makinelerinin yeni para birimine uyumlu hale getirilebilmesi için, ilgili firmalara gizlilik anlaşmaları çerçevesinde, Ekim ayından itibaren test amaçlı YTL banknotlarının verileceğini belirtti. 
     Tüm Türk Lirası hesapların 1 Ocak 2005 tarihinde YTL'ye dönüştürüleceğini ve Kuruş bazlı değişikliklerin yansıtılacağını anlatan Serdengeçti, diğer çalışmalar hakkında ise şu bilgileri verdi 
     
     İMKB'DE 30-31 ARALIK'TA İŞLEM YOK 
     ''Sermaye Piyasası Kurulu SPK , İMKB piyasalarında ortaya çıkabilecek sorunlarla ilgili olarak, İMKB ile birlikte gerekli düzenlemeleri yapmıştır. Yıl sonunda takas sürecinde herhangi bir olumsuzluk yaşanmasını önlemek ve Borsa üyelerinin yıl sonu işlemlerini sağlıklı şekilde yürütmelerine imkan tanıyabilmek amacıyla, 30 ve 31 Aralık 2004 tarihlerinde İMKB Hisse Senetleri Piyasası'nda işlem yapılmayacaktır. 
     Böylelikle YTL'ye 2004 yılından herhangi bir takas işlemi sarkmadan, durağan bir ortamda geçilecek ve kayıtlar YTL'ye dönüştürülecektir.'' Yeni Türk Lirası'na geçişte yaşanabilecek sorunların en alt düzeyde tutulması için, teknik tüm hazırlıkların eksiksiz olarak tamamlanması gerektiğini vurgulayan Serdengeçti, bununla birlikte, Türk halkının Yeni Türk Lirası'na uyum sürecini kısaltmak ve geçiş sürecinde yaşanabilecek sorunları en aza indirmek için, sürdürülecek iletişim çalışmalarının büyük önem taşıdığını kaydetti. 
     
</TEXT>
</DOC>
