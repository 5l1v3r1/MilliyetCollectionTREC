<DOC>
<DOCNO> 272342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy02.html </URL>
<DATE> 2004/09/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Aksu ''Türkiye'de sistematik işkence yoktur'' 
</HEADLINE>
<TEXT>

     İçişleri Bakanı Abdülkadir Aksu, Türkiye'de sistematik işkence olmadığını belirterek, ''İşkence ve kötü muamele olgusu konusunda temel politikalarımız 'sıfır hoşgörü'dür'' dedi. 
     Aksu, İçişleri Bakanlığı Konferans Salonu'nda ''İnsan Hakları İhlalleri'' konulu, bu yıl Bakanlık Teftiş Kurulu Başkanlığı bünyesinde oluşturulan ''İnsan Hakları İhlal İddialarını İnceleme Bürosu'' idaresindeki web sitesinin de tanıtıldığı basın toplantısı düzenledi. 
     İnsan hak ve özgürlükleri konusunda yapılan çalışmaları anlatan Aksu, yasalarda işkence ve kötü muamelenin tanımının uluslararası sözleşmelere uygun şekilde yeniden düzenlendiğini, bu suçlar için öngörülen cezaların artırıldığını söyledi. 
     Aksu, işkence ve kötü muamele ile suçlanan kamu görevlileri hakkındaki soruşturma ve takibatın hızlandırılmasının sağlandığını, Türk Ceza Kanunu ile insan hakları bağlamında sağlanacak iyileşmelere ilişkin çalışmaların sürdüğünü kaydetti. 
     İşkence ve kötü muamele suçlarının soruşturulmadığı, bu alanda bir ''cezasızlık kültürü'' oluştuğu iddialarına dayanak oluşturan işkence ve kötü muamelenin önlenebilmesinin bir koşulu olarak, bu suçlara yönelik cezaların ''caydırıcılığını'' engelleyen ''idari izin'' zorunluluğunun da ortadan kaldırıldığını söyledi. 
     
     ''İŞKENCE VE KÖTÜ MUAMELE İNSANLIK AYIBI'' 

     ''İşkence ve kötü muameleyi bir insanlık ayıbı olarak gördüklerini'' belirten Aksu, ''Münferit dahi olsa, işkence ve kötü muameleye müsamaha gösteremeyiz. Bu itibarla, kamuoyunun önüne 'işkence ve kötü muameleye sıfır tolerans' sloganı ile çıktık. 
     Ülkemizde 'sistematik işkence' sözcüklerinin kullanılmasından da fevkalade rahatsızlık duyuyoruz. Türkiye'mizde sistematik işkence yoktur'' diye konuştu. 
     Özellikle, Avrupa İşkencenin Önlenmesi Komitesi'nin AİÖK Türkiye ziyaretlerinde bu alandaki kaydedilen gelişmeleri izlediğini belirten Aksu, şunları söyledi 
     ''Bazı odakların aksine komite, hiçbir zaman, yayımlamış olduğu raporların hiçbirisinde, işkencenin 'sistematik' olduğu yönünde bir yargıya yer vermemiştir. Hatta komite, 10 Eylül 2003 tarihli 13. Genel Raporu'nda, ülkemizde 'işkence ve kötü muamele ile etkin mücadele edilmesi için gerekli olan yasal çerçevenin büyük ölçüde tamamlandığını' vurgulamıştır. Komitenin bu alanda yapmış olduğu tavsiyelerin dikkate alınması açısından Türkiye, 'örnek ülke' olarak gösterilmiştir. Raporda işkence kelimesi yerine kötü muamele ifadesini tercih etmiştir. 
     Aynı şekilde, Avrupa Birliği'nce, ülkemize ilişkin hazırlanan '2003 İlerleme Raporu'nda, işkence ve kötü muamelenin önlenmesi ile ilgili kaydedilen gelişmelere yer verilmiştir.'' Aksu, insan hakkı ihlalleriyle ilgili kendilerine ulaşan bütün bilgileri dikkatle inceleterek, sorumluların tespitini istediklerini, sorumluluklarını tespit ettikleri kişileri hem idari, hem adli takibata konu edeceklerini söyledi. 
     
     İŞKENCE VE KÖTÜ MUAMELEYE ''SIFIR HOŞGÖRÜ'' 

     Bakan Aksu, gerek hükümet, gerekse bakanlık olarak, işkence ve kötü muamele olgusu konusunda temel politikalarının ''sıfır hoşgörü'' olduğunu vurguladı. 
     ''İnsan Hakları İhlal İddialarını İnceleme Bürosu'' idaresindeki web sitesinin vatandaşların resmi dairelere gitmeden, evinde, işyerinde, istediği saatte insan hakkı ihlali şikayetlerini iletebilecekleri bir mekanizma olduğunu anlatan Aksu, konuşmasını şu sözlerle tamamladı 
     ''Yapılan tüm bu çalışmalara karşın, kötü muamelenin bir insan hakları ihlali olarak Türkiye'nin ya da herhangi bir batı ülkesinin gündeminde olmadığını söylemek güçtür. Bütün dünyada olduğu gibi ülkemizde de, işkence ve kötü muamele, bugün olduğu gibi gelecekte de, bireysel hatalardan kaynaklanan, münferit olaylar olarak varlığını sürdürebilecektir. 
     Fakat, söz konusu olgunun varolmaya devam etmesi, Türkiye'nin kararlılığına asla gölge düşürmeyecektir. 
     Hükümetimizin, bakanlığımızın ve güvenlik teşkilatlarımızın özen ve kararlılığı ile Türkiye insan haklarının korunması açısından dünyanın önde gelen ülkelerinden biri olacaktır. Bu politikalarımız sonucunda, hiç ama hiç kimse, Türkiye'yi işkence ve kötü muamele ile ilzam etme imkanı bulamayacaktır.'' 
     
     ŞİKAYETLERİN İLETİLEBİLECEĞİ WEB SİTESİ 

     Daha sonra, Teftiş Kurulu Başkan Yardımcısı ve İnsan Hakları İhlal İddialarını İnceleme Bürosu sorumlusu Hikmet Cavit Erdoğan, web sitesini tanıttı ve sistemin nasıl işlediğini anlattı. 
     Erdoğan'ın verdiği bilgilere göre, ''www.icisleri.gov.tr insan'' adresli sitede ''Başvuru Formu'' ve ''Başvuru Takip Formu'' yer alıyor. İnsan hakkı ihlaline ilişkin herhangi bir iddia veya şikayeti olanların ''Başvuru Formu''nda yer alan, şifre, adı soyadı ve irtibat bilgileri bölümlerinden ''şifre'' kısmını mutlaka doldurmaları gerekiyor. Adı soyadı ve irtibat bilgisi bölümlerini doldurmak zorunlu değil. Şikayette bulunanlar şifre sayesinde şikayet sonrasında yapılan işlemleri takip edebiliyor. 
     Şifre ve şikayet yazıldıktan kısa bir süre sonra ''Başvuru Takip Formu''na bakılarak, buraya şifre ve verilen başvuru takip numarası yazıldığında, şikayetin sonuçlarına ilişkin bilgi görülebilecek. 
     Erdoğan, iddia ve şikayetlerin 20 gün içinde sonuçlandırıldığını, incelenmesi uzun süren şikayetlerin ise en geç 30 gün içerisinde sonuçlandırıldığını sözlerine ekledi. 
     Aksu, birkaç olay örnek gösterilerek, ''işkence önlenemiyor'' denilemeyeceğini belirterek, ''Bunların hepsi önlenecek'' dedi. 
     Aksu, İçişleri Bakanlığı'ndaki basın toplantısının ardından gazetecilerin sorularını yanıtladı. 
     Bir gazetecinin, AB Komisyonu'nun Genişlemeden Sorumlu Üyesi Günter Verheugen'in İzmir ziyareti sırasında işkenceye ilişkin bazı iddiaların gündeme geldiğini belirterek, ''Verheugen'in bu iddiaları araştırmak üzere bir ekip oluşturduğu ve ekibin Türkiye'ye geleceği söylendi. Bu Türkiye hakkındaki raporu nasıl etkiler '' sorusu üzerine Aksu, şunları kaydetti 
     ''Türkiye'de öyle bir şey yoktur. Bu iddialarla ilgili mülkiye müfettişleri, Başbakanlık İnsan Hakları uzmanlarından oluşan bir ekip oluşturuldu. Heyet iddiaları Ankara'da ve İzmir'de inceliyor. Dernek ve sivil toplum kuruluşları başkanlarıyla görüştüler. İddialarla ilgili somut bilgi ve belgeler istendi. İnceleriz, hazırlarız, daha sonra göndeririz dediler. Üzerinde duruyoruz. Türkiye de katiyen bunu kabul etmek mümkün değil. Biz onu kabul etmiyoruz.'' ''Heyetle görüşecek misiniz '' sorusuna ise Aksu, ''Gelen heyetlerin hepsiyle görüşüyoruz. Bu güne kadar çok heyetle görüştük. Hepsi de çok olumlu ayrıldılar'' yanıtını verdi. 
     ''Çalışmalara rağmen neden işkence hala önlenemiyor '' sorusu üzerine Aksu, ''Önlenememesi söz konusu diyemeyiz. Birtakım münferit olaylar olur. Bu bir zihniyet meselesidir. Yıllardan beri yapılan uygulamalardan, alışkanlıklardan insanların vazgeçmesi için büyük çaba gösteriyoruz. Birkaç olayı örnek göstererek bu önlenemiyor yargısına varamayız. Bunların hepsi önlenecek'' diye konuştu. 
     Bir gazetecinin, ''yere düşmüş göstericiyi coplayan polise ceza verilecek mi '' sorusu üzerine Aksu, ''Verilecek tabi. Biz bunları inceliyoruz. Geçen günlerde Esenboğa Havaalanı'nda hiç hoş olmayan bir olay yaşadık. O anda o amir işten el çektirildi. Sabahı bile beklemedik'' dedi. 
     
     ''KORUMA VERİLDİ'' 

     Bir gazetecinin, İzmir'de silahlı saldırı sonucu öldürülen ''Sinemacılar Kralı'' olarak tanınan Yavuz ve Bülent Çamlıca'nın kardeşi Tuncay Çamlıca'nın ''Devletin Beşoklar olarak bilinen çete ile baş edememesi durumunda tüm aile fertlerinin öldürüleceği'' yönündeki sözlerinin hatırlatılması üzerine Aksu, Tuncay Çamlıca'ya koruma verildiğini söyledi. 
     Aksu, ''Adaletin elinden kimse kurtulamaz. Gereği yapılacak'' dedi. 
     Bir başka gazetecinin, ''Leyla Zana'nın pasaport isteği'' yönündeki sorusu üzerine Aksu, ''Türkiye hukuk devletidir. Müracaat edince her şey olur. Daha henüz müracaatları yok. Bir kişi müracaat etti ve oda alabilecek, kendisine söylendi'' dedi. 
     ''Bu kişi Selim Sadak mı '' sorusu üzerine Aksu, ''Evet. Alacak pasaportunu'' diye konuştu. 
     Hacettepe Üniversitesi öğrencisi Birtan Altınbaş'ın 1991 yılında gözaltında ölümüyle ilgili davaya ilişkin soru üzerine Aksu, ''İşkence ve kötü muameleyle ilgili olayların her safhasında olayın üzerine gidiyoruz. Gittiğimiz içinde neticelendi bu. Statüsüz bırakılmayacak ama ondan öncekilerini sormayın bana. Olaylar takipsiz bırakılmayacak'' dedi. 
     AK Parti Bitlis Milletvekili Vahit Kiler'in evinin soyulması olayına ilişkin soruya ise Aksu, ''Adi bir hırsızlık olayı. Olayla ilgileniliyor. Bölgede ekiplerimiz faaliyet halinde. Yakında neticeyi açıklarız'' yanıtını verdi. 
     
</TEXT>
</DOC>
