<DOC>
<DOCNO> 274235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun40.html </URL>
<DATE> 2004/09/23/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Haider'den Türkiye karşıtlarına Boynuzlu öküzler 
</HEADLINE>
<TEXT>

     Avusturya'da koalisyon hükümetinin ortağı aşırı sağcı Özgürlükçüler Partisi'nin FPÖ eski lideri Jörg Haider, ülkesinde Türkiye'nin AB üyeliğine karşı çıkanları ağır bir dille eleştirdi. 
     Haider, Format dergisine verdiği demeçte, eleştirdiği çevreler için, Avusturya toplumunda ''mantıklı bir gelişmeyi, gerçeği kabullenmemekte direnen kişiler'' için kullanılan ve sözlük anlamı ''boynuzlu öküz'' olan ''hornochsen'' sözcüğünü kullandı. Haider, ''Sanırım bu cumhuriyette bizi boynuzlu öküzler hornochsen yönetiyor'' diye konuştu. 
     Partisinin koalisyon hükümetindeki ortağı Hıristiyan demokrat eğilimli Halk Partisi ÖVP , muhalefetteki Sosyal Demokrat Parti SPÖ ve Yeşiller Partisi ile kendi partisi içindeki Türkiye karşıtlarını eleştiren Haider, ''Hükümet üyeleri ve çeşitli partilerin üyeleri önceleri Türkiye'nin AB üyeliğini hep savundular, bugün ise Türkiye'nin üyeliğine karşı uyarıda bulunuyorlar. Bu oportünizmdir, kinci bir oyundur'' diye konuştu. 
     Eskiden lideri olduğu FPÖ'nün Viyana teşkilatı yöneticileri ve ''Türkiye'ye evet denirse koalisyonu bozarız'' tehdidinde bulunan partinin Genel Başkan Yardımcısı Heinz Christian Strache'yi de suçlayan Haider, ''Son Avrupa Parlamentosu AP seçim sonuçlarına baktığımda, Türkiye aleyhtarlığını seçim sloganı yapan Viyana teşkilatının neden kaybettiğini tartışmaya gerek kalmıyor'' dedi. 
     Avusturya vatandaşlığına geçerek seçme ve seçilme hakkı elde eden Türklerin FPÖ için de ''bir seçmen pazarı'' olduğunu ifade eden Haider, Avusturya'daki Türk kökenli seçmenlerin gerçekte muhafazakar eğilimli insanlar olduğunu söyledi. 
     FPÖ'yü 1986 yılında parlamentoda 10 sandalyeyle devralan Jörg Haider, yabancı aleyhtarlığını gündeme getirdi ve Avusturya sokaklarını, ''Önce Avusturya'' ve ''Yabancılar dışarı'' sloganlarıyla süsleyerek ilk seçimde parlamentodaki sandalye sayısını 33'e çıkardı. 
     Haider, 2000 yılı genel seçimlerinde Hristiyan demokrat eğilimli ÖVP ile koalisyon ortağı olup kabinede görev almak isterken, ''ırkçılık ve yabancı düşmanlığı'' nedeniyle AB'yi karşısında buldu. Haider'in partisinin iktidar ortağı olması ve Haider'in hükümette görev almasına isyan eden başta Almanya ve Fransa olmak üzere AB ülkeleri Avusturya'ya karşı siyasi ve diplomatik yaptırım kararı aldı. 
     AB'nin bu sert yaptırımları karşısında geri adım atan Haider önce koalisyon hükümetinde görev almaktan vazgeçti, yaptırımlar devam edince de, kendisiyle bütünleşen partisinin liderliğini bıraktı. 
     Hala ülkenin güneyindeki Kaernten eyaletinde vali federal sisteme göre eyalet başbakanı olarak görev yapan Haider, istifa etmesine rağmen partinin ''gölge lideri'' olarak kabul ediliyor. 
     Haider'in son bir yılda ülkede yaşayan Türkler ve Türkiye'ye sempati duymasının gerçek nedeni, siyasi gözlemciler tarafından değişik yorumlanıyor. Haider'in, yabancı aleyhtarı söylemlerinin partiye zarar verdiğini anladığı, Avusturya vatandaşlığına geçen Türk kökenli seçmenlerin oylarında gözü olduğu ve hükümette görev almasına yaptırımla karşılık veren AB üyesi ülkelerin çoğunun söylemlerinin aksini dile getirerek intikam aldığı şeklinde yorumlar yapılıyor. 
     
</TEXT>
</DOC>
