<DOC>
<DOCNO> 290691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur03.html </URL>
<DATE> 2004/11/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Boğaz'da gemi kazası... Kuru yük gemisi Üsküdür'da karaya çarpı 
</HEADLINE>
<TEXT>

     Üsküdar sahilinde Suriye bayraklı bir kuru yük gemisinin karaya çarpması sonucu 2 yalıda maddi hasar meydana geldi. 
     Alınan bilgiye göre, ''Aradosh'' adlı kuru yük gemisi, saat 02.30 sıralarında henüz belirlenemeyen bir nedenle kontrolden çıkarak İstanbul Boğazı'nın Kandilli Sahili'nde kıyıya çarptı. Kaza sonucu, 2 yalının deniz kenarındaki bahçe, havuz ve kamelya bölümleri ile geminin burun kısmında hasar oluştu. 
     Olay sonrası kısa süre bekledikten sonra yalıların önünden ayrılan ve Marmara Denizi yönüne hareket eden gemi, yalıdaki kişilerin ihbarı üzerine deniz polisince durdurularak Sarayburnu açıklarına demirletildi. 
     Kazanın ardından polis ekipleri, her iki yalıda hasar tespit çalışması yaparak çeşitli incelemelerde bulundular. 
     Yaralananın olmadığı kaza sırasında yalılardan birinde sadece bir bekçinin bulunduğu, diğer yalıda ise bir kadın ve çocuğunun yaşadığı öğrenildi. 
     Yalıda oturan ve adını açıklamayan kadın, gazetecilere, geminin çarpması yüzünden oturduğu yalının bahçesinde büyük zarar oluştuğunu söyleyerek, tepki gösterdi. 
     Polisin, konuya ilişkin başlattığı soruşturma sürüyor. 
     
</TEXT>
</DOC>
