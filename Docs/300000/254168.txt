<DOC>
<DOCNO> 254168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo17.html </URL>
<DATE> 2004/07/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Fenerbahçe sağlık kontrolundan geçti... 
</HEADLINE>
<TEXT>

     Yeni sezon hazırlıklarını sürdüren Fenerbahçe'de, teknik heyet ve futbolcular sağık kontrollerinden geçti. 
     Teknik direktör Christoph Daum, yardımcıları, daha önce kontrolden geçen Fabiano ve Önder'in haricinde bütün futbolcular, sağlık ekibi ve idari menajer Volkan Ballı, Özel Acıbadem Hastanesi'nde tepeden tırnağa kontrolden geçirildi. 
     Kan ve idrar örnekleri alınan futbolculara daha sonra efor testi yapıldı. Futbolcular kalp muayenesinin ardından kulak-burun-boğaz, göz, iç hastalıkları ve genel cerrahi servislerinde muayene edildi. 
     
     SERVET'İN TEDİRGİNLİĞİ 
     Kan örneği alınırken bazı oyuncular iğne korkusu nedeniyle heyecanlandı, bu oyuncuların başında Servet geldi. 
     Mehmet Yozgatlı ise kan örneği alındığı sırada hafif bir fenalık geçirdi. 
     Sağlık kontrolleri nedeniyle sabah yapılması planlanan antrenman öğleden sonraya alındı. Sarı-lacivcertliler, yeni sezon hazırlıklarını bugün yapacağı çalışmayla sürdürecek. 
     
</TEXT>
</DOC>
