<DOC>
<DOCNO> 280593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun04.html </URL>
<DATE> 2005/03/15/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Pakistan Daily Times Türk diplomatlara saldırı olabilir 
</HEADLINE>
<TEXT>

     İSLAMABAD DHA 

      PAKİSTAN'daki Türk diplomatları ve diplomatik temsilciliklerine yönelik güvenlik önlemlerinin artırıldığı bildirildi. 
     Daily Times gazetsinin haberine göre, Pakistan İçişleri Bakanlığı'nın Türk diplomatların El Kaide'nin hedefi olabileceği yönündeki uyarısının ardından ülkenin 4 eyaletinde Türkiye'nin diplomatik temsilcilikleri ve Türklere ait binaların çevresinde yeni güvenlik önlemleri alındı. Gazete, El Kaide yöneticilerinin, "Türkiye örgüte karşı yürütülen mücadeleden desteğini çekmezse sonuçlarına katlanır" yönünde tehditlerde bulunduğunu ileri sürdü. 
     Daily Times ayrıca, İslamabad'daki Türk Büyükelçiliği'nin Pakistan'da bulunan Kürt grupların da hedefi olabileceğini yazdı. Haberde, İçişleri Bakanlığı'ndan yapılan uyarıda, teröristlerin Türk Hava Yolları'nı ve ülkede faaliyet gösteren bazı Türk firmalarını hedef alabileceği de belirtildi. 
     
</TEXT>
</DOC>
