<DOC>
<DOCNO> 268955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/akyol.html </URL>
<DATE> 2004/09/04/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Zina ve şeriat 
</HEADLINE>
<TEXT>


ESKİ Başsavcı Vural Savaş'ın Cumhuriyet gazetesinde bir yazısı yayımlandı. Zinanın suç sayılmasına karşı çıkıyor. Sayın Savaş'ın Jakoben görüşlerine karşıyımdır ama birikimli bir hukukçu olduğu muhakkaktır. Bu yazısı da içtihat ve doktrin açısından zengin bir yazıydı. 
Cumhuriyet, Savaş'ın makalesi için birinci sayfada şu başlığı atmış 
"Zinada suç tartışması Şeriata özgü yasa, Türkiye'yi zora sokar " 
Halbuki Savaş'ın yazısında AKP'nin getirmek istediği zina düzenlemesinin "şeriata özgü" olduğu konusunda en ufak bir ima bile yok. Sadece çağın gidişine aykırı buluyor. 
Hukukçu olarak Savaş gayet iyi bilir ki, şeriattaki zina kavramı ile AKP'nin getirmek istediği düzenleme arasında hiçbir benzerlik yoktur. 

SADECE Cumhuriyet gazetesi değil, birçok kimse bu meseleyi "şeriata dönüş" gibi gördü, gösterdi. 
Bir gazetenin haberi "Zinaya imam nikahı rötuşu AKP, imam nikahlıları kurtarmak için zinayı takibi şikayete bağlı suç haline getirmek istiyor." 
CHP de AKP'yi imam nikahı açısından sıkıştırmak için "Zina resen devlet tarafından takip edilsin" deyivermişti Halbuki, Savaş'ın da belirttiği gibi, asıl zinayı resen takip edilecek suç saymak şeriata uymak olur 
AKP'nin önerisinde, şikayet halinde imam nikahlı eşler zina suçlusu olacaktır Zina suç olmayacaksa, bunun en çok imam nikahıyla yaşayanları rahatlatacağı bellidir. 
Bir derneğe göre "Karım beni aldattı diye eşlerini bıçaklayanlar, artık bunu yaparken sırtlarını bu yasaya dayayacaklar " 
Hukuk bilgisiyle hiçbir ilgisi yok bu lafların. "Namus cinayetleri"nde özel ceza indirimi yapılmasına AKP iktidarı son verdi, uyum yasalarıyla. 
Olayı aşırı politize edince, maddi gerçekler bile böyle gözden kayboluyor 
İşte, Adalet Bakanı Cemil Çiçek'in verdiği "hukuki bilgiler" bile dikkate alınmıyor, "bilgi çağı"nda 

ZİNA, gelişmiş ülkelerde suç sayılmıyor. Zinayı suç saymak AB sürecinde de sıkıntılara yol açabilir. Hepsi doğru bunların. 
Ama yakın zamana kadar zinayı suç sayan Batılı ülkeler ve Türkiye şeriatla mı yönetiliyordu 
Atatürk döneminin yasasından daha dar kapsamlı ve daha hafif bir şekilde zinanın suç sayılmasını öngören bir taslakta "şeriat" keşfederek rejim kavgası açmanın çağdaşlıkla, rasyonellikle hiçbir ilgisi yoktur. 
Polis yatak odasına girecek değildir Yasal işlem şikayete bağlı olacaktır ve her aşamada şikayetten vazgeçilebilecektir. 
Ülkemizde pek çok kimse sadakatsiz eşine karşı boşanma davası açarken bile "zina"yı değil, "geçimsizliği" sebep gösteriyor. Demek ki, zinanın hukuken çok sınırlı haller için şikayete bağlı suç sayılması fazla bir uygulama alanı bulmayacak, ama bazı kesimlerde caydırıcı olabilecektir. 
Toplumumuzun bazı kesimlerinde, zinanın yaratacağı gerilimin doğurabileceği olumsuz sonuçlar, "devlete şikayet" biçimindeki bir tatmin duygusuyla önlenebilecektir. Bunları görmezlikten gelebilir miyiz 

KONU çok karmaşıktır, ak - kara diye kestirilip atılamaz. Farklı bir örnek 
Yeni Ceza Yasası tasarısının 107. maddesi, yaşları 15 - 18 arasında olan gençlerin kendi istekleriyle cinsel ilişkide bulunmasını suç sayıyor 
Suç olsun mu, olmasın mı 
Komisyon'da bazı AKP'liler "Bu gibi sorunlar ailelere bırakılmalı" diyerek suç sayılmasına karşı çıkmış Ama serbestiyet duygusunun lise çağındaki bazı gençlerde olumsuz etkiler yapabileceği düşünülerek suç sayılmış. CHP'nin de onayıyla 
Batı'da ailenin çözülmekte olmasının ne büyük sosyal sorunlar yarattığı da bilinmektedir. 
Evet ama bir de madalyonun öbür yüzü var Yanlış iş yapmış gençleri bir de mahkemeye çıkarıp teşhir mi edelim, hapse mi atalım 
Evet, sosyal sorunlar karmaşıktır. Asıl çağdaşlık, konulara daha soğukkanlı, daha rasyonel bakabilmektir. 



</TEXT>
</DOC>
