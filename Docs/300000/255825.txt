<DOC>
<DOCNO> 255825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun01.html </URL>
<DATE> 2004/07/16/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Serdar Denktaş Çoğunluğu bulamazsak Kasım'da erken seçime hazırız 
</HEADLINE>
<TEXT>

     KKTC Dışişleri Bakanı ve Başbakan Yardımcısı Demokrat Parti DP Genel Başkanı Serdar Denktaş, hükümette 26 çoğunluğunu bulacak bir yapı oluşturamamaları ve yarın güvensizlik önergesinin meclisten geçmemesi halinde Kasım ayında erken seçim için ortaklarıyla mutabakata vardıklarını bildirdi. 
     Serdar Denktaş, dün akşam Bakanlar Kurulu toplantısından sonra yaptığı açıklamada, DP olarak, bu konuyu diğer partilerle de görüşeceklerini kaydetti. 
     Diğer partilerin olurunu alma niyetinde olduklarını ifade eden Serdar Denktaş, ''bugün partilerin erken seçim niyeti olmadığını gördüklerini'' belirtti. 
     Hükümetin 26 çoğunluğu bulamazsa yapacak başka bir şeyi olmadığını dile getiren Denktaş, bugünkü mecliste başka hükümet kurmanın kolay olmadığını ifade etti. 
     ''Böyle bir dönemde erken seçime gitmenin lüks olduğunu'' ifade eden Denktaş, ancak demokrasinin kendilerini oraya götürdüğünü, çünkü 26'yı bulamadan hükümete devam etmenin veya başka bir hükümet kurmanın zor olduğunu söyledi. 
     
</TEXT>
</DOC>
