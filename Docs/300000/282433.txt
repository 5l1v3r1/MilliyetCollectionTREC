<DOC>
<DOCNO> 282433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun31.html </URL>
<DATE> 2004/10/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Mashadov teslim olmak istiyor 
</HEADLINE>
<TEXT>

     Çeçenistan Başbakan Yardımcısı Ramazan Kadirov, Çeçen lideri Aslan Mashadov'un teslim olmak için güvenilir bir arabulucu aradığını söyledi. 
     Kadirov, İtar-Tass'a yaptığı açıklamada, Mashadov'un yetkililere teslim olmaya hazır olduğunu öne sürerek, ''Kaynaklarımızdan aldığımız bilgiye göre, Mashadov federal merkezde teslim olacağı bir temas arıyor'' dedi. 
     Mashadov ve radikal Çeçen lideri Şamil Basayev'i bulmak için operasyonların sürdüğünü kaydeden Kadirov, Kurçaloy, Gudermes ve Nojay-Yurt bölgesindeki operasyonlarda 20 militanın öldürüldüğünü, 5 militanın yakalandığını söyledi. 
     Operasyonların Mashadov'u yakalamak amacıyla yapıldığını ifade eden Kadirov, ''Mashadov'u yakalamayı başaramadık ama adamlarımız ormanlık bölgede iyi iş çıkardı'' dedi. 
     Bu arada, Rusya Savcılık Bürosu'ndan yapılan açıklamada da Mashadov'un bir suçlu olduğu ve suçluların sadece Savcılığa teslim olabileceği belirtilerek, başka bir makamın Mashadov'u teslim alamayacağı kaydedildi. 
     
</TEXT>
</DOC>
