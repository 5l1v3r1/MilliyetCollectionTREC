<DOC>
<DOCNO> 275902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko14.html </URL>
<DATE> 2004/09/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Zeytin fiyatları 3 ayda yüzde 50 arttı... 
</HEADLINE>
<TEXT>

     İklim şartlarından kaynaklanan olumsuzluklar nedeniyle rekoltenin azalması, zeytin fiyatlarını 3 ayda yaklaşık yüzde 50 oranında artırdı. 
     Zeytin üretimi ve satışı yapan firmalardan edinilen bilgiye göre, kış aylarının sert geçmesi ve zeytin üretim bölgelerine 3-4 kez kar yağması, soğuktan etkilenen zeytin ağaçlarında verim azalmasına neden oldu. Bu yıl rekoltenin geçen yıllara göre azalmasına karşın ihracatta değişiklik olmaması ise önce depolardaki zeytin stoklarının azalmasına, ardından da iç piyasada zeytin fiyatların artmasına yol açtı. 
     Zeytin üreticilerinden Marmara Zeytin Tarım-Satış Kooperatifleri Birliği MARMARABİRLİK Satış Müdürü Ali Şener, piyasadaki zeytin miktarının azalması nedeniyle fiyatların 3 aydır tırmanışta olduğunu söyledi. 
     Kendilerinin de piyasadaki gelişmelere bağlı olarak ürünlerine zam yaptıklarını ifade eden Şener, şunları kaydetti 
     ''Zeytin fiyatlarının daha da yukarılara tırmanmasını engellemek için mümkün olduğunca zam yapmaktan kaçınıyoruz. Ancak çalışma sistemimiz gereği, ürünlerimizi bayilerimize standart fiyatlardan satıyoruz. Bayilerimiz, bizden aldığı ürünü kaça satacağına kendisi karar veriyor. Bayilerimizden zeytin alan perakendeci firmalar ise fiyatlarını tamamen arz ve talep durumuna göre belirliyor. Halen birinci kalite zeytin, piyasada 7 ile 10 milyon lira fiyat aralığında satılıyor.'' Marketlerde ise zeytin fiyatları marka ve kalitesine göre değişiklik gösteriyor. Birinci sınıf olarak adlandırılan iri siyah zeytinin kilosu 10 milyon liraya kadar çıkıyor. 
     3 ay önce yaklaşık 4 milyon 500 bin lira olan birinci kalitenin en alt seviyesindeki zeytinin kilogram fiyatı, ortalama yüzde 50 oranında artarak 7 milyon liraya yükseldi. Aynı oranda yükselen orta sınıf zeytinler 5-6 milyon, düşük kaliteli zeytinlerin ortalama perakende fiyatı ise 3-4 milyon liradan satılıyor. 
     
</TEXT>
</DOC>
