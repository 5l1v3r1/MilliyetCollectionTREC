<DOC>
<DOCNO> 291902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/spor/axspo01.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Finale davetiye 
</HEADLINE>
<TEXT>


Beşiktaş Başkanı Yıldırım Demirören, en büyük dileğinin, UEFA Kupası'nda Fenerbahçe ile final oynamak olduğunu belirtti, "Avrupa'da hedefimiz büyük. Bükreş'ten iyi bir sonuçla döneceğimize inanıyorum" dedi 

CENGİZ MALGIR 


'Hedefimiz büyük' 
BEŞİKTAŞ Başkanı Yıldırım Demirören, Steaua Bükreş maçından umutlu olduklarını söyledi. Romanya'ya, puan ya da puanlar almak için gittiklerini belirten Siyah - Beyazlı ekibin patronu, "Rakibimiz güçlü, ancak bizim UEFA Kupası'nda hedefimiz büyük. Oradan iyi bir sonuçla döneceğimize inanıyorum" dedi. Fenerbahçe'nin, Sparta Prag'ı yenerek UEFA Kupası'na kalmayı garantilemesini tebrik eden Demirören, "En büyük dileğim UEFA Kupası'nda Fenerbahçe ile final oynamak'' diye konuştu. 

'Allah yardım etsin ' 
BASIN Sözcüsü Reha Muhtar, takımın fiziksel anlamda Steaua Bükreş maçına hazır olduğuna dikkat çekerek, "Ancak Çaykur Rize maçındaki olayların etkisinden nasıl kurtulacaklar bilemiyorum. Allah futbolcuların yardımcısı olsun. Biz bu olumsuz etkiden kurtulmaları için elimizden geleni yapıyoruz" ifadesini kullandı. Yeğeni Murat Aksu'nun daveti üzerine Bükreş'e giden Diyarbakırspor Başkanı Ahmet Göksu da, "İnşallah ayağım uğurlu gelir ve Beşiktaş kazanır" dedi. 

Akın'dan ilginç yorum 
SERGEN ise Bükreş'ten en kötü olasılıkla beraberlikle döneceklerini iddia etti. Ahmet Yıldırım da kazanmak için gittiklerini, üç puan almak istediklerini kaydetti. Okan Buruk da Çaykur Rizespor maçında bıçaklanarak öldürülen Cihat Aktaş'ın ailesine başsağlığı dilerken, karşılaşmadan başı dik ayrılacaklarını öne sürdü. İbrahim Akın da şunları söyledi "Ben de geçen seneki Ahmed Hassan gibi oldum. Sonradan giriyorum, golümü atıyorum." 

Kartal'a kral karşılama 

Çiçek verdiler 
KARTAL, dün sabah Romanya'ya gitti. Bir saat rötarlı olarak Bükreş'e inen Siyah - Beyazlılar'ı havalanında Romanya Büyükelçisi Ömer Zeytinoğlu ile Romanya Beşiktaşlılar Derneği Başkanı Bülent Kağıtçı çiçeklerle karşıladı. Futbolcuları, Başkan Yıldırım Demirören ile yöneticiler yalnız bırakmadı. 

Pancu'ya büyük ilgi 
SİYAH - Beyazlılar, dün gece kamp yapmadıkları için ayrı ayrı havaalanına geldi. Teknik Direktör Vicente del Bosque, milli takımda bulunan Serdar Özkan ile sakatlıkları süren Kaan Dobra ve Ronaldo dışındaki tüm oyuncularını Bükreş'e götürdü. Taraftar takıma ve Pancu'ya büyük ilgi gösterdi. 

'Steaua'yı tanıyoruz' 

BÜNYAMİN OSMAN 

Bosque kendinden emin 
SİYAH-Beyazlılar'ın Teknik Direktörü Vicente Del Bosque, Romanya'da yaptığı basın toplantısında, galibiyet için sahaya çıkacaklarını belirtti. Steaua Bükreş'i çok iyi tanıdıklarını vurgulayan İspanyol çalıştırıcı, "Onların neler yapabileceğini biliyoruz. İki maçını kazananın gruptan çıkmayı garantilediği yeni sistemde, diğer maçları hiç düşünmeden buradan galip ayrılıp işi bitirmek istiyoruz" dedi. 

'Beraber çıkalım' 
BOSQUE, herkesin rekabet duygusunu tadabilmesi için tüm oyuncularını Bükreş'e getirdiğine de dikkat çekti, "Üç günde bir maç oynadığımız için kadroda değişikliğe gidebilirim" diye konuştu. Ligin en çok gol atan takımlarından biri olduklarını da vurgulayan Beşiktaş Teknik Direktörü, "Steaua Bükreş ile Beşiktaş'ın bu gruptan bir üst tura çıkmasını isterim" ifadesini kullandı. 

Steaua cephesi 
Rapidliler Beşiktaşlı 

RAPİD Bükreş ile Steaua arasındaki ezeli rekabet, bugünkü Beşiktaş maçına da yansıyacak. Eski bir Rapid oyuncusu olan Pancu'nun Siyah - Beyazlı formayı giymesi üzerine, Rapid taraftarının bir kısmının maça gelerek Beşiktaş'a destek vereceği ifade edildi. 

Kalede sıkıntı 
BRAŞOV maçında sakatlanan kaleci Tudor'un yetiştirilmesine çalışılıyor. Dica'nın cezalı, Dumitru ve Paraschiv'in sakatlıkları nedeniyle oynamaması Teknik Direktör Zenga'yı sıkıntıya sokarken, Tudor'un yer almaması durumunda da Steaua'nın kalesini Hamutovski koruyacak. 

'Bizim için herşey' 
BEŞİKTAŞ'IN UEFA Kupası'ndaki rakibi Steaua Bükreş'in Teknik Direktörü Wolter Zenga, "Bu maçta her şeyimizi ortaya koyacağız. Oyuncularıma iyi oynamaları gerektiği yolunda uyarıda bulundum. Beşiktaş'ın maçlarını sürekli bir adam göndererek izlettirdik. Son haftalarda ortaya koydukları kötü futbola sevindim" dedi. Siyah - Beyazlı takımda en çok İbrahim Akın'ı beğendiğini ifade eden İtalyan teknik adam Hagi ile görüştüğünü söyledi ancak konuşmanın içeriği hakkında bilgi vermedi. 

Standard - Parma 

UEFA Kupası'nda Beşiktaş'ın yer aldığı B Grubu'ndaki diğer maçta Standard Liege, sahasında Parma'yı konuk edecek. Grupta oynadığı tek maçta Steaua'ya yenilen ve henüz puanı bulunmayan Standard ile Athletic'e yenilip, Steaua'yu yenen Parma arasındaki mücadele TSİ 20.30'da başlayacak. 

Steaua Bükreş 
Tudor 
Hamutovski 
Ogararu 
Radoi 
Ghionea 
Marin 
Lovin 
Munteanu 
Bostina 
Dinita 
Oprita 
Neaga 

Beşiktaş 
Ramazan 
Ali Güneş 
Emre 
Mustafa 
İbrahim 
Okan 
A.Yıldırım 
Juanfran 
Tümer 
Carew 
Sergen 
İ.Akın 


</TEXT>
</DOC>
