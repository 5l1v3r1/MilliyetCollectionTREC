<DOC>
<DOCNO> 278669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun17.html </URL>
<DATE> 2004/10/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İspanyol meclisinden, Türkiye'nin müzakerelere başlamasına tam destek 
</HEADLINE>
<TEXT>

     İspanyol meclisindeki siyasi partiler, Türkiye'nin Avrupa Birliği'ne AB girmesi için müzakerelerin başlaması gerektiğini açıkladılar. 
     İktidardaki Sosyalist İşçi Partisi'nin PSOE dışişleri sözcüsü Rafael Estrella, İspanyol haber ajansı EFE'ye verdiği demeçte, AB Komisyonu'nun raporunda Türkiye ile müzakerelere başlanmasının tavsiye edilmesinin ''çok olumlu'' olduğunu söyledi. ''Müzakere süresince AB'nin isteklerinin tamamlanması için Türkiye'nin garanti vermesi gerektiğini'' söyleyen Estrella, ''Türkiye'nin AB'ye katılımının 2014'ten önce olmayacağını'' belirtti. 
     Estrella ''Türkiye'nin demokrasi ve modernliği tam olarak tamamlaması için biraz dürtünün önemli olacağını düşünüyorum. Bu an, Avrupa'nın bir Hıristiyan mekanı olmadığını söyleme zamanıdır. Türkiye, Arap dünyası ile Avrupa arasında bir köprü kurabilir'' diye konuştu. 
     
     HALK PARTİSİ 
     Ana muhalefet partisi Halk Partisi'nin PP dışişleri sözcüsü Gustavo de Aristegui de, AB'ye aday olan ülkelere uygulanan kriterlerin aynısının Türkiye'ye de uygulanması gerektiğini ve Kopenhag kriterlerini tamamlayan Türkiye'ye fırsat verilmesinin zorunluluk olduğunu ifade etti. 
     De Aristegui, ''Yasalardaki reformlar, güçlerin dağılımı, bağımsız yargı, yeni ekonomik yapı ve sağlam kurumsal yapı konularında Türkiye'nin çok uzun bir yolu var'' dedi. 
     De Aristegui, ''AB'ye katılımı halinde Türkiye'nin fazla nüfusundan ve AB sınırlarının istikrasız ülkelerle birleşecek olmasından dolayı AB'de meşru bir korku bulunduğunu'' savundu. 
     
     PNV 
     Parlamentodaki küçük partilerden Milliyetçi Bask Partisi'nin PNV meclis sözcüsü Jose Erkoreka ise, AB Komisyonu'nun Türkiye'nin katılımı sürecini ''garantili koşullar altında sağlamlaştırmasının ihtiyatlı ve akıllıca'' olduğunu ileri sürdü. Türkiye'nin öngörülen süreden önce de tüm şartları yerine getirebileceğini belirten Erkoreka, ''Türkiye'nin katılımının sağlanması tüm çabalara değer'' ifadesini kullandı. 
     Komünist görüşlü Birleşik Sol'un IU lideri Gaspar Llamazares de ''her zaman Türkiye'nin AB'ye katılımından yana olduklarını, ancak Türkiye'nin insan haklarına çok titiz bir şekilde saygı göstermesi gerektiğini'' ifade etti. 
     Katalonya Özerk Yönetimi'nde 20 yılı aşkın bir süre iktidarda kaldıktan sonra son seçimlerde muhalefete düşen ve İspanyol meclisinde 10 milletvekiliyle 3. büyük parti olan Yönelim ve Birlik Koalisyonu'nun CIU dışişleri sözcüsü Jordi Xucla da, Türkiye'nin AB'ye girişinin büyük bir ekonomik pazar yaratacağını söyledi. 
     Meclisteki aşırı milliyetçi ve ayrılıkçı partilerden Katalonya Cumhuriyetçi Solu ERC ve Bask Bölgesi'nde faaliyet gösteren Eusko Alkartasuna'nın EA sözcüleri de Türkiye'nin AB'ye olası katılımının olumlu olduğunu ve müzakerelere başlanması gerektiğini açıklarken, insan hakları konularını ön plana çıkarttı. 
     
</TEXT>
</DOC>
