<DOC>
<DOCNO> 255776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/guncel/gun02.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim bu Faik 
</HEADLINE>
<TEXT>


Alaattin Çakıcı'nın yeşil pasaportundaki Faik Meral ismine Ulusal Birlik Vakfı'nın sitesinde rastladık. Milliyet'in kurduğu temasın ardından isim, vakıf uzmanları arasından çıkarıldı 

TOLGA ŞARDAN Ankara 

Fransa'da MİT görevlisi Yavuz Ataç'tan aldığı kırmızı diplomatik pasaportla yakalanan Alaattin Çakıcı'nın bu kez üzerinden çıkan devlet memurlarına özel yeşil pasaportta kullanılan isim kafaları karıştırdı. Milliyet, pasaportun düzenlendiği Faik Meral'in adına Ulusal Birlik Vakfı'nın internet sitesinde "Vakıf Başkan Vekili" ve "vakıf uzmanı" olarak rastladı. Ancak Meral'in ismi, Milliyet'in kurduğu temasın ardından "vakıf uzmanları" arasından çıkarılırken, "Başkan vekili" titri de "Uluslararası ilişkiler ve Terör Uzmanı" olarak değiştirildi. 

İki pasaport var 
Çakıcı'nın yeni pasaportundaki isim, yine kuşkulu bağlantıları gündeme getirdi. Avusturya'da Çakıcı'nın üzerinden çıkan yeşil pasaportun "Faik Meral" adına düzenlendiği anlaşıldı. Milliyet'in ulaştığı kayıtlara göre, Faik Meral adına iki pasaport var. 1993'te İçişleri Bakanlığı'ndan alınan ilk pasaportun numarası, A serisinden TRA 177081. Bu pasaportun süresi İzmir'de 2002'ye kadar uzatıldı. Bu tarihten sonra İzmir'de "kayıp, çalınma, yıpranma" gibi bir nedenle yeni bir pasaport başvurusunda bulunuldu. Adresi İzmir'de görülen Meral adına yapılan bu başvuru üzerine verilen "TRB 029248" seri nolu pasaporta 2007'ye kadar geçerlilik süresi tanındı. Pasaportun, Alaattin Çakıcı'nın kullanabilmesi için fotoğrafının değiştirildiği ve seri numarasında tahrifat yapıldığı belirlendi. 

Gözlüklü fotoğraf 
Üzerinden 4 bin Euro yaklaşık 7.2 milyar lira nakit çıkan Çakıcı'nın, tanınmayı zorlaştırma amacıyla gözlüklü bir fotoğrafı tercih ettiği belirtildi. 
Kiril alfabesiyle hazırlanmış bir vize de bulunan pasaporttaki ismin "meslek" hanesinde "emekli uzman" kaydının yer alması dikkat çekti. Pasaporttaki kimlik bilgilerinin sahibi Faik Meral'in 1948 Bor doğumlu ve İzmir - Torba nüfusuna kayıtlı olduğu anlaşıldı. 

"Çalıntı olabilir" 
Çakıcı, yakalandıktan sonraki ilk ifadesinde, pasaportla ilgili olarak "Çalıntı olabilir. Bana temin edip gönderdiler" dedi. Milliyet, Meral ismine, İzmir'de faaliyet gösteren "Ulusal Birlik Vakfı"nın internet sitesindeki "uzmanlar" bölümünde ulaştı. Sitenin etkinlikler bölümünde Meral'in "Vakfın Başkan Vekili" olduğu ifadesi yer aldı. Ancak Meral'in ismi, Milliyet'in kurduğu temasın ardından "vakıf uzmanları" arasından çıkarılırken, titri de "Uluslararası İlişkiler ve Terör Uzmanı" olarak değiştirildi. 
Vakıf Başkanı Dr. Abdullah Manaz, Milliyet ile yaptığı ilk görüşmenin ardından Faik Meral ismini "uzmanlar" listesinden derhal çıkardı. Manaz, Meral için, "Bir toplantıda tanıştık. Ondan sonra davet ettik. Bizim için geçen sene terörle ilgili bir konferans verdi. Ondan sonra görüşmedik yani" dedi. 
Meral'in isminin neden internet sitesinden çıkarıldığı sorusuna, "Valla, ben rahatsız olduğum için internette vakıf adresindeki ismini kaldırdım. Böyle şeylerle rahatsız olurum, çünkü bizim vakfımız Atatürkçü, laik" karşılığını veren Manaz, şöyle devam etti 
"Pasaportunu kaybedip kaybetmediğini bilmiyorum. Yaşını tahmin edemem. Orta yaşlı olabilir. Dışişleri mensubu olabileceğini tahmin ettim, yoksa bir bilgim yok. Daha önce de televizyonlarda konuşmuştu." 
Manaz'ın tahminine karşın, Dışişleri Bakanlığı'nda Faik Meral adlı birisinin hiçbir zaman çalışmadığı öğrenildi. 

Eken'in avukatı kurdu 
Ulusal Birlik ve Strateji Vakfı, 1995'te Ulusal Birlik için Düşünce Eylem Vakfı adıyla Alaattin Çakıcı'yı MİT'in kullandığını söyleyen Susurluk Çetesi sanıklarından Korkut Eken'in avukatı Önder Barlas tarafından kuruldu. Önder Barlas da Susurluk davasında karar için savunma yaparken, Susurluk sanıklarının "gerçek kahramanlar" olduğunu söylemişti. 
Bir strateji uzmanı da Meral'in eski istihbaratçı olabileceğini öne sürdü. 



</TEXT>
</DOC>
