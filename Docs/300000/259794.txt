<DOC>
<DOCNO> 259794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur10.html </URL>
<DATE> 2004/08/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
2 gün önce kaçırılan küçük kız, evinin yakınlarında bırakıldı... 
</HEADLINE>
<TEXT>

     Konya'nın Bozkır İlçesi'nde 2 gün önce kaybolan ve bulunması için belediye hoparlöründen kayıp anonsları yapılan 6 yaşındaki Emine Aydoğdu, kendisini kaçıran kişi tarafından evinin yakınlarına bırakıldı. 
     Alınan bilgiye göre, ilçeye bağlı Dereiçi Beldesi'nde 2 gün önce akşam saatlerinde komşularının evine gitmek için dışarı çıkan ve kendisinden bir daha haber alınamayan 6 yaşındaki Emine Aydoğdu, ailesi ve jandarma ekiplerinin yanı sıra belediye hoparlöründen yapılan anonslarla da arandı. 
     Kaybolan kızlarından bir haber alamayan aile, ümidini yitirmeye başlarken, Emine Aydoğdu, kendisini kaçıran kişi tarafından, kaçırıldığı evin yakınlarındaki bir evin bahçesine bırakıldı. 
     Yeniden eve dönmesiyle ailesine büyük sevinç yaşatan Emine Aydoğdu, jandarma ekiplerine verdiği ifadede, kendisini, uzun boylu, sakallı ve gözlüklü bir kişinin kaçırdığını söyledi. 
     Söz konusu kişinin kendisini bu süre içinde, belde sınırları içinde bulunan karanlık bir evde tuttuğunu anlatan Aydoğdu, ''Korktuğum için çok ağladım. Bulunduğum evde, benim bulunmam için belediye hoparlörlerinden yapılan anonsları da duydum. Ancak elimden bir şey gelmiyordu'' dedi. 
     2 gün boyunca tutulduğu evin nerede bulunduğunu bilmediğini anlatan Aydoğdu'nun yapılan sağlık kontrolünde, herhangi bir darp izine rastlanmadığı bildirildi. 
     
</TEXT>
</DOC>
