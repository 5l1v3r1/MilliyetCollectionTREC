<DOC>
<DOCNO> 271872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/guncel/axgun01.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok değil, planlı çalışın 
</HEADLINE>
<TEXT>


"Başarısız öğrenci yoktur, nasıl ders çalışılacağını bilmeyen öğrenci vardır" ortak görüşünde birleşen uzmanlar, verimli ders çalışmanın püf noktalarını anlattı 

Eğitimde başarının sırları - Sibel Kahraman 4 

Öğrencilerin ve velilerin en büyük sıkıntısı okul başarısızlığı. Peki, okul başarısını artırmak mümkün mü Uzmanlara göre mümkün. 'Başarısız öğrenci yoktur, nasıl ders çalışacağını bilmeyen öğrenci vardır' görüşünde birleşiyorlar. Fen Bilimleri Merkezi Dershanesi Rehberlik Koordinatörü Cihan Yeşilyurt, daha verimli nasıl çalışılabileceği konusunda sorularımızı cevapladı 

Öğrenmenin koşulları var mı 
Evet. Öğrenmenin önkoşulları uyanıklık, dikkat, aktif katılım ve motivasyondur. 

Aktif katılım nedir 
Beyni öğrenmeye hazırlamanın temeli, beynin bilmek istediklerini tam, net ve kesin olarak ona vermektir. Öğreneceğiniz konuyla ilgili olarak okuma amacınızı ve ne kadar sürede öğreneceğinizi belirlemeniz, öğrenme sürecinde aktif olmanızı sağlayacaktır. 

Verimli ders çalışmanın ilk aşaması nedir 
Amaçların ve önceliklerin belirlenmesi gerekiyor. Daha sonra zaman planı ve ardından çalışma planı yapılması en önemli adımlar. 

Amaç ve önceliklerimi nasıl belirleyeceğim 
Bu akşam izlemek istediğiniz bir maç günlük amaçtır. Bu ay içinde okumak istediğiniz kitap biraz daha geniş zamanlıdır. Kısa ya da geniş zamanlı tüm amaçlarınızı aynı listede en önemliden en az önemliye doğru sıralayın. 

Listemle o günkü durumum uyuşmuyorsa 
Ders çalışmanız gereken saatte televizyondan kopmakta zorlanıyorsanız amaç listenizi gözden geçirmeniz gerekiyor. Böyle bir durumda ya liste gerçekçi değildir ya da aldığınız kararı uygulamada yeterli irade gücüne sahip değilsiniz demektir. Hedefleriniz gücünüze uymalı. 

Örnek verir misiniz 
Örneğin dikkati kolay dağılan bir öğrencinin 'Ara vermeden 3 saat çalışacağım' düşüncesiyle çalışma masasının başına oturması gerçekçi değildir. Çünkü ulaşılamayan her hedef kendinize olan güveni olumsuz etkileyip bir süre sonra kendinizi güçsüz hissetmenize ve 'Olmayacak, yapamayacağım' düşüncelerinin oluşmasına neden olacaktır. 

Sorunlardan birisi de unutkanlık. Bu nasıl yenilir 
Yapılan araştırmalar yeni öğrenilen bir bilginin öğrenildiği gün dörtte üçünün unutulduğunu gösteriyor. Bunu önlemenin tek yolu düzenli tekrar yapmak. 

Ders çalışırken dikkat nedir 
Dikkat, çalışırken konuya odaklanmaktır. Bu odaklanma öğrenmeyi kolaylaştırdığı gibi çabuklaştırır da. 

Dikkati dağıtan durumlar nelerdir 
Hayal kurmak, endişe öğrencileri ders çalışmaktan uzaklaştırır. 

Hayal kurmaya başladığımız anda ne yapmalıyız 
Bu durumdan kurtulabilmenin 2 yolu var. Hayal kurmayı ders çalıştıktan sonra kendinize ödül gibi düşünün. Eğer bunu yapamıyorsanız o zaman bu hayalinizi düşünmeye devam edin ve 'Bittikten sonra artık ders çalışmaya başlayabilirim' diye düşünün. 

Öncelik sevdiğim derslerde mi olmalı, sevmediklerimde mi 
Eğer kimya problemleri uykunuzu getiriyorsa henüz yorgun değilken onları çözmeye çalışın. En çok hoşlandığınız dersleri en sona bırakın. 

Ders çalışma oturumları uzun mu olmalı 
Mümkünse kısa tutun. 4-5 saatlik ders çalışma maratonunda dikkatinizin konu üzerinde odaklaşma süresi kısadır. 

Uzun çalışmak zorundaysam... 
Sistemli olarak her saat için 10 dakikalık ara verin. Dikkatinizi kısa sürelerde odaklaştırın, sonra ara vererek zihninizi dinlendirin. 

Flört, başarı getirdiği gibi başarısızlık da getirebilir 

Özel Eyüboğlu Lisesi Müdürü Funda Cüceloğlu, lise birinci sınıfta özellikle başarıda düşüş gözlemlediklerini belirterek, bunun öğrencinin daha fazla sosyal ilişkilere önem vermesinden kaynaklandığını söyledi. Lise birinci sınıfta öğrencilerin değişik bir ortama girdiğini, öğretmenlerinin değiştiğini belirten Eyüboğlu Lisesi Psikolojik Danışmanı Didem Tangil de "Hormonal değişimle birlikte öncelikler de değişiyor. Öğrenciler, daha çok sosyal ilişkiler kurmak, grup içinde olmak istiyor. Ancak ergen, ailesi kendisine destek olursa büyük sorunlar yaşamıyor. Baskı görürse de aileyi okul başarısızlığıyla cezalandırma yoluna gidiyor" dedi. 
Bu dönemde karşı cinsle ilişkilerinin de başladığına dikkat çeken Cüceloğlu, flörtün okul başarısı üzerindeki etkilerini şöyle anlattı 
"Flörtün başarıyı olumlu da olumsuz da etkilediğini görüyoruz. Örneğin başarılı bir genç arkadaşını da taşıyarak başarılı olmasını sağlayabiliyor. Kendisiyle birlikte üniversiteye gitmesi için arkadaşına ders çalıştırabiliyor. Bunun tam aksi de olabiliyor. Başarısız gencin peşinden giderek, derslerine daha az zaman ayırabiliyor. İşte burada da aile yapısı çok önemli. Gencin sağlıklı davranabilmesi aileye dayanıyor." 

Motivasyon nasıl sağlanır 

Ders çalışırken önyargılardan uzak durun. "Ben bu konuyu anlayamam", "Bu ders çok zor" şeklinde kalıplarla düşünmeyin.Yaşam hedefleriniz üzerinde düşünün. Çalışma sisteminizi gözden geçirin ve ders çalışmaya ayırdığınız zaman az ise bunu yavaş yavaş artırmaya çalışın.Zor bir problemi çözdüğünüzde veya anlaşılması güç olan bir konuyu başarıyla bitirdiğinizde kendinizi ödüllendirin.Yapamadıklarınızın üzerine gidin ve neden yapamadığınızı düşünün. 

BİTTİ 

</TEXT>
</DOC>
