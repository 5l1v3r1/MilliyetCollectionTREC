<DOC>
<DOCNO> 259682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/spo03.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da son kez 
</HEADLINE>
<TEXT>


Galatasaray, New Jersey'deki hazırlık kampını dün yaptığı antrenmanla bitirdi 

HALİL ÖZER 


Yakar top oynadılar 
SARI-Kırmızılılar, Amerika'daki çalışma programını dün yaptığı antrenmanla bitirdi. Teknik Direktör Hagi yönetiminde Princeton Üniversitesi sahasında gerçekleştirilen idmanda, kültür - fizik hareketlerinin ardından yakar top oynandı. Haftasonu olması nedeniyle Amerika'da yaşayan Türkler çalışmaya büyük ilgi gösterdi ve futbolculardan bol bol imza aldı. 

Özel top getirildi 
GALATASARAY'IN son çalışması Porto maçında kullanılacak toplarla yapıldı. Organizasyon yetkilisinin top sayısını 2'de sınırlaması, Hagi'yi çok şaşırttı. Rumen hocanın isteği doğrultusunda ekstradan 15 top getirildi. Bu arada Galatasaray, Porto maçının ardından New York'a geçecek. Kafile pazartesi günü dönüş için yola çıkacak. 

Final gibi maç 

Galatasaray, Amerika kampının son maçında bugün Şampiyonlar Ligi şampiyonu Porto ile kapışacak 

En ciddi sınavı 
YENİ sezon hazırlıklarını Amerika'da sürdüren Galatasaray, bu gece final gibi bir maça çıkacak. Sarı - Kırmızılılar, "Dünya Şampiyonları Turnuvası" adı altında yapılan dev organizasyonda, Şampiyonlar Ligi'nin son sahibi Porto ile kozlarını paylaşacak. TSİ 21.45'te başlayacak olan zorlu 90 dakikayı Sky TÜRK naklen, Show TV ise banttan ekranlara getirecek. 

Yıldızlar sahada 
TEKNİK Direktör Hagi'nin, Porto karşısında Songlu ideal kadrosunu sahaya sürmesi bekleniyor. Rumen teknik adam, ayrıca yeni oyun sistemini de bu geceki sınavda son kez test etme şansı yakalayacak. Bu arada Porto aynı turnuvada Liverpool ile oynadığı maçı 1 - 0 kazanarak formundan bir şey kaybetmediğini gösterdi. Portekiz ekibinin tek golünü 85'te C.Alberdo kaydetti. 

Tehlike çanları 

BAŞKAN Özhan Canaydın'a muhalif olan "Herşey Galatasaray için Platformu" ile Canaydın'ı destekleyen Galatasaraylılar Cemiyeti'nin üyeleri arasında bilet savaşı başladı. Gazete ilanlarıyla Canaydın'a rest çeken platform üyelerinin, numaralı tribünden kombine biletler alması, cemiyeti harekete geçirdi. Cemiyet üyeleri de, aynı tribünde boş kalan koltukları satın aldı. Bu gelişme iki grup arasında tatsız olayların yaşanma riskini gündeme getirdi. 


</TEXT>
</DOC>
