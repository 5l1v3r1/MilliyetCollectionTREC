<DOC>
<DOCNO> 250590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo17.html </URL>
<DATE> 2004/06/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Mehmet Ali Yılmaz, federasyon seçimlerine katılmıyor 
</HEADLINE>
<TEXT>

     Spordan Sorumlu eski Devlet Bakanı Mehmet Ali Yılmaz, 26 Haziran'da Futbol Federasyonu Genel Kurulu'na katılmama kararı aldığını açıkladı. 
     Mehmet Ali Yılmaz, A.A muhabirine yaptığı açıklamada, gerek işadamı, gerek gazeteci, gerek spor adamı, gerekse halktan kişilerin bugüne dek yapmış olduğu açıklamaları anlamamakta ısrar ettiğini söyledi. 
     Futbol Federasyonu Yasası'nda yapılan değişikliklerin sorunu çözmediğini, tersine sorunları artırdığını vurgulayan Yılmaz, şunları söyledi 
     ''Henüz seçilme kriterleri konusunda dahi bir karara varılamadı. Genel kuruldan 15 gün önce, delegelerin belirlenmesi ve onlara genel kurul gündeminin bildirilmesi gerekiyordu. Fakat bu olmadı. Delegelerin nasıl belirleneceği ve gazete ilanlarıyla genel kurula davet işleminin nasıl yapılacağı kanunda gösterilmesine karşın, uygulamada nasıl yapılacağı belli değil. Ayrıca kanunda, 2 dönemden fazla başkanlık yapılamayacağı maddesinin yorumu gibi çeşitli boşluklar bulunuyor.'' Futbolda bir kaos görüntüsü var. Genel kurulun tartışılır olacağı ve mahkemelere gidileceği apaçık görülmekte. 
     Çok eski bir spor adamı olan benim için, böyle bir kongreye katılarak olası iddiaları güçlendirmek, kaos yaratmak ve futbolun zarar görmesine sebeb teşkil ediyor olmak mümkün değildir.'' Bugüne dek mevcut olaylarla ilgili pek çok açıklama yaptığını ve çağrılarda bulunduğunu da kaydeden Yılmaz, ''Bu çağrılarımın, vebalimi ortadan kaldırdığı inancındayım. Kongreye katılacak tüm delegelere başarılar diliyorum'' diye konuştu. 
     
</TEXT>
</DOC>
