<DOC>
<DOCNO> 296082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/ekonomi/aeko.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SANAYİ YAVAŞLADI 
</HEADLINE>
<TEXT>


Ekim ayında sanayi üretim artışı yüzde 1.5 ile yılın ilk dokuz ayındaki seyrinden çok daha düşük bir performans gösterdi. Üretimdeki yavaşlamada rafine edilmiş petrol, gıda ve tekstil sektörleri etkili oldu 

EKONOMİ SERVİSİ 

Üretim artışında önemli rol oynayan sektörlerdeki yavaşlama yılın son çeyreğiyle birlikte kendini daha net göstermeye başladı. Petrol rafinajı, gıda ve tekstil ürünleri imalatındaki gerileme ekimde sanayi üretiminin sadece yüzde 1.5 artmasına neden oldu. Yüzde 1.5'lik artış da ağırlıkla, ana metaldeki yüzde 6.6, taşıt araçları sektöründeki yüzde 6.9 ve kimyasal madde üretimindeki yüzde 7.9 artış sayesinde gerçekleşti. 
Devlet İstatistik Enstitüsü DİE ekim ayı sanayi üretim verilerini açıkladı. Buna göre, yılın geçen çeyreklerinde ve aylarında gördüğümüz yüksek üretim artışları, ekimde yerini yüzde 1.5 gibi daha düşük oranlı bir yükselişe bıraktı. Yavaşlamada, iç talepteki duraklama etkili oldu. 

En yüksek büyüme madende 
Üretim artışı, madencilikte yüzde 7, elektrik gaz ve su sektöründe yüzde 4.7 olurken imalat sanayinde yüzde 0.9 düzeyinde kaldı. Böylece birinci ve ikinci çeyrekte yüzde 10'un üzerinde, üçüncü çeyrekte ise yüzde 7.6 artan üretim, son çeyreğe ciddi bir yavaşlamayla girdi. Üretim, imalat sanayi alt kollarından gıdada yüzde 7.2, petrolde yüzde 8.6, tekstilde yüzde 2.9 düştü. Sanayi üretimi petrol rafinajı hariç tutulduğunda yüzde 3 arttı. 
Üretim artışının geçen yıla göre düşük kalmasında rol oynayan faktörlerden biri de Ekim 2003'te üretimin yüzde 10.9'luk artışıydı. Kıyaslamalar bu yüksek orana göre yapıldığı için Ekim 2004 verileri düşük gözüküyor. 
TÜPRAŞ'ın eylülde bakıma soktuğu Kırıkkale rafinerisinin ekimde devreye girmesi rafine edilmiş petrol ürünleri imalatının eylüle göre yüzde 7.3 artmasını sağladı. Ekimde gıda üretimi bir önceki aya göre yüzde 23.2, tekstil yüzde 7.8 arttı. 

Dayanıklı tüketim malı talebi düştü İç talepteki yavaşlama, dayanıklı tüketim malları üretiminde eylüle göre keskin bir düşüş yaşanmasına neden oldu. Ekimde, buzdolabı üretimi yüzde 14.5, bulaşık makinesi üretimi yüzde 24.8, elektrik süpürgesi yüzde 15.3, fırın üretimi de yüzde 4.1 geriledi. Televizyon ve çamaşır makinesi üretimi ise eylül ayına göre az da olsa artış gösterdi. Taşıt araçları sektöründe ise ciddi düşüşler yaşandı. Eylüle göre otomobil üretimi yüzde yüzde 10, kamyonet üretimi yüzde 38.6, kamyon üretimi yüzde 30.5, minibüs üretimi ise yüzde 4.9 düştü. 

Kasımda binde 1 artış 
Öte yandan Otomotiv Sanayii Derneği'nin OSD açıkladığı kasım verileri, taşıt araçları üretiminin ekime göre sadece 145 adet binde 1 arttığını gösterdi. Üretim, eylülde 81 bin 949 adet, ekimde 73 bin 333 adet, kasımda ise 73 bin 478 adet oldu. 
OSD verilerine göre, yılın ilk 11 ayında geçen yılın aynı dönemine göre yüzde 60 civarında artarak 789 bin 168 adete çıktı. İlk 11 ayda otomobil üretimi, yüzde 63 artarak 413 bin 185'e, ticari araç üretimi de 339 bin 166'ya çıktı. 

Ekim ayında üretim sadece yüzde 1.5 arttı Bir önceki yılın aynı dönemine göre aylık artış - Ekim 10.9 Kasım 2.3 Aralık 20.4 Ocak 5.7 Şubat 15.2 Mart 13.0 Nisan 14.9 Mayıs 16.0 Haziran 14.8 Temmuz 12.3 Ağustos 8.2 Eylül 5.5 Ekim 1.5 

Petrol imalatındaki düşüş üretim artışını yavaşlattı Üretim kolu Ekim 2004 Ekim 2003 Ocak - Ekim 2004 Ocak - Ekim 2004 Madencilik sektörü 7.0 3.9 2.8 -5.3 Elektrik. gaz ve su sektörü 4.7 10.8 7.0 8.7 İmalat sanayi 0.9 11.3 11.2 8.4 - Rafine ed. petrol ür.im. -8.6 -1.3 -4.5 1.8 - Tekstil ürünleri im. -2.9 1.9 5.6 -0.9 - Gıda ve içecek im. -7.2 9.7 -0.9 13.2 - Kimyasal mad. ür. im. 7.9 9.3 14.4 2.5 - Ana metal sanayi 6.6 7.5 7.3 13.1 - Metalik olm. min.mad.im. 9.5 10.5 8.9 10.5 - Taşıt araçları ve karoseri im. 6.9 49.7 60.0 41.4 - Giyim eşyası im. 3.3 -1.3 6.0 -0.2 Toplam sanayi üretimi 1.5 10.9 10.5 7.9 
İmalat sanayi altkollarında üretimde ağırlığı olan sektörler verildi. 

</TEXT>
</DOC>
