<DOC>
<DOCNO> 275427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas07.html </URL>
<DATE> 2004/09/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yayın balıklı pide 
</HEADLINE>
<TEXT>

     Demet ÖZTÜRK KAYSERİ, DHA 
KAYSERİ Yamula Baraj Gölü'nde oltayla tutulan dev yayın balığı, pide fırınında önce kıyma, sonra da kıymalı pide oldu. Balık etiyle yapılan kıymalı pidenin, hem daha hafif hem de daha lezzetli olduğunu iddia eden Mehmet Uzunok 35 , "Müşterilerimiz, yayın balığıyla yaptığımız pideye bayıldı'' dedi. 
     Kocasinan ilçesindeki Yamula Baraj gölünde haftasonunda stres atmak için oltayla balık tutan Mehmet Uzunok, 2 metre 10 santim boyunda 65 kilo ağırlığında dev yayın balığı tuttu. Balığı, Yeni Sanayi'deki kasap dükkanında sergileyen ve kilosunu 10 milyon liradan satışa sunan Uzunok, dükkan komşularına da balıklı pide yaparak ikram etti. 
     Balığı kıyma makinesinde çeken Uzunok, domates, biber ve baharat kattığı balık etini, pidenin üzerine yaydı. Yayın balıklı pidenin üzerini limon ve biberle süsleyen Mehmet Uzunok, "Etli pide, kırmızı etten yapıldığı için kilo sorunu olanlar sıkıntı yaşıyor. Balık eti daha hafif ve lezzetli. 8 yıldır kasaplık yapıyorum ve pide salonu işletiyorum. Yayın balığı kılçıksız olduğu için rahatlıkla eti kıyma yapılabiliyor'' dedi. 
     
</TEXT>
</DOC>
