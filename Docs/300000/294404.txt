<DOC>
<DOCNO> 294404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun33.html </URL>
<DATE> 2004/12/03/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Rum Kesimi sesini yükseltiyor Türkiye, 17 Aralık öncesi bizi tanımalıdır 
</HEADLINE>
<TEXT>

     Kıbrıs Rum Kesimi Parlamentosu Başkanı Dimitri Hristofyas, ''Türkiye'nin Kıbrıs Rum Kesimi'ni AB ile üyelik müzakerelerine başlamadan önce tanıması gerektiğini'' savundu. 
     Hristofyas, Yunanistan'ın Selanik kentindeki Makedonya Üniversitesi'nde kendisine fahri doktorluk unvanı verilmesi nedeniyle düzenlenen törende yaptığı konuşmada, Türkiye'den beklentilerini sıraladı. 
     Hristofyas, ''Biz hiç kimseye ültimatom verecek durumda değiliz. Bazı stratejik hedeflerimiz var ve bunları gerçekleştirmeye çalışıyoruz. Bunlardan birisi Kıbrıs Rum Cumhuriyeti'nin Türkiye tarafından tanınması ve gümrük birliği çerçevesine alınmasıdır. Bunun ne zaman sağlanacağı müzakere konusudur, yeter ki Türkiye ile AB arasında müzakereler başlamadan olsun. Yani müzakerelere başlanması için şart oluştursun. Kuşkusuz, bu gelişme 17 Aralıktan önce sağlanırsa çok daha iyi olur'' dedi. 
     Kıbrıs'ta yeni bir çözüm girişiminin gündeme gelmesinin KKTC'deki iç gelişmelere ve Türkiye'nin AB ile üyelik müzakerelerine başlamasıyla bağlantılı olduğunu söyleyen Hristofyas, Rumların Annan planının işler, adil ve kalıcı bir çözüme temel olması için iyi niyetle hazır olduklarını iddia etti. 
     Hristofyas, Kıbrıslı Rumların geçmişteki hareketlerinin Kıbrıslı Türkleri ''Ankara'nın kucağına ittiği'' değerlendirmesini de yaptı. 
     
     'TANINMAMA MANTIK DIŞI' 

     Kıbrıs Rum yönetimi sözcüsü Kipros Hrisostomidis ise, ''Ankara'nın Kıbrıs Cumhuriyeti ni tanımamasının mantık dışı olduğunu'' iddia etti. 
     Hrisostomidis, ''Türkiye'ye AB ile üyelik görüşmeleri tarihi verilmesi için 25 üye ülkenin olumlu oyu gerektiğini'' belitti. 
     Avrupa Parlamentosu'nun son kararına da değinen sözcü, ''kararda, Rum hükümetini tanıma yönünde adım atmanın dikkate alınması gerektiğinin belirtildiğini'' kaydetti. 
     
</TEXT>
</DOC>
