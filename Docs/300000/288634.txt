<DOC>
<DOCNO> 288634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/dunya/axdun02.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Marlboro Man' Felluce'de 
</HEADLINE>
<TEXT>


DIŞ HABERLER SERVİSİ 


Marlboro sigarasını ağzından düşürmeyen, günde 3 paket içen 20 yaşındaki Kentuckyli ABD askeri James Blake Miller, bir anda Irak savaşının sembolü haline geldi. Belli başlıları da dahil 100'den fazla Amerikan gazetesi, önceki gün Felluce'deki Hayalet Öfke operasyonuyla ilgili haberlerini, Deniz Piyade Onbaşı Miller'in cephede çekilmiş büyük boy fotoğrafını birinci sayfadan yayımlayarak verdi. 
Kir pas ve kan lekeleriyle dolu üniformasının içindeki Miller'in dudağının kenarına iliştirdiği Malboro'dan çıkan dumanın bir bölümünü gizlediği yüzünden, 24 saat hiç uyumamanın yarattığı bitkinlik okunurken gözlerindeki soğuk ve kararlı ifade de dikkatlerden kaçmadı. 
Çoğu editör, Los Angeles Times gazetesinin foto muhabiri Luis Sinco tarafından çekilen fotoğraftaki çarpık dişli, hafif sivilceli Miller'in gözlerinden yansıyan Humphrey Bogart ve John Waynevari, bu "cool" ifadeyi kaçırmadı ve "Marlboro Man, Felluce'de direnişçi kıçı tekmeliyor" diye başlık attı. 
Her şeyden habersiz ülkesinde sürpriz bir üne kavuşan Miller'e şimdi özellikle kadınlardan büyük bir ilgi var. Binlerce kadın okur gazetelere, Miller'le nasıl temas kurabileceğini ve elektronik posta geçebileceğini soruyor. Miller ise gazeteler aracılığıyla "Sigarasının bitmek üzere olduğunu" belirterek sigara gönderilmesini istedi. 





</TEXT>
</DOC>
