<DOC>
<DOCNO> 264542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonyas15.html </URL>
<DATE> 2004/08/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Çin'in en kıllı adamı rock yıldızı olmayı hayal ediyor... 
</HEADLINE>
<TEXT>

     Çin'in en kıllı adamı ''Kıllı Çocuk'' lakaplı Yu Zhenhuan, rock yıldızı olmayı hayal ediyor. 
     Vücudunun yüzde 96'sı kıllarla kaplı Yu, her ne kadar dünyanın en kıllı adamı unvanını Meksikalı kardeşler Victor ve Gabriel Ramos Gomez kardeşlere kaptırsa da vücudundaki tüylerle değil müzik yeteneğiyle anımsanmak istiyor. 
     Çin'de doğumundan bu yana bir görüngü fenomen olarak kabul edilen 26 yaşındaki Yu, müzik yeteneğini tanıtmak ve bu sayede bir plak anlaşması yaparak Çin'in yeni rock yıldızı olabilmek için kendi web sitesini de kısa bir süre önce açtı. 
     Yu Zhenhuan, ''www.maohai.com'' ve ''www.hairboy.com'' adresli internet sitelerinde kendi müziğinin yanı sıra ilgi çekici fotoğraflarını sergiliyor. 
     Çocukluğundan bu yana vücudundaki kıllarla başının dertte olduğunu söyleyen Yu, çocukluğunda herkesin kendisini gösterdiğini, güldüğünü ve ''mağara adamı'' olarak çağırdığını anlatıyor. 
     Çocukken kendisiyle alay edenlerle kavga ettiğini, ancak şimdi bununla baş etmeyi öğrendiğini belirten Yu, ünlü olmanın bedelini ağır ödediğini ve artık yüzüyle değil müziğiyle tanınmak istediğini kaydediyor. 
     Burnundan damaklarına kadar beş ayrı ameliyat geçiren Yu, kısa bir süre önce işitme duyusunu artırmak için yine ameliyat olmuş ve kulağını tıkayan kılları aldırmıştı. 
     Guinness Rekorlar Kitabı'nda dünyanın en kıllı adamı olarak yer alan Gomez kardeşlerin vücutlarının yüzde 98'i kılla kaplı bulunuyor. 
     
</TEXT>
</DOC>
