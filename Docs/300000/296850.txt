<DOC>
<DOCNO> 296850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo18.html </URL>
<DATE> 2004/12/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Mecidiyeköy'de derbi heyecanı... İşte muhtemel 11'ler... 
</HEADLINE>
<TEXT>

     Birinci Süper Futbol Ligi'nde gözler yarın Mecidiyeköy'de olacak. 
     Ezeli rakipler Galatasaray ile Fenerbahçe, 2004 yılının son derbi maçında Ali Sami Yen Stadı'nda karşı karşıya gelecek. 
     Saat 19.00'da başlayacak ve Digitürk Lig TV'den naklen yayınlanacak maçı, hakem Cem Papila yönetecek. 
     Karşılaşmanın hakem gözlemciliğini MHK Başkanı Sabri Çelik, federasyon temsilciliklerini ise Yüksel Okçuoğlu ile M.Haluk Gözen yapacak. 
     
     SON İDMANLAR AKŞAM 

     Ezeli rakipler, derbi maçın hazırlıklarını bu akşam basına kapalı olarak gerçekleştirecek. 
     Her iki takım oyuncuları da antrenmanların ardından kampa girecek. 
     
     ZİRVE BİÇİMLENECEK 

     Derbi maç, ligin zirvesini yakından ilgilendiriyor. 
     Haftaya en yakın takipçisi Galatasaray'dan 5 puan önde giren lider Fenerbahçe, derbiyi kazanması durumunda üstüste 2. şampiyonluğu için zirvede büyük avantaj yakalayacak. 
     100. kuruluş yıldönümünde şampiyonluğu hedefleyen Galatasaray ise, Ali Sami Yen Stadı'nda taraftarlarını sevindirerek, puan farkını 2'ye indirmeyi amaçlıyor. 

     
</TEXT>
</DOC>
