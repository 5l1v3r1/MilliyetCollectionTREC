<DOC>
<DOCNO> 273919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun48.html </URL>
<DATE> 2004/09/22/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
NATO, Irak'a yardım planını genişletiyor 
</HEADLINE>
<TEXT>

     Fransız vetosunu aşan NATO, Irak'a daha fazla yardım gönderme kararı aldı. 
     Fransa tarafından da kabul edilen plana göre NATO Irak silahlı kuvvetlerini eğitmek üzere kurulacak eğitim merkezine çok sayıda eğitmen gönderecek. 
     Plana göre NATO, Irak silahlı kuvvetlerini eğitmek üzere kurulacak akademide çalışmak üzere 300 eğitmen gönderecek. NATO sözcüsü James Appathurai, müttefiklerden sağlanacak eğitmenlerin Bağdat dışında faaliyet gösterecek bir akademide Irak'ın güvenlik ihtiyaçlarının karşılanmasına yönelik eğitim vereceğini açıkladı. 
     Müttefikler Irak'a söz konusu yardımın yapılmasını geçen hafta onaylamıştı. Ancak Fransa ve Belçika eğitmenlerin komuta kademeleri, mali sorunları ve güvenliğine ilişkin açıklama istemişti. 
     Yetkililer, bugün yapılan oturum sonucunda Fransa'nın plan üzerinde yapılan değişiklikleri olumlu karşıladığını açıkladılar. Belçika aynı konudaki tavrını Salı gecesi değiştirmişti. 
     Fransa, Belçika, Almanya ve İspanya Irak'a eğitmen göndermeyeceklerini ve masrafların katılımcı ülkeler tarafından karşılanması gerektiğini açıklamışlardı. Anlaşma uyarınca bazı Iraklı askerler ayrıca ülke dışında da eğitim görecekler. 
     NATO, Irak'ta silahsızlandırmanın düzenlenmesi ve Irak silahlı kuvvetlerinin modernize edilmesi konusunda yardımcı oluyor. 
     NATO'nun gelecekte sınır kontrolü ve takibi konusunda teknik yardım sağlaması ve Ocak ayında yapılması öngörülen seçimlerde BM heyetinin güvenliğini sağlaması ihtimali de var. 
     
</TEXT>
</DOC>
