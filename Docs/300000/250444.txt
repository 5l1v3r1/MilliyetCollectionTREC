<DOC>
<DOCNO> 250444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/spo15.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ulusu resmen aday 
FUTBOL Federasyonu eski başkanlarından Kemal Ulusu, Merkez Hakem Komitesi MHK başkanlığına aday olduğunu resmen açıkladı. Ulusu, düzenlediği basın toplantısında, "Haluk Ulusoy önümü kesmeye çalışmasın. Bize destek versin, onu biz kurtarırız" dedi. 

Thiaw'a davet 
SAKARYA, Fransa'nın Metz takımının golcüsü Pape Thiaw'ı cuma günü Adapazarı'na çağırdı. Yönetim, 23 yaşında olan ve Senegal Milli Takımı'nda da görev alan bu oyuncu ile şartlarda anlaşma sağlarsa sözleşme yapacak. 

Erciyes hızlı 
KAYSERİ Erciyes, Filistin asıllı İsrailli futbolcu Selim Taoba ile iki yıllık sözleşme imzalarken, İstanbulsporlu Balili ile de prensipte anlaşma sağladı. Balili, İstanbulspor'daki problemini çözdükten sonra resmi sözleşmeyi imzalayacak. 

Ömer imzaladı 
GENÇLERBİRLİĞİ, Gaziantep'ten transfer ettiği Ömer Çatkıç ile iki yıllık sözleşme imzaladı. Milli kaleci, "Gençlerbirliği artık birçok oyuncunun gelmek, formasını giymek istediği bir takım. Ben de tercihimi bu yönde kullandım" dedi. 

Perde açıldı 
ANKARAGÜCÜ, dün kurban kesilmesinin ardından yaptığı iki antremanla yeni sezon hazırlıklarına başladı. Başkent ekibinde Baidoo ve Desouiki'nin daha sonra kampa katılacak. Öte yandan daha önce anlaşma sağlanan Effa ve Murat Karakoç ile Hakan Keleş dün resmi sözleşme imzaladı. 

Samba rüzgarı 
ANKARASPOR Teknik Direktörü Samet Aybaba'nın, Brezilya'da prensipte anlaştığı beş Sambacı'nın bugün Ankara'ya gelmesi bekleniyor. Çek kaleci Thomas'ın işini büyük ölçüde bitiren yönetim, Hollanda ümitler liginde forma giyen genç kaleci İskender Aydemir ile de anlaşmaya vardı. 

Samsun toplanıyor 
KARADENİZ ekibi, yeni sezon için bugünden itibaren mesaiye başlayacak. Ülkelerinde bulunan kaleci Shorunmu ile Diyarbakırspor'dan transfer edilen Kais hazırlık kampının ilk etabına katılamayacak. İki oyuncu da Kızılcahamam kampında yer alacak. 

Mustafa tamam 
KONYASPOR, Muhammet Hanifi'nin ardından Gaziantepsporlu Mustafa Şahintürk'ü de 2 yıllığına renklerine bağladı. Golcü futbolcu, hedefleri olan bir takıma geldiği için mutlu olduğunu söylerken, "Konyaspor'da büyük başarılar yaşamak istiyorum" diye konuştu. 

İYİK şampiyon 
DEPLASMANLI Sutopu 1. Ligi'nde şampiyonluğu, final serisinin 3. maçında Galatasaray'ı 8 - 6 yenen İstanbul Yüzme İhtisas Kulübü İYİK kazandı. Seriye 1 - 0 geride başlayan İYİK, son maçta da diğer iki karşılaşmada olduğu gibi Galatasaray'a şans tanımadı ve seriyi 3 - 1 kazanarak mutlu sona ulaştı. 



</TEXT>
</DOC>
