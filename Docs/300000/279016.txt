<DOC>
<DOCNO> 279016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/yasam/axyas02.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksoy, ev verip bir 'kapı' almış 
</HEADLINE>
<TEXT>


Erol Aksoy'un ressam Burhan Uygur'dan bir ev vererek aldığı ve yalısının barında kullandığı kapı 125 milyar liraya satıldı... 

LUBE AYAR İstanbul 

Tasarruf Mevduatı Sigorta Fonu'nun TMSF Erol Aksoy ve Dinç Bilgin'in borçlarına karşılık haczettirdiği 299 değerli tablo ve tarihi eser dün yaklaşık 1 trilyon 850 milyar liraya satıldı. Eserler Uzanlar'ın şarapları kadar ilgi görmeyince, bazı parçalar satılamadı. Maçka'daki Antik Palace'ta gerçekleştirilen müzayedenin en gözde eseri Hoca Ali Rıza'nın 175 milyar lira muhammen bedelli "İstanbul" konulu yağlı boya tablosu 200 milyar liraya satıldı. Tabloyu İstanbul Kültür ve Sanat Vakfı, sergilemek amacıyla satın aldı. 

Para etmez sanıldı 
Müzayedenin ilginç parçalarından birisi, Aksoy'un yalısında bar kapısı olarak kullandığı Burhan Uygur imzalı boyalı ahşap kapıydı. Aksoy'un kapıyı satmak istemeyen sanatçıdan, 1986 yılında bir ev karşılığı aldığı öğrenildi. TMSF görevlilerinin ise bu eserin değerini önce anlamadığı ve 1 - 2 milyar lira edecek bir parça olduğunu tahmin ederek haczettiği bildirildi. 50 milyar lira muhammen bedelle alıcıların karşısına çıkan kapı, 125 milyar liraya satıldı. Müzayedenin ikinci kısmında Dinç Bilgin'in el konulan toprak altı 300 tarihi eseri satışa sunuldu. Bugüne kadar müzayedelerde satışı yasak olan arkeolojik eserler, beklendiği kadar ilgi görmedi ve toplam 67 milyar lira gelir elde edilebildi. Aksoy'a ait 170 adet tablo ve antikadan 106'sı, Bilgin'in 129 parti eserinden ise 21'i satılabildi. 

Aksoy yalıyı boşalttı 
Erol Aksoy, borçlarına karşılık haczedilen Yeniköy'deki Tahsin Bey Yalısı'ndaki özel eşyalarını dün alarak yalıyı boşalttı. Aksoy'un eşi İnci Aksoy, 22 trilyon 200 milyar lira muhammen bedelle yarın açık arttırmaya çıkarılacak yalıdaki özel eşyalarını taşıdı. Yalıda Aksoylar'dan geriye sadece 'dalmaçyalı' cinsi üç köpek kaldı. 


</TEXT>
</DOC>
