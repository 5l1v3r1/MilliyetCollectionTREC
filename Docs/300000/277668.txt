<DOC>
<DOCNO> 277668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/gureli.html </URL>
<DATE> 2004/10/06/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Yatağan gerçeği 
</HEADLINE>
<TEXT>


Yatağan görünmeyince, Yatağan'a geldiğimizi anladık. Kirli, yoğun bir sis tabakası evleri ve doğayı görünmez kılmıştı. Demek ki, orası Yatağan'dı. Yıllardır "Zehirleniyoruz" diye feryat eden Yatağan... 
Posta gazetesindeki "Öğretmenler" dizisi nedeniyle geçen hafta genç meslektaşım Ahmet Bayrak ile birlikte Milas'tan Muğla'ya giderken Yatağan'dan geçiyorduk. Biraz sonra genzimizin yandığını hissettik ve öksürmeye başladık. Muğla'da görev yapan Ahmet, "Alışık olmadığınız için sizi etkiledi" dedi. 
Ne kötü Demek, Yatağanlılar hava kirliliğine alışmıştı. Hükümetler de bu alışkanlığa alışmışlardı. 
Ahmet Bayrak olayı özetledi. 
Yirmi yıldır zehir soluyan Yatağanlılar, 2001 yılında termik santrala eklenen baca gazını arıtma sisteminin çalışmaya başlamasıyla temiz havaya kavuşmanın sevincini yaşamıştı, ama bu uzun sürmedi. 
Arıtma sistemi ihalesini 80 milyon dolara alan Alman firması, maliyetin arttığını öne sürerek, 35 milyon dolar daha istedi ve anlaşamayınca uluslararası tahkime gidip şifreli arıtma sistemini kilitledi. 
Yatağanlılar 8 aydır yine zehir soluyor. 
İşin hukuksal tarafı bir yana, halk sağlığıyla yakından ilgili bu soruna 8 aydır çözüm bulunamaması ayrı bir konu. Şimdi, zehirli gazın sağlığa zararını saptamak üzere, Yatağan'ın 20 köyünde sağlık taraması yapılıyor. 
Hava kirliliğinin yanı sıra termik santralın toprak ve yeraltı suları kirliliğine de yol açtığı bildiriliyor. 
Bölgede 2 yıldır araştırma yapan Muğla Üniversitesi Fen Edebiyat Fakültesi Kimya Bölümü Başkanı Prof. Dr. Ahmet Balcı, soruna dikkat çekiyor 
"Termik santralın atık külleri yağmurla birlikte topraktan yeraltı sularına karışıyor. Kül dağları potansiyel bir tehlike. Günde 5 bin ton kül atılıyor. Bu, Ulla gemisinden 5 kat daha fazla atık toksik demek." Yerel Yenigün gazetesi, 25 Eylül 2004 
Prof. Balcı, kömür yakan santraldan günde 5 ton taban külü, 30 ton da baca külü atıldığını ve çevredeki kül dağlarında yüksek miktarda toksik madde saptandığını açıklıyor. 
Hayatın gerçeğinde durum bu. Hukukun ve bürokrasinin gerçeğinde ise, durum başka bir şey. 

Bir şiir 
Bu hafta dizelerimiz elbet Muğla'dan. Doğma büyüme Muğlalı şair Yükselecek Demirel'in üçüncü şiir kitabı Küldeste yeni çıktı. Muğla Sanat Evi Alıntımız bu kitaptan 
"Yağmur bulutları hüzün taşır sonsuza, Damla damla işler içine, iliğine, Yalınyapıldak kalakalırsın. Aldırma sonu hep böyledir sevmelerin, Yok gibidir acılar, Gün gelir, hiç yaşanmamış sanırsın.." 



</TEXT>
</DOC>
