<DOC>
<DOCNO> 271989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko08.html </URL>
<DATE> 2004/09/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Şeker pancarından benzine alternatif yakıt... 
</HEADLINE>
<TEXT>

     Konya'da ay sonunda hizmete girecek olan Çumra Şeker Fabrikası'nda, mazotun yerine kullanılan biyodizel gibi, benzinin alternatifi olan biyoetanol üretimi yapılacak. 
     Alınan bilgiye göre, yapımı yaklaşık bir yılda tamamlanan Çumra Şeker Fabrikası, günde 150 bin ton pancar işleme kapasitesiyle yılda 1.5 milyon ton şeker pancarı işleyecek. 
     120 milyon dolara yaptırılan, Türkiye'nin ilk ve tek sıvı şeker üreten fabrikası olma özelliğine sahip Çumra Şeker Fabrikası'nın gerçekleştirdiği ilklerden birini ise sentetik petrol üretimi oluşturuyor. 
     25 Eylül'de Başbakan Recep Tayyip Erdoğan tarafından açılışı yapılacak olan fabrikada, şeker üretimi sonucunda ortaya çıkan melas, ek bir ünitede işlenerek, bir etil alkol çeşidi olan biyoetanol üretilecek. 
     Petrolde yaşanması muhtemel global krizlere karşı önlem olarak geliştirilen sentetik petrol ürünlerinden biri olan biyoetanol, bitkilerden üretilerek mazotun yerine kullanılan biyodizel gibi, benzinin yerine kullanılabiliyor. 
     Pankobirlik Yönetim Kurulu Başkanı Recep Konuk, bitkilerden elde edilen sentetik petrol ürünleri üretiminin artık bir devlet politikası haline geldiğini, bu amaçla son çıkan Enerji Yasası'yla, ülkede kullanılan benzin içine yüzde 2.5 oranında biyoetanol karıştırılabileceği hükmünün konulduğunu söyledi. 
     Deneme amaçlı yapılan üretimler hariç, biyoetanolün Türkiye'ye ilk kez Çumra Şeker Fabrikası'nda üretileceğini vurgulayan Konuk, şunları kaydetti 
     ''Fabrika kompleksi içinde yer alacak ek bir ünitede, ekonomik değeri son derece az olan melastan, yüzlerce ton biyoetanol üreteceğiz. Sonuç olarak şeker pancarından elde edeceğimiz biyoetanolü, benzinden en az 5 kat daha ucuza mal etmiş olacağız. Bu başarı, Türk çiftçisinin başarısı olacaktır. Zorunlu durumlarda, birebir benzinin yerine kullanılabilecek biyoetanolin üretimiyle, ülkemizin petrol ürünlerindeki dışa bağımlığını azaltmayı amaçlıyoruz.'' Konuk, biyoetanolün bitkisel kökenli olması nedeniyle, diğer petrol ürünlerinin aksine çevreye olan zararının yok denecek kadar az olduğunu sözlerine ekledi. 
     
</TEXT>
</DOC>
