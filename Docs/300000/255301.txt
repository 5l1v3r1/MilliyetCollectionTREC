<DOC>
<DOCNO> 255301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun03.html </URL>
<DATE> 2004/07/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İsrail... Şaron, koalisyon görüşmelerine Pazar günü başlayacak... 
</HEADLINE>
<TEXT>

     İsrail Başbakanı Ariel Şaron'un, koalisyon görüşmelerine Pazar günü başlayacağı bildirildi. 
     Şaron'un bürosundan yapılan açıklamada, görüşmelere merkez-soldaki İşçi ve dinci Birleşik Tevrat Yahudiliği partilerinin katılacağı belirtildi. 
     Sağcı Şaron, parlamentoda çoğunluğu kaybetmesinin ardından hükümeti güçlendirmek için Şimon Peres liderliğindeki solcu İşçi Partisi'ne görüşme önerilerinde bulunmuştu. 
     Siyasi kaynaklar, önceki gün muhalefetteki İşçi Partisi lideri Şimon Peres'e koalisyona girme teklifinde bulunan Şaron'un, bu partinin koalisyona girmesine karşı çıkanların tepkisini yatıştırmak için dinci partiler Şas ve Birleşik Tevrat Yahudiliği'ne teklif yaptığını söylemişlerdi. 
     2005 yılına kadar Gazze Şeridi'nin tamamı ve Batı Şeria'nın 4 bölgesindeki Yahudi yerleşkelerini boşaltmayı planlayan Şaron'un, planını uygulamak için istikrarlı bir koalisyon yaratmayı amaçladığı bildiriliyor. 
     
</TEXT>
</DOC>
