<DOC>
<DOCNO> 285361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun30.html </URL>
<DATE> 2004/11/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Saddam'ın avukatının işine son verildi 
</HEADLINE>
<TEXT>

     Irak'ın devrik Devlet Başkanı Saddam Hüseyin'in ailesi, eski liderin mahkemedeki savunma ekibinin başı Ürdünlü avukatın işine son verdi. 
     Saddam'ın karısı Sacide tarafından atanan savunma ekibinin sözcüsü Ziyad El Hasavne, ailenin dünyanın ilgisini çeken davayla üne kavuşmaya çalışmakla suçladığı Muhammed El Raşdan'ın görevine yaklaşık 45 gün önce son verildiğini söyledi. 
     Raşdan'ın ailenin ekipteki üyeliğini dondurması yönündeki isteğini kabul etmediğini dile getiren El Hasavne, avukatın savunma ekibinin haberi olmadan ABD'ye seyahat ettiğini, uzlaşmaya varılmadan davadan sorumlu özel mahkemeyle bağlantı kurduğunu kaydetti. 
     Muhammed El Raşdan'ın davayla ilgili tüm belgeleri savunma ekibine teslim ettiği belirtilirken, El Raşdan, konuyla ilgili açıklama yapmadı. 
     Ziyad El Hasavne, Saddam Hüseyin'in savunma ekibinin başına geçtiğini de sözlerine ekledi. 
     Irak'ın devrik Devlet Başkanı Saddam Hüseyin'in savunma ekibinde Ürdün, Lübnan, Libya, Fransa, İngiltere ve ABD'den 20 avukat bulunuyor. Çoğu Arap ülkelerinden 1500 kadar gönüllü avukat da ekibe yardım ediyor. 
     
</TEXT>
</DOC>
