<DOC>
<DOCNO> 252456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy12.html </URL>
<DATE> 2004/07/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İşkence profili değişti İşkence artık en çok sokakta yapılıyor... 
</HEADLINE>
<TEXT>

     Avrupa Birliği yolunda Türkiye, sistematik hale gelen işkenceyi bitiremedi ama işkence geçen bunca zaman ve atılan adımların ardından şekil değiştirdi. İHD araştırmasına göre işkence artık en fazla sokakta yapılıyor ve darpla gerçekleştiriliyor. 
     İnsan Hakları Derneği Diyarbakır Şubesi, 2004 yılının ilk 6 aylık işkence ve kötü muamele istatistiklerini açıkladı. 
     
     İŞKENCE PROFİLİ 
     İHD verilerinde, işkencenin profili çizildi. 2004 yılının işkence modeli "sokakta ve darp" çerçevesinde şekillendi. İşkeceye en fazla 19-25 yaş arasında, üniversite öğrencisi ya da üniversite mezunu erkekler maruz kaldı. 
     
     106 KİŞİ ŞİKAYETTE BULUNDU 
     2004 yılının Ocak-Haziran döneminde sadece Doğu ve 
     Güneydoğu bölgesini kapsayan 24 ilde 106 kişi işkence şikayetinde bulundu. Bu kişilerin 29'unu kadınlar, 77'sini ise erkekler oluşturdu. 
     
     ÇOCUKLARA İŞKENCE 
     İşkence şikayetinde bulunanların 8'ini 18 yaş altındakilerin oluşturması dikkat çekti. En fazla işkence şikayetinde bulunan yaş grubunu ise 40 kişiyle 19-25 yaş arasındakiler oluşturdu. 26-30 yaş grubunda 17 kişi, 31-35 yaş arasında 5 kişi, 36 yaş ve üzerinde 31 kişi işkence şikayetinde bulundu. Şikayetçilerden 5'inin ise yaşı tespit edilemedi. 
     
     EĞİTİM DURUMU 
     Şikayetçilerin birçoğu ise üniversite öğrencileri ya da mezunları oldu. İşkence görenlerden 34'ünün üniversite öğrencisi ya da üniversite mezunu olduğu belirlendi. Bunu 26 kişiyle ilkokul mezunları, 19 kişiyle ortaokul mezunları, 16 kişiyle lise mezunları, 8 kişiyle okur yazar olmayanlar izledi. 3 kişinin öğrenim durumu tespit edilemedi. 
     
     SOKAKTA İŞKENCE 
     İşkence ve kötü muamelenin en fazla sokakta yapıldığı bildirildi. Dernek verilerine göre, 2004 yılının ilk 6 ayında gerçekleşen 106 işkence ve kötü muamele olayının 48'I sokakta meydana geldi. 45 işkence ve kötü muamele olayının ise Emniyet birimlerinde gerçekleştirildiği öne sürüldü. 
     İşkence şikayetinde bulunanların 5'i jandarma birimlerinde, 2 kişi işyerinde, 3 kişi resmi kurumlarda, 1 kişi evde, 1 
     kişi arabada, 1 kişi ise cezaevinde bu olaya maruz kaldığını kaydetti. 
     
     EN FAZLA UYGULANAN İŞKENCE TÜRÜ DARP 
     İşkence en fazla darp şeklinde uygulandı. 
     Şikayetçilerin 73'ü darpla işkenceye maruz kaldığını bildirdi. Şikayetçilerin maruz kaldığı işkence türleri şöyle sıralandı 
     "Küfür, hakaret, tehdit, ayakta bekletme, tuvalet ihtiyacının karşılanmaması, soyma, yüksek sesle müzik dinletme, ajanlık dayatması, bilmediği ilacı içmeye zorlama, hücrede tutma, kelepçeleme, cinsel taciz, içeriğini bilmediği ifadeyi imzalatmaya çalışma, zorla ifade imzalatma, yemek ve su ihtiyacının karşılanmaması, tazyikli su, istemediği hareketi yapmaya zorlama, ölümle tehdit etme, takip edilme ve psikolojik baskı, köpeğe ısırtma, kaçırma." 
     
</TEXT>
</DOC>
