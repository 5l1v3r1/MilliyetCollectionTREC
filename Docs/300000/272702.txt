<DOC>
<DOCNO> 272702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo16.html </URL>
<DATE> 2004/09/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İbrahim Kutluay Yıllardır böyle bir fırsat bekliyordum 
</HEADLINE>
<TEXT>

     A Milli Basketbol Takımı Kaptanı İbrahim Kutluay, NBA'de oynayacak olmanın heyecanını yaşıyor. 
     İbrahim, Basketbol Federasyonu'nun resmi internet sitesine yaptığı açıklamada, yıllardır böyle bir fırsat beklediğini belirterek, ''Seattle Supersonics gibi bir takımda NBA tecrübesi yaşayacağım için çok heyecanlıyım'' dedi. 
     Kariyeri boyunca pek çok başarı yaşadığını vurgulayan İbrahim, şöyle devam etti 
     ''Kariyerim boyunca hem Türkiye'de, hem de Yunanistan'da önemli başarılar elde ettim. Efes Pilsen ile Avrupa'da dörtlü final oynadım. AEK'da Yunanistan Kupası, Panathinaikos'ta ise Avrupa şampiyonluğu sevinçleri tattım. Milli Takım ile Avrupa ikinciliği kazandım. Tüm bunlar olurken en büyük hedefim NBA'de forma giyebilmekti.'' 
     
     ''ÖNEMLİ BİR FEDAKARLIK YAPTIM'' 

     Seattle Supersonics'ten öneri geldiğinde Ülkerspor Kulübü'nden izin almak için önemli bir fedakarlık yaptığını ifade eden İbrahim, şunları kaydetti 
     ''Seattle Supersonics son derece iyi bir teklifle geldi. Ancak Ülkerspor ile 2007 yılına kadar sözleşmem olduğu için izin almamız gerekiyordu. Onlar haklı olarak bir bonservis bedelinde ısrarcı oldular. Ben de yaklaşık 1 milyon doları bulan bu bedeli kendim ödemeyi kabul ettim. Ülkerspor'da kalsaydım yılda alacağım para aşağı yukarı verdiğim bonservis bedeli kadardı. Hem bundan vazgeçmiş oldum, hem de üzerine 1 milyon dolar ödeyeceğim. Ancak bana sunulan kontrat bu iki kaybımı da karşılıyor. Basına yansıyan kendime ait olan Ferrari'yi de kulübe vereceğim şeklinde haberler çıktı. Böyle bir şey tabii ki yok. Bu haberi yapan arkadaşlar işi biraz abartmışlar.'' 
     
     ''SON İKİ MAÇTA OLMAYABİLİRİM'' 

     34. Avrupa Erkekler Şampiyonası Eleme Grubu maçları için milli takımın kadrosunda bulunan İbrahim, A Milli Takım'ın grupta yapacağı son iki maçta olmayabileceğini dile getirdi. 
     Türkiye'nin Bosna-Hersek ile oynayacağı maçın ardından ABD'ye gideceğini belirten milli oyuncu, açıklamasını şöyle tamamladı 
     ''Şu andaki planımız 19 Eylül Pazar günü ABD'ye gideceğim yönünde. Henüz resmi imzayı atmış değilim, ama her konuda anlaştık. Resmi imza ise orada olacak. Gider gitmez yeni takımımla birlikte idmanlara çıkmaya başlayacağım. Bu nedenle son iki milli maçımızda olmayacağım. Zaten Bosna-Hersek'i mağlup etmemiz halinde grup liderliğini garantilemiş olacağız. Son iki maçı da rahatlıkla kazanabileceğimize eminim.'' 

     
</TEXT>
</DOC>
