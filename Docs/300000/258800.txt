<DOC>
<DOCNO> 258800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo14.html </URL>
<DATE> 2004/07/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Nihat Kahveci 38 maça da final gibi çıkmalıyız... 
</HEADLINE>
<TEXT>

     İspanya'nın Real Sociedad takımında oynayan milli futbolcu Nihat Kahveci, bu sezon ligdeki 38 maça da final gibi çıkmaları gerektiğini söyledi. 
     İspanya Ligi'nin çok zor olduğunu ve yeni sezonun kolay olmayacağını bildiklerini kaydeden Nihat Kahveci, Diariaovasco Gazetesi'ne yaptığı açıklamada, ''Hedef sürekli olamaz. Biliyoruz ki geçen yıla oranla çok daha iyi oynayabiliriz. İnşallah bu sezon 10 maçı kazanmadan geçirmeyiz. Ligi, 38 final maçı gibi düşünmeliyiz'' dedi. 
     1 aydan fazla tatil yaptıktan sonra sert bir biçimde antrenmanlara başladıklarını belirten Nihat, takım olarak birbirlerine alışmaya çalıştıklarını bildirdi. 
     Yeni teknik direktör Amorrortu için, ''Tüm futbolcularla çok iyi ilişki kuruyor ve iyi antrenman yaptırıyor'' diyen Türk futbolcu, geçen sezon alınan başarısızlıkları unutup gelecek sezona kazanma isteği ve umuduyla bakmak gerektiğini söyledi. 
     Nihat, ''İlk maçtan itibaren iyi bir formda başlamak zorundayız. Bizden bunu bekliyorlar ve bu yüzden gelecekte acı çekmemek için sezon öncesinde zorluk çekerek çalışıyoruz. Henüz fiziksel olarak iyi değiliz ama futbol oynamaya başlamak benim hoşuma gidiyor çünkü İspanya Ligi'nde oynarken çok eğleniyorsunuz'' dedi. 
     Öte yandan hedefinin iyi futbol oynayıp gol atmak olarak açıklayan Nihat, kaç gol atabileceğini söylemek istemedi. 
     ''Golcüyüm ama bir Kovaçeviç ya da De Paula değilim. Onlar golcü golcü. Ben farklı özelliklere sahibim'' diyen Türk futbolcu, gol atmak dışında hedeflerinin de olduğunu ama kendisine ait olduğundan bunları söylemeyeceğini anlattı. 
     Nihat, Real Sociedad ile 2 yıllık daha sözleşmesi bulunduğunu, ne kulübün ne de kendisinin bu sözleşmeyi bozmak istemediğinin altını çizip, bu formayı giymekten memnun olduğunu kaydetti. 
     Türk futbolcu, İspanya Ligi'nde gelecek sezonun şampiyon adayları olarak, ''Real Madrid her zaman favori. Çok fazla oyuncu alıyorlar ve iyi oyuncu alıyorlar. Daha sonra Valencia var. Kendisini iyi oyuncularla güçlendirdi. Ve Barcelona. Bana göre 3 favori bunlar. Daha sonra Deportivo La Coruna peşlerinden gidecektir'' açıklamasında bulundu. 
     
</TEXT>
</DOC>
