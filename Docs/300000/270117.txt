<DOC>
<DOCNO> 270117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonspo14.html </URL>
<DATE> 2004/09/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sakaryaspor, Beşiktaş maçından puanlar hedefliyor... 
</HEADLINE>
<TEXT>

     Ligde henüz puanla tanışamayan Sakaryaspor, Beşiktaş maçından puan almak istiyor. 
     Sakaryaspor Futbol Şube Sorumlusu İsmail Yenice, AA muhabirine yaptığı açıklamada, Pazar günü kendi sahalarında yapacakları Beşiktaş maçından puan hedeflediklerini kaydetti. Ligde puansız tek takım olduklarını ve bunun futbolcular üzerinde stres oluşturmaya başladığını belirten Yenice, ''Beşiktaş maçından puan veya puanlar almalıyız. Aksi takdirde futbolcular üzerindeki baskı artar'' dedi. 
     Futbol açısından gelinen noktadan memnun olduklarını, ancak bunun sonuca yansımadığını anımsatan Yenice, şunları söyledi 
     ''Geçtiğimiz yıl da ligin ilk haftaları kötü günler yaşadık. Şimdi aynı sıkıntıları tekrar yaşıyoruz. Fakat bu uzun bir maraton, tekrar yükselişe geçeceğimize inanıyorum. Çünkü teknik heyet ve futbolculara güveniyoruz. Ayrıca takviye olarak iki futbolcu daha aldık. Diğer taraftan oynanan güzel futbola karşılık 5 puanımız olmalıydı. Olmamasının nedeni ise şanssızlık. 
     Beşiktaş maçından puan aldığımız takdirde bunun devamı gelecektir. Her iki takım da sıkıntılı günler yaşıyor. Fakat sıkıntıdan biz kurtulmak istiyoruz. Ayrıca kötü sonuç alınması durumunda herhangi bir revizyon da düşünmüyoruz.'' Sakaryaspor, Beşiktaş maçının hazırlıklarını günde tek idman yaparak sürdürüyor. 
     
</TEXT>
</DOC>
