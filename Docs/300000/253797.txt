<DOC>
<DOCNO> 253797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun31.html </URL>
<DATE> 2004/07/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Saddam için Kuveyt suç dosyası sunacak 
</HEADLINE>
<TEXT>

     Irak'ın devrik lideri Saddam Hüseyin ve yardımcılarını yargılamak için kurulan özel mahkemenin başkanı Salim Çelebi, 1990 yılında işgal emrini verdiği için devrik lider hakkında dava açacak olan Kuveyt'e gitti. 
     Çelebi, burada Irak ordusunun 7 ay süren işgali sırasında işlenen suçlarla ilgili dosyayı takip eden Kuveytli savcı Sultan Ebu Carva ile görüştü. 
     Ebu Carva, yaptığı açıklamada, ''Saddam Hüseyin, ajanları ve ordusunun komutanları, işledikleri suçlar yüzünden yargıdan kaçamayacaklar, çünkü onlar bunu hak ediyorlar. Onların Kuveyt'te işledikleri savaş suçlarıyla ilgili olarak elimizde çürütülemez somut kanıtlar var'' dedi. 
     Kuveyt, Saddam ve yardımcıları hakkında hazırladığı dosyayı Irak'taki özel mahkemeye sunmak istiyor. 
     İlk defa geçen hafta yargıç karşısına çıkan Saddam Hüseyin, Kuveyt işgalini savunmuş, bu ülkenin ''Irak bölgesi'' olduğunu söylemiş, ''Iraklı kadınları 10 dinar için hayat kadını yapan bu köpekleri nasıl savunabilirsiniz'' demişti. 
     Bu arada bir grup Kuveytli avukatın, ''Kuveyt halkını temsilen'' devrik Irak liderinin duruşmalarına katılmak için komite kurduğu, bu avukatların Kuveyt hükümeti tarafından daha önce mahkemede hazır bulunmakla görevlendirilen temsilciyle koordinasyon halinde olacağı ve Saddam ile yardımcıları hakkında 200 kadar suçlamadan oluşan bir liste hazırladığı da kaydedildi. 
     
</TEXT>
</DOC>
