<DOC>
<DOCNO> 270135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur02.html </URL>
<DATE> 2004/09/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Seri tacizciye suçüstü .. 
</HEADLINE>
<TEXT>

     Fatih KARAÇALI DHA 
ADANA'da asansörde sıkıştırdığı kız çocuklarına ölüm tehdidinde bulunup taciz ettiği ileri sürülen 28 yaşındaki Duran Elçin suçüstü yakalandı. Tecavüz ve cinsel taciz suçundan iki kez hapse giren ve 1.5 yıl önce cezaevinden çıkan Duran Elçin'in, serbest kaldıktan sonra da yaşları 6 ile 11 arasında değişen 10 kız çocuğuna cinsel tacizde bulunduğu saptandı. 
     Güzelyalı Mahallesi'nde bir apartmanın asansöründe pazar günü 9 yaşındaki S.A.'yı bıçakla tehdit ederek cinsel tacizde bulunan Elçin, apartman sakinleri ve çocuğun yakınları tarafından suçüstü yakalandı. Çocuk Şubesi ekiplerince gözaltına alınıp, soruşturma için Gasp Bürosu ekiplerine teslim edilen Elçin, Turgut Özal ve Kenan Evren bulvarlarının bulunduğu Kuzey Adana'da 1 yıl içinde 15'in üstünde çocuğa tacizde bulunduğunu itiraf etti. 
     Evli ve bir çocuklu olduğunu belirten Duran Elçin, oturduğu Sinanpaşa Mahallesi'nden bisikletle Güzelyalı Mahallesi'ne geldiğini, burada apartmanları gözleyip, yalnız başına asansöre binen kız çocuklarını "Ailene anlatırsan seni öldürürüm'' diye tehdit ettikten sonra, cinsel organını çıkartarak tacizde bulunduğunu söyledi. 
     
     Bisikletle kaçıyor 

     Kurbanlarına elle tacizde bulunduktan sonra bisikletine binerek olay yerinden uzaklaştığını anlatan Elçin, "İki kez aynı suçtan cezaevine girip çıktım. Ancak böyle davranmaktan kendimi alamıyordum. Asansöre tek başına binen kız çocuklarının arkasından ben de giriyorum. Çocuğun çıkacağı kata gelene kadar bıçağı göstererek sesini çıkartmamasını söyleyip, amacıma ulaşıyordum, sonra da asansörü geri zemin kata indirip kaçıyordum'' dedi. 
     Zanlının tacizde bulunduğu apartmanları tek tek göstermesine rağmen, toplumunun dışlamasından çekindikleri için ailelerin müracaatta bulunmadığı belirlendi. Zanlının verdiği bilgiler üzerine emniyete çağrılan 5 çocuk tacizciyi teşhis ederken, diğer mağdurlara ulaşılmaya çalışılıyor. 

     
</TEXT>
</DOC>
