<DOC>
<DOCNO> 266758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yasam/yas02.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Grip yok, panik var 
</HEADLINE>
<TEXT>


Olası bir salgında 200 binden fazla insanın grip yüzünden öleceği tahminini yapan ABD'li yetkililer, geniş çaplı bir plan hazırlıyor 

DIŞ HABERLER SERVİSİ 

ABD'de sağlık kuruluşları, dünya çapında her an patlak verebilecek olası grip salgını için önlem hazırlıyor. Hastalık Kontrol ve Engelleme Merkezi'nin planına göre, yüz binlerce kişiyi öldürebilecek salgında okullar kapatılacak, kentler arası ulaşım duracak, hatta belli bölgeler karantinaya alınacak. 
Associated Press ajansının haberine göre, ekimde açıklanması beklenen plan, geçen yıl özellikle Asya ülkelerini etkileyen kuş gribine benzer bir virüse karşı uygulanacak önlemleri kapsıyor. Her yıl yaklaşık 36 bin kişinin sıradan grip virüsleri nedeniyle öldüğü ülkede, olası bir salgında ilk etapta 207 bin kişinin öleceği tahmin ediliyor. 
Virüse karşı bir aşı geliştirilmesi için en az 6 - 8 aylık bir süreç gerekeceğini belirten uzmanlar, salgının ülke ekonomisini, hatta ulusal güvenliği bile tehdit edecek noktaya geleceğini öngörüyor. 
Ulusal Sağlık Enstitüsü, salgına yol açacak olası virüslere karşı, şimdiden aşı stoklamaya başladı. Geçtiğimiz yüzyıl içerisinde dünya üzerinde 3 büyük grip salgını yaşandı. Bunlardan en büyüğü, 1918 yılında dünya çapında 20.5 milyon insanın hayatına mal oldu. 


</TEXT>
</DOC>
