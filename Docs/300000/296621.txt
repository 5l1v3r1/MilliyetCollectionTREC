<DOC>
<DOCNO> 296621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo20.html </URL>
<DATE> 2004/12/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Nihat Özdemir Bu temposunu sürdürürse Tuncay Avrupa'da yıldız olur 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Avrupa Şampiyonlar Ligi'nde Manchester United'a 3 gol atarak herkesin dikkatini çeken Tuncay Şanlı'nın, Avrupa'nın önemli yıldızlarından biri olacağını söyledi. 
     Nihat Özdemir, A.A muhabirine yaptığı açıklamada, Tuncay'ın, Türkiye'nin son yıllarda yetiştirdiği yıldız oyunculardan biri olduğunu vurgulayarak, ''Tuncay, bu temposunu devam ettirirse Avrupa'nın önemli yıldızlarından biri olur'' dedi. 
     Genç futbolcunun hala Samandıra Tesisleri'nde kaldığına dikkati çeken Özdemir, ''Tuncay, çok mazbut bir futbolcu. Takım arkadaşlarıyla uyumu da çok iyi. Çok çalışıp, bu disiplinini bozmaz ve özel hayatına dikkat ederse, Avrupa'nın önemli oyuncuları arasına girer'' diye konuştu. 
     Avrupa'dan bazı kulüplerin Tuncay'ı transfer için izlettirmesiyle ilgili olarak Özdemir, ''Bizimle sözleşmesi var. Tuncay, Fenerbahçe'de daha güzel'' dedi. 
     
</TEXT>
</DOC>
