<DOC>
<DOCNO> 276012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur19.html </URL>
<DATE> 2004/09/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TRT'nin "Alaturka Beste Yarışması"na dava... 
</HEADLINE>
<TEXT>

     Akşehirli bir avukat, TRT'de yayınlanan Alaturka Beste Yarışması'nda ön elemeyi geçen rumuzlardan bazılarının yarışmanın şartnamesine uymadığı ve seçmelerin taraflı yapıldığı iddiasıyla yürütmenin durdurulması ve iptali istemiyle Ankara İdare Mahkemesi'ne dava açtı. 
     Bestekar avukat Şehabettin Genç, AA muhabirine yaptığı açıklamada, yarışmaya, şartname kurallara uygun olarak ''Tahse'' ve ''Gensa'' rumuzuyla iki farklı beste gönderdiğini söyledi. 
     Yarışmayı büyük bir heyecanla izlemeye başladığını belirten Genç, ön elemeyi geçen bestelerin seslendirildiği ilk programda bazı rumuzların şartnameye uymadığını fark ederek, konuyla ilgili dava açmaya karar verdiğini ifade etti. 
     Genç, şunları kaydetti 
     ''Şartnameye göre, rumuzlar 5 harften oluşmalıdır. Ancak, ilk eleme gecesinde 6 harften oluşan MELKUŞ'un ön elemeyi geçtiğini gördüm. Bunun yanı sıra ikinci ön eleme eserleri arasında 4 harfli BERK bulunmaktadır. Bu da şartlara uymuyor. Eser seçimlerinde taraflı davranıldığı açıktır.'' Ön elemelerde 6 ve 4 harfli rumuzların kabul edilmesi nedeniyle kendisinde yarışmayla ilgili şüphe oluştuğunu kaydeden Genç, ''Bu düşüncelerim nedeniyle Ankara İdare Mahkemesi'ne yarışma hakkında yürütmenin durdurulması ve hukuka aykırı işlemin iptali istemiyle dava açtım. Konuyu Devlet Denetleme Kurulu'na da şikayet ettim. Davamın yakından takipçisi olacağım'' dedi. 
     
</TEXT>
</DOC>
