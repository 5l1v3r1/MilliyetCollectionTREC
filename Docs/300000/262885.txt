<DOC>
<DOCNO> 262885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur29.html </URL>
<DATE> 2004/08/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dehşet saatleri Kapkaççı, bebek rehin aldı 
</HEADLINE>
<TEXT>

     Mehmet OKUR - SİLİFKE Mersin DHA 
MERSİN'in Silifke İlçesi'nde bir kadının boynundaki altın kolyeyi çalmaya kalkışırken polisin peşine düştüğü 20 yaşındaki Kemal Sefa, yakalanmamak için 7 aylık bir bebeği rehin aldı. Beşikte uyurken kapıp kaçmaya devam ettiği bebeğin boğazına bıçak dayayan kapkaççı, polise yakalanmaktan kurtulamadı. 15 dakika sonra bebeğine sağ salim kavuşan 34 yaşındaki anne Emine Tel, ecel terleri döktü. 
     Atik Mahallesi Göksu Irmağı kenarındaki Yusuf Demir Parkı'nda yürüyen 24 yaşındaki Saadet Dön'ün boğazındaki altın kolyeyi çalmaya çalışan kapkaççı kadının çığlıkları üzerine paniğe kapıldı. 
     Altın kolyeyi alamadan kaçmaya başlayan kapkaççıyı fark eden vatandaşlar bölgede devriye gezen motorize polis ekibinden yardım istedi. Polisin kovaladığı kapkaççı, yakalanacağını anlayınca Saray Mahallesi Fevzi Çakmak Caddesi'ndeki bir apartmanın zemin katındaki evin balkonunda beşiğinde uyuyan minik Emir Can Tel'i kucaklayarak rehin aldı. 
     Apartmanın yanındaki bir bahçede kıstırılan Kemal Sefa, rehin aldığı bebeğin boğazına bıçak dayayarak, polisleri "Yaklaşmayın yoksa çocuğun boğazını keserim'' diye tehdit etti. 
     İkna edilmeye çalışılan zanlı, yaklaşık 15 dakika sonra bir anlık dalgınlığından yararlanan bir polis tarafından bebeğe hiçbir zarar vermeden etkisiz hale getirilerek yakalandı. Kapkaççı'nın kucağındaki bebek, endişeyle bekleyen annesi Emine Tel'e verildi. 
     
     'BİR ASIR GİBİ GELDİ' 
     Bebeği balkonda beşikte uyurken, kendisinin mutfakta bulaşık yıkadığını belirten Emine Tel, kapkaççı yakalanıp, bebeği kurtarılıncaya kadar büyük korku yaşadı. 15 dakikanın kendisine çok uzun geldiğini söyleyen Tel şunları söyledi 
     "Herşey bir anda gelişti. Mutfakta bulaşık yıkıyordum. Oğlum da balkonda uyuyordu. Bir yandan iş yaparken, bir yandan da onu kontrol ediyordum. Birden bağrışmalar duydum. Her şey çok kısa sürede gelişti. Dışarı çıktım. Bir adamın elinde bıçak vardı, bebeğimi almış, bıçağı da onun boğazına dayamıştı. Şoke oldum. Dünyam yıkıldı sandım. Polisler ikna etmeye çalışıyordu, ama o bırakacak gibi değildi. 15 dakika sonra onu yakalayıp, bebeğimi kurtardılar. Şükürler olsun ki, bebeğime bir zarar gelmeden kavuştum. 15 dakika bana bir asır gibi geldi, geçmek bilmedi.'' 
     
     KOLYESİ DE KENDİ DE KURTULDU 
     Kolyesi alınmak istenen Saadet Dön de parkta yürürken arkadan yaklaşan zanlının boğazındaki altın kolyeyi almaya kalktığını anlatarak, "Bu sırada yere düştüm. Kolyemin yarısı boynumda kaldı, yarısı da düştü. Kapkaççı kolyemi alamadan kaçmaya başladı. O sırada motorlu polisler dolaşıyordu. Vatandaşlar söyleyince yakaladılar'' diye konuştu. 
     Kapkaç zanlısı Sefa, sorgulamasından sonra çıkarıldığı mahkemece "Kapkaç ve hürriyeti tahdit" suçlarından tutuklanıp, Silifke Kapalı Cezaevi'ne gönderildi. 
     
</TEXT>
</DOC>
