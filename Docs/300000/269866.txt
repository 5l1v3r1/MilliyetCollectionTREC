<DOC>
<DOCNO> 269866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonyas07.html </URL>
<DATE> 2004/09/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Petek'in burnu, Hande'nin dudağı... 
</HEADLINE>
<TEXT>

     Akdeniz Üniversitesi Tıp Fakültesi Plastik ve Rekonstrüktif Cerrahi Anabilim Dalı Öğretim Üyesi Yrd. Doç. Dr. Koray Coşkunfırat, estetik ameliyat için başvuran genç kızlardan bazılarının burunlarını Petek Dinçöz'e, dudaklarını da Hande Ataizi'ne benzetmek için sanatçılara ait fotoğraflarla kendilerine başvurduklarını söyledi. 
     Yrd. Doç. Dr. Koray Coşkunfırat, AA muhabirine yaptığı açıklamada, estetik ameliyat yaptırmak için kendilerine gelen hastalardan bazılarının yanlarında Petek Dinçöz ve Hande Ataizi'nin fotoğraflarını getirdiğini belirterek, ''Genç kızlar ellerinde fotoğraflarla bize gelip, burunlarını Petek Dinçöz'e, dudaklarını Hande Ataizi'ne benzetmek istiyorlar'' dedi. 
     Herkesin yüzüne giden burun ve dudağın farklı olduğuna dikkati çeken Coşkunfırat, bu nedenle kendilerine başvuran hastalara, fotoğraftakine benzeyen bir burun ve dudağın yapılıp yapılmayacağını anlatmaya ve ikna etmeye çalıştıklarını söyledi. 
     
     "ESTETİK SUİİSTİMALE AÇIK'' 

     Tıbbi müdahalelerde hastaların her isteğinin yapılmasının söz konusu olmadığına değinen Yrd. Doç. Dr. Coşkunfırat, estetik konusunun suiistimale açık olduğunu vurguladı. Coşkunfırat, özellikle büyük şehirlerde estetik konusunun yetkin olmayan kişilerce yapılabildiğine dikkati çekerek, ''Bu operasyonlar onarılması mümkün olmayan sonuçlar ortaya çıkarabiliyor. Bu yerlerde cerrahların hiç uygulamadığı bazı yöntemler uygulanıyor ve bunlar çok zararlı'' diye konuştu. 
     Koray Coşkunfırat, son yıllarda estetik ameliyat yaptırmak isteyen erkek sayısında da artış olduğunu belirtti. Erkeklerin daha çok burun, kaş kaldırma ve kırışık düzelttirme gibi operasyonlara girdiğini belirterek, ''Erkekler artık daha iyi görünmeyi önemsiyorlar'' dedi. 
     
</TEXT>
</DOC>
