<DOC>
<DOCNO> 287839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur25.html </URL>
<DATE> 2004/11/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TCDD Kazanın aşırı hız nedeniyle oluştuğu kanıtlandı 
</HEADLINE>
<TEXT>

     TCDD Genel Müdürlüğü, Pamukova'daki 22 Temmuz 2004 tarihinde meydana gelen tren kazasının ''aşırı hız'' nedeniyle oluştuğunun Bağımsız Bilim Kurulu'nca hazırlanan raporla kanıtlandığını bildirdi. TCDD, rapordaki seyir süresi ve levhaların görülemediği tespitlerini ise eleştirdi. 
     TCDD Genel Müdürlüğü'nden yapılan yazılı açıklamada, Bakanlar Kurulu kararıyla oluşturulan Bağımsız Bilim Kurulu'nun hazırladığı raporun dün kamuoyuna açıklandığı, kazanın, ''makinistlerin 80 kilometre hızla girmesi gereken virajı 132 kilometre ile dönmeye çalışmalarından kaynaklandığı'' ifadesine yer verildiği anımsatıldı. 
     Kurulun, basit el hesaplamaları yerine tüm bulguları bilgisayar düzeni içinde simülasyondan geçirerek bu sonuca ulaştığı vurgulanan açıklamada, şöyle devam edildi 
     ''Bu raporla bir kez daha kanıtlanmıştır ki, TCDD'nin 6 ay boyunca 682 teknik elemanın 5100 imzasıyla oluşturulan trenleri normal hızına kavuşturma gayretleri doğru bir projedir ve bu nedenle de Bağımsız Bilim Kurulu tarafından devam edilmesi önerilmiştir. 
     Kazanın meydana geldiği yerde lokomotif, vagon ve raylar üzerinde yapılan incelemeler sonucu toplanan bulgular bilimsel yöntemlerle irdelendiğinde, söz konusu kazanın aşırı hız nedeniyle oluştuğu kanıtlanmıştır. 
     Makinistlerimiz dünya standartlarında eğitim alarak yetişmektedir. Diğer bütün hatlarda olduğu gibi Ankara-İstanbul hattında görev yapan makinistler de, görev yaptıkları güzergahı iyi tanımaktadır. Dünya demiryollarında trenlerde tek makinist bulundurulurken, trenlerimizde iki makinist görev yapmaktadır. Ayrıca, bu hatta tehir ettiği gerekçesiyle hiçbir makiniste ceza verilmiş değildir.'' 
     
     RAPORA ELEŞTİRİLER 
     Raporda Ankara-İstanbul güzergahının 5 saat 15 dakikalık sürede gerçekleşmesinin mümkün olmadığı, ancak 6 saatte tamamlanabileceği bilgisine yer verildiği hatırlatılan açıklamada, ''Oysa ki, TCDD'de bulunan bilgisayarlı simülasyon testinden çıkan sonuçlara göre, Ankara-İstanbul hattında söz konusu trenlerin seyir sürelerinin 5 saat 15 dakika olduğu görülmekte ve bu süre standartlar dahilinde bulunmaktadır. Defalarca deneme seferinden sonra, 166 tarifeli sefer yapılmış ve hiçbir sorunla karşılaşılmamıştır'' denildi. 
     Rapordaki, yol boyunca her kilometrede dikilmiş olan levhaların çoğunun görülemediği, görülenlerin ise okunmadığı, bunun kazanın oluşumunda etkili olabileceği yönündeki bulgular ise ''eksik bir değerlendirme'' olarak nitelendirilirken, levhaların görülmediği veya okunamadığı şeklinde bugüne kadar makinistler tarafından hiçbir bildirimde bulunulmadığı belirtildi. Ayrıca, levhaların hızla herhangi bir ilgisinin bulunmadığı, makinistlerin de güzergahı çok iyi bildikleri vurgulandı. 
     Açıklamanın sonunda Pamukova ve Tavşancıl'da meydana gelen kazaların, modernizasyon çalışmalarının başlangıcına rastlamış olmasının ülke adına büyük bir talihsizlik olduğu ancak modern tren işletmeciliği için kararlı tutumun sürdürüleceği kaydedildi. Açıklamada, ''Bağımsız Bilim Kurulu'nun belirttiği gibi, güvenliğe dönük detaylı tüm teknik ve işletme tedbirlerini alarak, trenlerimizi hızlandırma çalışmalarına aynı kararlılıkla devam edilecektir'' denildi. 
     
</TEXT>
</DOC>
