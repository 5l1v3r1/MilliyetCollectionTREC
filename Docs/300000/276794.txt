<DOC>
<DOCNO> 276794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo12.html </URL>
<DATE> 2004/10/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gürsoy Hagi bizim evladımız, bize çok şeyler kazandırdı... 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, teknik direktör Gheorghe Hagi'yi göndermek için takımın başına getirmediklerini vurgulayarak, ''Hagi bizim evladımız, bize çok şeyler kazandırdı'' dedi. 
     Umre ziyareti için Suudi Arabistan'a hareketinden önce Atatürk Havalimanı'nda basın mensuplarının sorularını yanıtlayan Gürsoy, şöyle konuştu 
     ''Bir zamanlar takımın başına Alman Sigi Held'i getirdiğimizde de spor yazarları Held'in 4 maç sonra gideceğini yazmışlardı. Ben de o dönemde 'Ben sağ olduğum sürece Held gitmez' demiştim. Basın mensupları teknik direktörün gidip gitmeyeceğine karar veremez. Hagi'yi göndermek için takımın başına getirmedik. Ama dünya kimseye kalmıyor. Elbette Hagi de bir gün takımdan ayrılacak. Hagi bize çok şey kazandırdı'' diye konuştu. 
     Ergun Gürsoy, takımın başında bulunan bir teknik direktörün gönderilmesinin zamanını hesaplamanın hoş olmadığını vurgulayarak, ''Her teknik adamın bir başlangıç yeri var. Kimse annesinin karnından teknik direktör olarak doğmuyor'' dedi. 
     Bu arada Ergun Gürsoy, Beylerbeyi Kulübü Başkanı Muzaffer Oflaz ve eski teknik direktörlerden Fethi Demircan ile birlikte Umre ziyareti için Suudi Arabistan'a gitti. 
     
</TEXT>
</DOC>
