<DOC>
<DOCNO> 288092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo09.html </URL>
<DATE> 2004/11/11/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Real Madrid, Robinho ile anlaşıyor... 
</HEADLINE>
<TEXT>

     İspanya Birinci Futbol Ligi takımlarından Real Madrid, 20 yaşındaki Brezilyalı golcü futbolcu Robinho'yu transfer etmek için kolları sıvadı. 
     Robinho'nun menajeri Juan Figger, konuyla ilgili olarak, ''Madrid ile birçok konuda anlaştık, ancak bazı küçük ayrıntıları görüşmeye devam ediyoruz'' dedi. 
     Futbolcunun diğer menajeri Wagner Ribeiro ise Robinho'nun Madrid'e transferi hakkında, ''Real Madrid'de oynamak Robinho'nun hayaliydi. Madrid'de oynamayı kim istemez ki. Robinho, gerçekten Real Madrid'de oynayacak kadar iyi'' yorumunu yaptı. 
     Brezilya Birinci Futbol Ligi takımlarından Santos'ta forma giyen Robinho, oynadığı 40 maçta 21 gol atarak gol krallığı yarışında önde gidiyor. 
     Bu arada, Robinho'nun Madrid'e yaklaşık 23 milyon dolar karşılığında transfer olacağı konuşuluyor. 
     Öte yandan, Robinho'nun annesi Marina Lima de Souza'nın, sahil kasabası Praia Grande'den silahlı kişilerce kaçırıldığı bildirildi. 
     Robinho'nun akrabaları, genç golcünün annesini kaçıranların mutlaka fidye isteyeceklerini ifade ederken, şu ana kadar aileyle fidyeciler arasında herhangi bir telefon bağlantısının olmadığı belirtildi. 
     
</TEXT>
</DOC>
