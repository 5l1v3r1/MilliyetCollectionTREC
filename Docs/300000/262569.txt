<DOC>
<DOCNO> 262569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonyas12.html </URL>
<DATE> 2004/08/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tom Cruise'dan Nicole Kidman'a hayır... 
</HEADLINE>
<TEXT>

     Son dönemde ''eş aradığını'' hemen her fırsatta ilan eden ünlü aktör Tom Cruise'un gönlünde yatan ''aslanın'' eski eşi Nicole Kidman olmadığı ortaya çıktı. Cruise, Kidman ile yeniden barıştığı yönündeki haberleri yalanlayarak çocukları bulunduğu için dost kaldıklarını açıkladı. 
     Internetteki ''netscape'' ve ''imdb'' sitelerinin haberlerine göre, bir televizyon kanalında yayınlanan Diane Sawyer'ın ''Primetime'' adlı programına katılan Cruise, zihinlerdeki soru işaretlerine açıklık getirdi. 
     Herkesin hala Kidman ile kendisini ''mükemmel bir çift'' olarak gördüğünü dile getiren Tom Cruise, ancak yollarını ayırdıklarını ve bundan sonra sadece arkadaş olarak kalacaklarını söyledi. 
     
     ''BİR GÜN YİNE EVLENECEĞİM'' 

     Tekrar çift olmalarının ''herkesi mutlu edeceğini'', ancak bunun söz konusu olmadığını vurgulayan Cruise, ''Biz iyi arkadaşız. Çocuklarımız var ve onları birlikte büyütmek durumundayız. Benim çok değer verdiğim bir insan. Ama beraber değiliz'' dedi. 
     Bununla beraber hala kafasında evlenme düşüncesinin bulunduğunu ifade eden ünlü aktör, ''Ben bir gün yine evleneceğim. Çünkü evlilik bağı içinde bulunmayı seviyorum'' diyerek eş adaylarına yeşil ışık yaktı. 
     Tom Cruise, 1987 yılında oyuncu Mimi Rogers ile evlenmiş ve 1990'da boşanmıştı. Aynı yıl Nicole Kidman ile hayatını birleştiren Cruise, 11 yıllık evliliğin ardından güzel yıldızla da yollarını ayırmıştı. Kidman ile Cruise'un Isabella 12 ve Connor 9 adlı iki evlatlık çocukları bulunuyor. 
     Ünlü aktör Tom Cruise, son olarak Ocak ayında İspanyol oyuncu Penelope Cruz ile 3 yıllık beraberliğini noktalamış, çift ayrılık haberini Mart ayında kamuoyuna açıklamıştı. 
     Hollywood'un en çok kazanan oyuncusu unvanını halen elinde bulunduran Tom Cruise'un son filmi ''Collateral'', ABD sinemalarında gösterime girdi. 
     
</TEXT>
</DOC>
