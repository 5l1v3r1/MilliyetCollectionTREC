<DOC>
<DOCNO> 291791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo27.html </URL>
<DATE> 2004/11/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Del Bosque Sadece Beşiktaş'ı değil, Türk futbolunu temsil ediyoruz 
</HEADLINE>
<TEXT>

     Beşiktaş Teknik Direktörü Vicente Del Bosque, UEFA Kupası'nda sadece Beşiktaş'ı değil, Türk futbolunu temsil ettiklerini söyledi. 
     Bükreş'te kaldıkları Crowne Plaza Oteli'nde düzenlediği basın toplantısında, Steaua Bükreş karşısında ellerinden geleni yapacaklarını belirten Del Bosque, Steaua Bükreş'i çok iyi tanıdıklarını ve neler yapabileceğini bildiklerini kaydetti. 
     Romanya futbolunun, her zaman iyi bir pozisyon aldığını vurgulayan teknik adam, şunları söyledi 
     ''Milli takım seviyesinde de iyiler. Takım olarak da iyi yerlere geliyorlar. Yarın dikkatli olmalıyız. UEFA maçları, kulüpler için önemli. Bu heyecanı yaşamak için sakatlar dışındaki tüm kadroyu Bükreş'e getirdim. 
     Biz sadece Beşiktaş'ı değil, Türk futbolunu temsil ediyoruz. En iyi şekilde futbolumuzu, tarzımızı temsil etmeye çalışıyoruz. Normalde 2 maçı kazanırsanız bir üst tura çıkmanız gerekir. Ama her şeye rağmen yarınki maçı final gibi oynayacağız ve geride kalan 2 maçımızı düşünmeyeceğiz.'' Del Bosque, 3 günde bir maç yaptıklarını, bu nedenle yarınki kadroda değişiklik yapabileceğini ifade etti. 
     
     RUMEN GAZETECİLERDEN BÜYÜK İLGİ 

     Del Bosque'nin basın toplantısına Rumen gazeteciler de büyük ilgi gösterdi. 
     Rumen gazetecilerin B grubundan hangi takımların bir üst tura çıkma şansı olduğunu sormaları üzerine Del Bosque, ''Steaua Bükreş ile Beşiktaş'ın birlikte çıkmasını isterim'' dedi. 
     İspanyol çalıştırıcı, Rumen futbolcu Daniel Pancu ile ilgili bir soruya ise ''Pancu bizim için çok önemli bir oyuncu. Sakatlığı vardı, geçti. Oynatıp oynatmayacağımı yarın görürsünüz'' şeklinde yanıt verdi. 
     Rumen bir gazetecinin, ''Real Madrid futbolcularına Galactica oyuncuları deniyor. Pancu da bunların arasına girebilir mi '' sorusuna ise siyah-beyazlı teknik adam, ''Şimdi burada Steaua Bükreş-Beşiktaş maçını konuşuyoruz'' diye cevap verirken, Pancu'nun daha önce Rumen basınına verdiği ''3-0 kazanırız'' demecinin hatırlatılması üzerine de, ''Steaua Bükreş güçlü bir rakip'' demekle yetindi. 
     
</TEXT>
</DOC>
