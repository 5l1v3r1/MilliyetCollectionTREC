<DOC>
<DOCNO> 265361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/ekonomi/eko05.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarımda 2 katrilyonluk afet 
</HEADLINE>
<TEXT>


TZOB Başkanı Bayraktar, tarımdaki 2 katrilyonluk doğal afet zararına rağmen üreticiye 20 trilyon ödeme yapıldığını belirterek, 'Bu cansuyu bile olmaz' dedi 

ANKARA Milliyet 

Türkiye Ziraat Odaları Birliği TZOB Başkanı Şemsi Bayraktar, bu yıl yaşanan sel, don ve kuraklık gibi doğal afetlerden kaynaklanan tarımsal zararın 2 katrilyon liraya ulaştığını bildirdi. TZOB, Türkiye'de 2004'teki doğal afetlerin ülke ekonomisine ve çiftçiye verdiği zarara ilişkin hasar tespit raporu yayınladı. 
Bayraktar, raporla ilgili yaptığı açıklamada, mart ayı başından itibaren 24 ilde meydana gelen aşırı yağış, rüzgar ve sel gibi afetlerin tarım arazilerinin önemli oranda zarar görmesine neden olduğunu belirtti. Sel felaketinin Türk çiftçisine bilançosunun 68 trilyon lira olduğunu bildiren Bayraktar, don olayının da Türkiye'nin birçok yöresinde bağ ve zeytinlikleri etkilediğini kaydetti. Bayraktar, bu yıl nisanda yaşanan don olayının çiftçiye zararının yaklaşık 1.5 katrilyon lira olduğunu vurguladı. 
Bayraktar, Çukurova ve Güneydoğu bölgelerinde kuraklıktan dolayı hububatta meydana gelen zararın yüzde 25 - 60 olduğunu, Adana ve Hatay'da selden dolayı zarar gören pamuk ve buğday ekili alanların ise yüzde 20 - 100 arasında zararla karşı karşıya kaldığını bildirdi. Bu zararların rakamsal boyutlarının hesaplanamadığına dikkat çeken Bayraktar, temmuz ve ağustos aylarında dolu nedeniyle oluşan zararın ise 59 trilyon lirayı bulduğunu kaydetti. 

'Sigorta kanunu çıkmalı' 
Çiftçinin her yıl bu sorunlarla karşılaştığını ifade eden Bayraktar, şunları söyledi 
"Tarım Ürün Sigorta Kanunu geleceğe yönelik ihtiyaçları karşılamak üzere bir an önce çıkarılmalı, mevcut zararın telafisi için yetkililerin açıkladığı 20 trilyonluk kaynak artırılmalı, bu cansuyu bile değil. Çiftçi borçları faizsiz ertelenmeli. Ayrıca Doğrudan Gelir Desteği'nin ikinci taksitlerinden bu yörelerde ödenemeyenler acil ödenmeli." 


</TEXT>
</DOC>
