<DOC>
<DOCNO> 274912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas11.html </URL>
<DATE> 2004/09/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
"En İyi On Türk Filmi" Avrupa'yı geziyor... 
</HEADLINE>
<TEXT>

     Ankara Sinema Derneği tarafından yapılan anketle belirlenen ''En İyi On Türk Filmi'', Avrupa'daki festivallerde gösterilmeye başlandı. 
     Derneğin anketi sonucunda, Şerif Gören'in ''Yol'', Metin Erksan'ın ''Susuz Yaz'', Atıf Yılmaz'ın ''Selvi Boylum, Al Yazmalım'', Zeki Ökten'in ''Sürü'', Ömer Kavur'un ''Anayurt Oteli'', Lütfi Akad'ın ''Gelin'', Yılmaz Güney'in ''Umut'', Yavuz Turgul'un ''Muhsin Bey'', Nuri Bilge Ceylan'ın ''Uzak'' ve Zeki Demirkubuz'un ''Masumiyet'' adlı filmleri, ''En İyi On Türk Filmi'' seçildi. 
     Bu filmlerin Kültür ve Turizm Bakanlığı, Fono Film ve Kodak'ın katkılarıyla yeni kopyaları bastırıldı ve İngilizce altyazıları yenilendi. 
     Filmler, ilk olarak Karlovy Vary Festivali'nde, daha sonra Hollanda'da düzenlenen Film by the Sea adlı festivalde görücüye çıktı. Bu kapsamda ''Anayurt Oteli'' adlı filmi de gösterilen yönetmen Ömer Kavur Hollanda'ya davet edildi. 
     Hamburg'da 23-30 Eylül tarihleri arasında düzenlenen Hamburg Film Festivali'nde de ''Türk Sinema Tarihinin 38 Yılının En İyileri'' altbaşlığı altında ''Gelin'', ''Umut'', ''Selvi Boylum, Al Yazmalım'', ''Muhsin Bey'', ''Masumiyet'' ve ''Uzak'' filmleri gösterildi. 
     Filmlerin Aralık'ta düzenlenecek Kahire Uluslararası Film Festivali'nde gösterilmesi için de festival yöneticileri ile Ankara Sinema Derneği arasında görüşmelere başlandı. 
     
</TEXT>
</DOC>
