<DOC>
<DOCNO> 255668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonsiy10.html </URL>
<DATE> 2004/07/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bakan Şahin Cumhurbaşkanı hata yapamaz mı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Cumhurbaşkanı Ahmet Necdet Sezer'in İl Özel İdareleri Yasası ile ilgili geri gönderme gerekçesinin önemli bir kısmına katılmadığını bildirerek, ''Bir defa hem o yasa okunmamış, hem temel yasa okunmamış'' dedi. 
     TBMM Genel Kurulu'nda, daha önce 49 maddesi kabul edilen ancak müzakerelerine 28 Şubat'ta ara verilen Kamu Yönetiminin İlkeleri ve Yeniden Yapılandırılması Hakkındaki Kanun Tasarısı'nın görüşmelerine yeniden başlandı. 
     Tasarının, bazı kamu kuruluşlarının taşra teşkilatlarının il özel idarelerine devrini öngören geçici birinci maddenin görüşmelerinde söz alan CHP Grup Başkanvekili Haluk Koç, iktidar partisini eleştirerek, ''Lütfen kendinize aynada bir bakın biz ne yapıyoruz diye. Dün vergi kanununu görüşüyorduk, kendi aranızda anlaşamadınız şimdi yarım bırakıldı. Lütfen özeleştiri yapın'' dedi. 
     Madde üzerindeki soruları yanıtlayan Devlet Bakanı ve Başbakan Yardımcısı Mehmet Ali Şahin, Cumhurbaşkanı Ahmet Necdet Sezer'in İl Özel İdareleri Yasası ile ilgili geri gönderme gerekçesini okuduğunu belirterek, Cumhurbaşkanı'nın gerekçesinde ortaya koyduğu görüşlerin ''mutlak doğru'' olduğu anlamına gelmeyeceğini kaydetti. 
     TBMM'nin iradesiyle yasayı tekrar görüşeceğini kaydeden Şahin, şunları söyledi 
     ''Meclis, katılır veya katılmaz ama görevini en iyi şeklide yapar. Geri gönderme tezkeresindeki Sayın Cumhurbaşkanımızın gerekçelerinin önemli bir kısmına katılmadığımı ifade etmek istiyorum. Diyorlar ki Milli Eğitim Bakanlığı'nın görevleri taşra teşkilatına devrediliyor ve böylece Türkiye'de üniter yapıyı olumsuz etkiliyor... Yok böyle bir şey. Bir defa hem o yasa okunmamış hem temel yasa okunmamış. Biz, Milli Eğitim Bakanlığı'nın tüm yetkilerini merkezde tutuyoruz. Okunmamış... Sadece şu anki İl Özel İdaresi Yasasında il özel idarelerine verilmiş olan okul yapma görevi, mevcut kanunda da var. Eğer okul yapmış olmayı ülkenin üniter yapısını bozacak diye değerlendiriyorsunuz tamam... 
     Diğer gerekçelerden birisi de şu Neden il genel meclisleri başkanını seçilmişlerden seçiyor Vali olmaya devam etsin... Buna öncelikle CHP'li arkadaşların karşı çıkması lazım. İşte önümde 'Yerel Yönetim 2000'. Siz diyorsunuz ki il meclislerini valinin vesayetinden kurtaracağız... 
     Benim bildiğim bir partiyi, kendi programı, halka vaadettiği projeleri bağlar. Sayın Cumhurbaşkanı'nın geri gönderme gerekçelerinin bir siyasi partiyi bağlamaması lazım.'' 
     
     ''OKUMADAN İMZA ATAN MAKAM DEĞİL'' 

     Şahin, sözlerine CHP milletvekilleri tepki gösterirken TBMM Başkanvekili Yılmaz Ateş, ''Sanırım bir yanlış ifade oldu. Cumhurbaşkanlığı gerekçeleri okumadan imza atan bir makam değildir'' dedi. 
     Bakan Şahin, bunun üzerine şöyle konuştu 
     ''Kastettiğim şudur İl Özel İdareleri Yasasıyla ilgili değerlendirmeyi yaparken, kamu yönetiminin yeniden yapılandırılmasıyla ilgili tasarıda Milli Eğitim Bakanlığı taşra teşkilatının yerel yönetimlere devredilmeyeceğinin incelenmiş, görülmüş olması gerekirdi. Bunu kastettim. Böyle bir şey yapmıyoruz, bunu ifade ediyorum.'' CHP milletvekillerinin tepkilerini sürdürmesi üzerine, Bakan Şahin, ''İnsanlar hata yapamaz mı Cumhurbaşkanları hata yapamaz mı layüsel midir mesul olmaz, sorulmaz '' dedi 
     
     SHÇEK 

     Daha sonra geçici 1. madde üzerinde AK Parti milletvekillerinin verdiği ve Sosyal Hizmetler ve Çocuk Esirgeme Kurumu'nun taşra teşkilatı ile çocuk ve gençlik merkezi, bakım evleri ve kadın sığınma evlerinin İl özel idarelerine ve belediyelere devrini öngören önergesi kabul edildi. 
     Maddenin kabulünden sonra TBMM Başkanvekili Yılmaz Ateş, birleşime saat 14.00'a kadar ara verdi. 

     
</TEXT>
</DOC>
