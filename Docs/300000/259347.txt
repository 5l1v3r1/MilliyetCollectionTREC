<DOC>
<DOCNO> 259347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo19.html </URL>
<DATE> 2004/07/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ankaragücü, Mısırlı Mohamed Gouda ile anlaştı 
</HEADLINE>
<TEXT>

     Yeni sezon hazırlıklarını ara vermeden sürdüren Ankaragücü, Mısırlı futbolcu Mohamed Gouda ile sözleşme imzaladı. 
     Cemal Aydın Spor Kompleksi'nde düzenlenen imza töreninde bir konuşma yapan kulüp başkanı Cemal Aydın, bu yıl az transfer yapıyor gibi gözüktüklerini belirterek, ''Hocamızın istediği oyuncuları alıyoruz. Teknik ekip, bu yıl kadroyu 24-25 kişi olarak belirledi. Yapacağımız çalışmalar sonuda da gidecekler ve kalacaklar belli olacak'' dedi. 
     Aydın, Mohamed Gouda'nın transferinin biraz sıkıntılı olduğunu ifade ederek, şöyle konuştu 
     ''Türkiye'de onu olmak isteyenler belki bize tepki gösterebilir. Ama oyuncunun tercihi Ankaragücü'dür. Bunda alınacak birşey yok. 
     Kendisi 1 haftadır takımla birlikte çalışıyordu. Hocamız da kendisinin takıma çok yararlı bir oyuncu olduğunu ve kesinlikle alınması gerektiğini söyledi.'' Mohamed Gouda'nın sözleşmesiyle de ilgili bilgi veren Aydın, ''Eğer Mohamed Gouda, Mısır'a dönerse eski takımına gitme zorunluluğu var. Ama başka bir takıma giderse paranın yüzde 75'i bize, yüzde 25'i de El Ahly Kulübü'ne ait. Ancak kendi takımına gitse bile bonservis alacağız'' diye konuştu. 
     Mısırlı futbolcunun çok kaliteli bir oyuncu olduğunu, Türkiye liglerinde de ses getireceğini vurgulayan Aydın, ''Ankaragücü'nde transfer devam ediyor. TSYD Turnuvası'ndan sonra hocamızla, gidecek ve kalacak futbolcuları belirleyeceğiz. 1 yabancı oyuncu daha almayı düşünüyoruz'' dedi. 
     
     YABANCI OYUNCU SAYISI 

     Son günlerde yabancı oyuncu sayısının çok gündemde olduğunu belirten Aydın, ''Biz daha önce görüşümüzü açıklamıştık. Bize göre yabancı oyuncu transferi sınırsız olmalı'' dedi. 
     Geçen sene Külüpler Birliği'nde 6 yabancı oyuncu kararının aldıklarını ifade eden Aydın, ''O zaman da Ankaragücü'nün görüşü sınırsızdan yanaydı. Ama çoğunluğa uymak zorunda kalmıştık. Biz, 'herkes ayağını yorganına göre uzatsın' diyoruz. Eğer AB'ye girmek istiyorsak, herkes istediği kadar yabancı oyuncu alabilmeli. Yine de Külüpler Birliği'nden çıkacak sonuca uyarız'' diye konuştu. 
     
</TEXT>
</DOC>
