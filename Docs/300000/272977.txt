<DOC>
<DOCNO> 272977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur27.html </URL>
<DATE> 2004/09/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kamu-Sen'den balonlu eylem... 
</HEADLINE>
<TEXT>

     Kayseri'de Türkiye Kamu-Sen'e üye memurlar, balonlarla yaptıkları eylemde, maaşlarının artırılmasını istediler. 
     Cumhuriyet Meydanı'ndaki Mimar Sinan Parkı önünde toplanan memurlar adına konuşan Kamu-Sen Kayseri Temsilcisi Muammer Öner, yaptığı açıklamada, kamu çalışanlarının açlık ve sefaletten kurtulamadığını belirterek, şunları söyledi 
     ''Bugünkü hükümet birçok vaatlerle gelmiştir ama kamu çalışanlarına verilen sözler tutulmamıştır. Verilen sözlerin, yapılan vaatlerin tutulmasını istiyoruz. 'Hükümet vaatleri' yazılı balonları, toplusözleşmeler mutlu sonla noktalandığında, büyük bir keyifle havaya bırakacağız. Hükümet taleplerimize kulak tıkarsa, o zaman balonları patlatacağız. Demokratik her türlü tepkiyi göstereceğiz.'' Üzerinde ''Türkiye sevdamız, ekmek için kavgamız'', ''Adil bölüşüm, Sosyal Adalet, Hakçı paylaşım'', ''Yüzdelik artış değil, ücret adaleti istiyoruz'' yazılı balon ve pankartlarla bir süre slogan atan memurlar, daha sonra dağıldı. 
     
</TEXT>
</DOC>
