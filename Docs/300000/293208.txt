<DOC>
<DOCNO> 293208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas03.html </URL>
<DATE> 2004/11/29/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
21. yüzyılın Mozart'ı doğuyor, 12 yaşında 5 senfoni besteledi 
</HEADLINE>
<TEXT>

     ABD'de 21. yüzyılın Mozart'ı doğuyor. 
     New York'taki ünlü Julliard School'da eğitim gören ve henüz 12 yaşında olmasına rağmen 5 senfoni besteleyen Jay Greenberg'in son 200 yılın en büyük müzik yeteneği ve bestecisi olduğu ileri sürülüyor. 
     Greenberg'in pek çok eserinin şimdiden ABD'nin önde gelen orkestraları tarafından seslendirildiği belirtilirken, sadece birkaç saat içinde bestelediği ''The Storm - Fırtına'' isimli eserinin Connecticut'ta New Haven Symphony orkestrası tarafından seslendirildiği ifade ediliyor. 
     CBS News televizyonuna konuşan, besteci Sam Zyman, müzik teorisi hakkında ders verdiği Greenberg'i beste yapma konusunda tarihte rastlanılan en harika yeteneklerden biri olarak nitelerken, Mozart, Mendelssohn ve Saint-Sans ile mukayese ediyor. 
     Greenberg'in, herkesin gözü önünde 25 dakika gibi kısa bir süre içinde bir piyano sonatı besteleyebileceğini ve bu sonatın bir şaheser niteliğinde olacağını söyleyen Zyman, onun hakkındaki görüşlerinin subjektif bir değerlendirme olmayıp somut bir gerçek olduğunu ifade ediyor. 
     CBS'e konuşan Greenberg ise nasıl olduğunu bilmediği bir şekilde müziğin adeta yazılı olarak beynine geldiğini ve kafasında bu müziğin bir orkestra gibi çalındığını ifade ediyor. Yaşıtlarının ınternetten müzik indirdiği bir dönemde kafasındaki müziği gerçek hayata taşıyan Greenberg'in, çok hızlı beste yapmasından dolayı, bilgisayarının zaman zaman çöktüğü iddia ediliyor. 
     Müzikle pek ilgileri olmayan anne ve babasının da Greenberg'in bu yeteneği karşısında her insan gibi şaşkın olduğu belirtilirken, Slav dilleri konusunda çalışan ve 36 yaşında gözleri kör olan babası Robert Greenberg'in bir dil bilimci, İsrail doğumlu annesi Orna'nın ise ressam olduğu belirtiliyor. 
     Henüz iki yaşında yazmaya başlayan Greenberg'in, ilk iş olarak bir çello resmi çizdiği ve kendisine bir çello istediğini kaydeden anne Orna, oysa kendilerinin bu tür müzik aletleri ile hiçbir ilgilerinin bulunmadığını ifade ediyor. 
     Üç yaşından itibaren çello çalmaya başlayan Greenberg, bu yaşta çaldığı müzikleri bir ölçüde notaya aktarmaya da başlamış. Kısa süre sonra ise beste yapar hale gelmiş. 
     Greenberg, kafasındaki müziğin sıklıkla aynı anda birden fazla besteyi içerdiğini ifade ederken, çok kanallı olarak tarif ettiği beyninin aynı anda iki ya da üç farklı müziğin üstesinden gelebildiğini kaydediyor. 
     10 yaşında tam burslu olarak dünyanın en meşhur konservatuarlarından Julliard'da eğitime başlayan Greenberg, 11 yaşına geldiğinde ise konservatuarın üçüncü sınıfındaki öğrencilerle müzik teorisi üzerine çalışmalara başlamış. Aynı zamanda başka bir okulda lise eğitimi gören Greenberg'in bu okulu da 14 yaşında bitireceği belirtiliyor. 
     En yetenekli bestecilerin bile hayatları boyunca sadece beş ya da altı senfoni besteleyebildiği belirtilirken, Greenberg'in henüz 12 yaşındayken beş senfoniyi bestelemiş olması bu alandaki yeteneğinin bir ölçüsü olarak gösteriliyor. 
     
</TEXT>
</DOC>
