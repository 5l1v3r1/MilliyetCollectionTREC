<DOC>
<DOCNO> 264243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/ekonomi/aeko.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Satılamayan lojmana 'otopark' bahanesi 
</HEADLINE>
<TEXT>


İş merkezi yapılması planlanan ve 300 trilyon gelir beklenen milletvekili lojmanlarından sadece biri satıldı. Lojmanların, otopark ihalesi geciktiği için satılamadığı öne sürülüyor 

SALİHA ÇOLAK Ankara 

Milletvekillerinin 1.5 yıl önce boşalttığı lojmanların yer aldığı ve bir zamanlar sıkı güvenlik çemberi aşıldıktan sonra girilebilen kampüs, yerinden sökülmüş kaldırımları, inşaat alanını andıran sokakları, kuşlar ve sincapların mesken tuttuğu bahçeleriyle rüzgarlı Oran semtinde terkedilmiş kovboy kasabası görüntüsü sergiliyor. 
Beklenen 'satışın' gerçekleşmemesi nedeniyle eleştiri oklarının yöneldiği Emek İnşaat ile birlikte projeyi yürüten Reha Medin, alıcıların, 'otopark' sorununun çözümünü beklediğini söyledi. Otoparkın ise "satıştan vazgeçilerek toplu konut yapılması için çalışan lobilere" takıldığı belirtiliyor. 

Arınç'a komşu geldi 
Şimdilik Mail Büyükerman ve Bülent Arınç'ın eskiden oturdukları lojmanın hemen yanında bir villa alarak faaliyete geçen Adopen Bölge Temsilciği dışında hayat belirtisine rastlanmayan kampüste, 400 villa ile 177 daire, duvarlarında milletvekili çocuklarının geride bıraktığı küfürlü yazılar, balkonlarını mesken tutan güvercinlerle yeniden hayata karışabilmek için yeni sahiplerini bekliyor. 
Emek İnşaat ile birlikte çalışmayı yürüten Proje Koordinatörü Reha Medin, "Bir kasa elma satmıyoruz. Dünyanın sayılı alışveriş merkezlerinden birini yaratıyoruz" derken, 2 bin araçlık otopark ve alışveriş merkezi ihalesinin bu hafta içinde tamamlanmasıyla satışların açılacağını bildirdi. 
Ünlü birçok firmanın da aralarında bulunduğu alıcıların, "otopark ihalesini" beklediğini, bu gerçekleştiği takdirde lojmanların yüzde 80'ini satmak üzere rezervasyon aldıklarını anlatan Medin, projeyi Milliyet'e anlattı. 

'Yüzde 10 zamlanacak' 
Bir lojman da kendisinin alacağını, bunun için otopark sorununun çözümünü beklediğini anlatan Medin, "Ama otopark ihalesi onaylandığında fiyatlara yüzde 10 zam yapacağım" dedi. 
Proje ile her villanın arkasında bir modül ve vitrin yapılarak, alıcılara teslim edilecek. Her sokak için de bir sektör belirlenecek. Bir villayı 380 - 420 bin dolar arasında sattıklarını kaydeden Medin, 32 katlı bir otel, hipermarket, otopark, fast food alanı ve kendi kendini temizleyen seyyar tuvaletler ile atlı polisler ve faytonların yer alacağı kampüsün dünyanın sayılı merkezlerinden biri olacağını anlattı. Medin, devlete 300 trilyon lira kazandıracak proje tamamlandığında Ankara'nın havasının değişeceğini söyledi. 


</TEXT>
</DOC>
