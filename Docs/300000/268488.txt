<DOC>
<DOCNO> 268488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo02.html </URL>
<DATE> 2004/09/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
12 Dev Adam Rusya'yı devirdi, Efes Cup'ta finale yükseldi... 
</HEADLINE>
<TEXT>

     Efes Pilsen World Cup 3 Basketbol Turnuvası'nda, yarı finalde Rusya'yı 79-74 yenen Türkiye finale yükseldi. 
     Maçın ilk dakikalarında hücumda pota altında etkili olan Türkiye, 4. dakikada 6-2 üstünlük yakaladı. Alan savunması yapan Rusya, 5. dakikada Petrenko'nun basketiyle 6-6 beraberliği sağlarken, 7. dakikada da Toporov'un sayılarıyla 12-11 öne geçti. Milliler, İbrahim ile oyuna ortak olmaya çalıştıysa da Rusya, Karasev'in skorer oyunuyla 1. periyodu 22-18 önde tamamladı. 
     İkinci periyoda iyi savunma yaparak başlayan milli takım, Kerem Gönlüm'ün basketiyle 13. dakikada 23-22 ile skoru tekrar lehine çevirdi. Bu dakikadan sonra çekişme yaşanan maçın 18. dakikası 34-34 beraberlikle geçildi. A Milli Takım, son dakikalarda top kayıpları yaparken, bunu iyi değerlendiren Rusya, Pachoutine'in sayılarıyla ilk yarıyı 39-36 önde kapadı. 
     Maçın ikinci yarısına Ender ile iyi başlayan Türkiye, 24. dakikada 43-43 beraberliği sağladı. Çekişme yaşanan bu bölümde Rusya, Toporov'la, Türkiye de Mehmet ile basketler üretti ve 28. dakika - beraberlikle geçildi. Rusya, yine Toporov'un basketleriyle 3. periyodu 57-56 önde geçti. 
     Son periyotta, dışarıda Ender, pota altında da Mehmet ve Kerem Gönlüm skorer bir oyun ortaya koyunca, Milliler 37. dakikada 8 sayılık 71-63 üstünlük yakaladı. Oyunu bırakmayan Rusya maçın bitimine 22 saniye kala Karasev'in 3 sayılık basketiyle farkı bir sayıya 75-74 indirdi. Bitime 20 saniye kala Türkiye'nin 77-74 önde olduğu sırada Rusya, Toporov ile yaptığı hücumu değerlendiremedi. Milliler, İbrahim'in faul atışlarından bulduğu sayılarla karşılaşmayı 79-74 kazanarak turnuvada finale yükseldi. 
     Turnuvada yarın, Türkiye ile Slovenya, saat 21.00'de final maçı oynayacak. Rusya ile Almanya ise saat 19.00'da üçüncülük maçında karşı karşıya gelecek. 
     Sakatlığı nedeniyle turnuvanın ilk 2 maçında oynayamayan İbrahim Kutluay, Rusya karşısında forma giydi. Slovenya maçında sakatlanan Serkan ise Rusya karşısında takımda yer almadı. Serkan'ın sakatlığının iyiye gittiği, 2-3 gün içinde antrenmanlara başlayabileceği öğrenildi. 
     Bu arada, Rusya'nın yıldız oyuncularından Kirilenko'nun, kendi isteğiyle İstanbul'a gelmediği bildirildi. Kirilenko'nun, Rusya'da kalarak özel antrenör eşliğinde çalışmalarını sürdürdüğü ve Rus ekibinin eleme grubunda yapacağı maçlarda forma giyebileceği ifade edildi. 
     
     KÜNYE 
     Salon Abdi İpekçi. 
     Hakemler Shai Shtriks İsrail xx, Boris Schmidt Almanya xx, Matej Boltauzer Slovenya xx. 
     Rusya Karasev xx 16, Domani xx 8, Toporov xx 16, Petrenko xx 10, Savrasenko xx 7, Panov xx 6, Mikhailov xx 2, Pachoutine xx 9. 
     Türkiye Kerem Tunçeri xx 5, Pastal x, İbrahim xx 10, Kerem Gönlüm xxx 12, Mehmet xxx 26, Cenk xx 4, Ermal x 2, Ender xxx 17, Barış xx 3, Semih x. 
     1. Periyot 22-18. 
     İlk yarı 39-36. 
     3. Periyot 57-56. 
     5 faul alan Dk. 37.50 Toporov Rusya . 
     
</TEXT>
</DOC>
