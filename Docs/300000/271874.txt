<DOC>
<DOCNO> 271874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/guncel/gun01.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, üslubunu yumuşattı 
</HEADLINE>
<TEXT>


ABD, "İşbirliği biter" açıklamasına ilişkin bilgi isteyince, Gül söylemini yumuşatarak, "Irak'a insani yardımımız artacak" dedi 

UTKU ÇAKIRÖZER Ankara 

Dışişleri Bakanı Abdullah Gül'ün Telafer'deki gelişmeler üzerine "Türkiye'nin işbirliği biter" uyarısının ardından ABD'nin Ankara Büyükelçisi Eric Edelman, Türkiye'den "bilgi" istedi. Edelman'a, "Bakanımız ciddi kaygılarımız olduğunu ifade etmek istedi. İşbirliğini bitirecek somut adım düşünmüyoruz" yanıtı verildi. Gül de üslubunu yumuşatarak "Türkiye'nin Irak'a yönelik insani yardımlarının artarak süreceğini" belirtti. 
Gül'ün önceki akşamki açıklamaları üzerine, Edelman dün Dışişleri Müsteşarı Ali Tuygan'ı arayarak "Gül'ün sözlerinin ne anlama geldiği" konusunda bilgi istedi. Yanıtta, açıklamaların Türkmenler konusunda duyulan kaygının yansıması olduğu kaydedildi. Yanıtı değerlendiren ABD kaynakları, "İşbirliğinin kesilmesinin gündemde olmadığını" belirtti. 
AKP Grubu'nda konuşan Gül de, Türkiye'nin Irak'a insani yardımının "artarak süreceğini" bildirdi. "Nasıl ki Irak'taki Kürtleri kötü durumdayken koruduysak, Türkmenlere destek vermek akrabalık görevimizdir" diyen Gül, kaygılarını ABD ile en üst seviyede paylaştıklarını, yetkililerin "dikkat gösterileceğini" söylediğini aktardı. 

BBC Bu uyarı etki yaratacak 

DIŞ HABERLER SERVİSİ 
İngiliz yayın kuruluşu BBC, Dışişleri Bakanı Abdullah Gül'ün Irak'taki Türkmen kenti Telafer'e yönelik ABD operasyonu nedeniyle Washington'a yaptığı uyarının "ABD nezdinde dikkate alınmaya değer ağırlıkta" olduğu, sözlerin ciddi etki yaratacağı yorumunda bulundu. Ankara muhabiri Jonny Dymond, Türkiye'nin, ABD'nin Irak'taki askerlerine lojistik destek ve Irak'ın dış ticareti için önemli olduğunu, Irak'taki ABD askerlerinin rotasyonunun İncirlik üssü üzerinden yapıldığını vurguladı. 


</TEXT>
</DOC>
