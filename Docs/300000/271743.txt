<DOC>
<DOCNO> 271743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo21.html </URL>
<DATE> 2004/09/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
"Trabzonspor geçen yıldan bu yıla kendini geliştirmiştir" 
</HEADLINE>
<TEXT>

     Trabzonspor Basın Sözcüsü Şener Yavuz, Trabzonspor'un geçen yıldan bu yıla kendini geliştirdiğini söyledi. 
     Yavuz, Mehmet Ali Yılmaz Tesisleri'nde düzenlediği basın toplantısında, Trabzonspor'un bu sezon oynadığı beş maçını da kazandığını anımsatarak, ''Geçen yıl ise oynadığımız ilk beş maçtan iki galibiyet iki mağlubiyet ve bir beraberlik almıştık. Bu sonuçlar Trabzonspor'un geçen yıldan bu yıla kendini geliştirdiğini göstermektedir'' dedi. 
     Hedeflerinin ligde şampiyon olmak, UEFA Kupası'nda ise bir üst tura çıkıp şanslarını devam ettirmek olduğunu ifade eden Şener, şöyle devam etti 
     ''Önümüzde iki zor maç var. Bunlardan birisi lig, diğeri Avrupa kupası maçıdır. Pazar günü ligde Gaziantepspor ile çok zor bir maç oynayacağız. Bu maçta sakat veya cezalı oyuncumuz bulunmamakta. Yattara'nın da sağlık durumu iyi. Eğer hocamız görev verirse oynayabilecek durumda.'' Şener, UEFA Kupası'nda Perşembe günü karşılaşacakları Athletic Bilbao'yu yenerek bir üst turda gruplarda mücadele edeceklerine inandığını belirterek, şunları söyledi 
     ''Athletic Bilbao, İspanya liginde hafta sonu oynanan maçta sahasında Valencia ile 2-2 berabere kalmıştı. Rakibimiz Avrupa kupalarında çok tecrübeli bir takım. Ancak Trabzonspor da tecrübeli. Zor bir maç olacak ancak kazanacağımıza inanıyorum.'' 
     
</TEXT>
</DOC>
