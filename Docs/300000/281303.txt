<DOC>
<DOCNO> 281303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur04.html </URL>
<DATE> 2004/10/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
10 gün önce kaybolan Rus kadın, Antalya'ya kaçırılıp satılmış .. 
</HEADLINE>
<TEXT>

     Enis YILDIRIM TRABZON, DHA 

İKİ kız arkadaşı ile birlikte geldiği Trabzon'da 10 gün önce kaybolan Rus turist Anna Loparnikova, ortaya çıktı. Loparnikova, adını bilmediği bir kişinin kendisini zorla Antalya'ya götürdüğünü, bir kişiye sattığını, kaybolduğu haberlerinin gazetelerde çıkması üzerine de paniğe kapılarak serbest bıraktığını söyledi. 
     Rus turistler 25 yaşındaki Anna Loparnikova, 29 yaşındaki Oksana Kolpokova ve 30 yaşındaki Emilya Nadokva Ekim ayı başında Trabzona geldi. Turist kızlardan Anna Laparnikova 6 Ekim gecesi ortadan kayboldu. Olay gecesi Anna Loparnikova'yı restorandan 30 yaşlarında bir erkekle çıkarken gören Emilya Nadokva ve Oksana Kolpokova, bir gün sonra kendileri cep telefonundan arayan Anna'nın sesinin tedirgin olması ve telefonun aniden kapanmasından şüphelenerek, arkadaşlarının kaçırıldığı iddiasıyla Rusya Federasyonu Trabzon Konsolosluğu'ndan yardım istedi. 
     İhbarın ardından Rusya Federasyonu Trabzon Konsolosu Oleg Loginova da Trabzon Emniyet Müdürlüğü'ne müracaat ederek, Anna Loparnikova'nın insan tacirlerinin eline geçmesinden endişe duyduğunu belirterek gerekli araştırmanın yapılması isteğinde bulundu. 
     Trabzon Emniyet Müdürlüğü Ahlak Masası Ekipleri tarafından yapılan çalışma sonucu telefon kayıtlarından Anna Loparnikova'nın Antalya'da olduğu belirlendi. 
     Bu arada Trabzon'daki arkadaşlarını arayan Loparnikova "Otobüsle geliyorum, beni bekleyin'' dedi. Önceki akşam Trabzon'a ulaşan Loparnikova, Emniyet Müdürlüğü'nde başından geçenleri anlattı. Loparnikova, restoranda yemek yediği kişinin kendisini zorla Antalya'ya götürerek bir kişiye sattığını belirterek, "Hakkımda gazetelerde haber çıkınca, bu kişi otobüs biletimi aldı ve cebime biraz para koyup serbest bıraktı. Ben de önce arkadaşlarımı aradım, daha sonra da otobüse binerek Trabzon'a döndüm'' dedi. 
     Trabzon ve Antalya Emniyet Müdürlüğü'nün yaptığı ortak çalışmanın ardından Anna Loparnikova'nın Antalya Örnekköy yakınlarında bir evde zorla tutulduğu belirledi. 
     Trabzon Emniyet Müdürlüğü, bir ekip oluşturarak Anna Loparnikova'yla birlikte Antalya'ya gönderecek ve kaçıran kişiyi bulmak için araştırma yapacak. Loparnikova'nın ortadan kaybolmasıyla ilgili haber, 15 Ekim tarihli Hürriyet Gazetesi'nde yayınlanmıştı. 
     
     "TÜRKİYE'YE BİR DAHA GELMEM'' 

     Rus uyruklu bir çocuk annesi 28 yaşındaki Anna Lapornikova'yı DHA muhabiri buldu. Anna Lapornikova, başından geçenleri şöyle anlattı 
     "Trabzon'da restoranda tanıştığım bir kişiyle yemek yedik ve daha sonra diskoya gitmek üzere yola çıktık. Bir süre gittikten sonra otomobil ıssız bir yerde durdu. Bagajdan başka bir adam çıktı ve otomobilde benim yanıma bindi. İki kişi, tüm itirazlarıma rağmen beni Antalya'ya götürdü. Antalya'da beni 1500 dolar karşılığında başka bir kişiye sattılar. O kişi de Artık benim malımsın' dedi. Sadece telefon açmama izin verdi. Beni erkeklere pazarlıyordu. Korktuğum için tüm söylediklerini yapmak zorunda kaldım. Daha sonra gazetede haber çıkınca beni bıraktılar. Çok korktum. Yaşadıklarımı unutamıyorum. En kısa sürede ülkeme döneceğim ve bir daha Türkiye'ye gelmeyeceğim.'' Anna Lapornikova, ailesinin olaydan haberinin olmadığını ve kendisinin Moskova'da jimnastik öğretmenliği yaptığını söyledi. 

     
</TEXT>
</DOC>
