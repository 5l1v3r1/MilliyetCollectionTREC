<DOC>
<DOCNO> 283385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun30.html </URL>
<DATE> 2004/10/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
11 Mart saldırılarının fikir babası belli oldu 
</HEADLINE>
<TEXT>

     İspanya'nın başkenti Madrid'de 11 Mart 2003'te meydana gelen ve 192 kişinin ölümüne yol açan terör saldırılarının fikir babası olarak, ABD'deki 11 Eylül saldırılarıyla bağlantılı olduğu iddiasıyla tutuklanan ''Ebu Dahdah'' lakaplı İmadeddin Bereket Yarkaş gösteriliyor. 
     11 Mart saldırılarını organize eden, teröristleri Afganistan'da eğitime gönderen, finansmanını sağlayan ve planı yapanların kim olduğu henüz kesinlik kazanmazken, İspanyol polis yetkilileri, ''Ebu Dahdah'ın 11 Mart'ın fikir babası olduğunu'' söylediler. 
     İspanyol Polisi Dış Enformasyon Merkezi UCIE müdürlerinden Rafael Gomez Menor, İspanyol Meclisi'nde 11 Mart'ı Soruşturma Komisyonu'na verdiği bilgide, 11 Eylül'deki saldırılar sonrasında Kasım 2001'de İspanya'da tutuklanan ve terör örgütü El Kaide'nin İspanya'daki elebaşısı olarak tanınan Ebu Dahdah'ın 11 Mart saldırılarının yapılması fikrini verdiğini belirtti. 
     UCIE yetkilisi, 11 Mart saldırılarını organize eden grubun Ebu Dahdah tarafından oluşturulduğunu ve bunlara ideolojik ve askeri eğitimin onun yönlendirilmesiyle verildiğini ifade etti. 
     Gomez Menor, 11 Mart saldırılarıyla bağlantılı olarak 13 Mart'ta tutuklanan Cemal Zugam ve 3 Nisan'da Leganes'deki evde bomba patlatarak intihar edenler arasında olan ''Tunuslu'' lakaplı Serhane Bin Abdulmacid ile Ebu Dahdah arasında birçok bağlantı izi bulunduğu kaydetti. 
     Polis yetkilisi, açıklamalarında ayrıca ''11 Mart'tan sonra yapılan operasyonlardaki tutuklamalar olmasaydı İspanya'da binlerce kişi daha ölecekti. Çünkü bunlar katliam yapmaya hazırdı'' dedi. 
     
</TEXT>
</DOC>
