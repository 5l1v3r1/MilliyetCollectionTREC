<DOC>
<DOCNO> 282193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy11.html </URL>
<DATE> 2004/10/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çiçek Türkiye'nin beklentisi gecikmeksizin 'evet' 
</HEADLINE>
<TEXT>

     Adalet Bakanı Cemil Çiçek, 17 Aralık'ta yapılacak AB zirvesi öncesi hükümet olarak, Türkiye'nin AB üyeliğiyle ilgilenen sivil toplum örgütleriyle birlikte Avrupa başkentlerini ziyaret ederek, beklenti ve tereddütlerini dile getirdiklerini söyledi. 
     Çiçek, Berlin'deki Adlon otelinde Türk asıllı bazı milletvekilleri ve işadamlarıyla yaptığı toplantıdan sonra, ''İlerleme raporu çerçevesinde bir kısım beklentilerimizi ortaya koyabilmek, raporda itiraz ettiğimiz, tereddüde kapıldığımız bazı noktaların daha da açıklığa kavuşması ve 17 Aralık'ta iyi bir netice alabilmek adına birçok çalışma yapıyoruz'' dedi. 
     Bakan Çiçek, toplantıyla ilgili olarak şunları söyledi 
     ''Toplantıda, yaptığımız çalışmaları, çıkarttığımız yasaları, yasama faaliyetlerini, gelecek dönemde yapmayı arzu ettiğimiz çalışmaları belli bir ölçekte ifade etmeye çalıştım. Bu toplantıları biz 17 Aralık'a kadar her seviyede, her vesilede değerlendirmeye ve herkese ulaşmaya gayret ediyoruz. Türkiye'nin beklentileri nelerdir, Türkiye'nin AB'ye katkıları neler olacaktır TÜSİAD tarafından düzenlenen toplantıda da bunlarla ilgili bir konuşma yapacağım.'' Türkiye'nin AB üyeliği sürecinde kendilerine en fazla destek veren ülkenin Almanya olduğuna dikkati çeken Çiçek, sözlerini şöyle sürdürdü 
     ''Alman toplumuna ve hükümet yetkililerine bu vesileyle teşekkür ediyorum. Bize, siyasi kriterleri yerine getirdiğimiz takdirde gecikmeksizin görüşmelere başlanacağı söylendi. Önümüze bir yol haritası konuldu. İlerleme raporunda da açıkça ifade edildiği gibi, Türkiye siyasi kriterleri tümüyle yerine getirmiştir. Bu sadece bizim tespitimiz değil. AB'nin genişlemeden sorumlu komisyon üyesi Günter Verheugen tarafından da bu en son Brüksel'de, Türkiye'deki ziyareti sırasında da açıkça ifade edildi.'' 
     
     BU İŞİN SÜRÜNCEMEDE KALMASI ÖNLENMELİ 
     Türkiye'nin beklentisinin müzakerelere gecikmeksizin başlanmasına ''evet'' denilmesi olduğunu kaydeden Çiçek şöyle dedi 
     ''Alman dostlarımızdan beklentimiz, diğer bazı ülkelerin bu konuda tereddütleri varsa, bu tereddütlerin giderilmesine yardımcı olmalarıdır. Bu işin uzun süre sürüncemede kalması önlenmelidir. Çünkü müzakereler başlıyor gibi görünüp zamana yayılmış olması durumunda, bu doğru olmaz. Biz Türkiye olarak, tüm dostlarımızdan diğer aday ülkelere ne uygulanıyorsa, hangi usulle bu müzakereler sürdürülüyorsa ve hangi derecelerden geçerek neticeye varıldıysa biz de bunun aynen gerçekleşmesini istiyoruz. Başka da bir talebimiz yok.'' Türkiye'ye ayrımcılık yapılmamasını isteyen Çiçek, şöyle devam etti 
     ''Başkalarına ne yapıldıysa bize de aynen yapılmasını istiyoruz. Çünkü şu an Avrupa'nın bazı çevrelerinde Türkiye'ye karşı itirazlar, Türkiye'nin adaylığının uzun bir zamana yayılması ya da üyeliğinin askıya alınması ya da özel statü gibi hususlar için gerekçe gösterilen nedenlerin hiçbirisi bizim için geçerli değil. Çünkü bunlar meçhul şeyler değil. Türkiye, 2002 Aralık zirvesinde biliniyordu. Türkiye'nin nüfusu, imkanları, kapasiteleri, AB'ye getirisi, götürüsü biliniyordu. O zaman konulmayan şartların bir mazeret olarak önümüze konulması adil değildir.'' Türkiye'nin 10 yıl içinde AB üyesi olup olamayacağı şeklindeki bir soruya karşılık da Bakan Çiçek şunları söyledi 
     ''Eğer iyi niyetle olaya bakıyorsak, Türkiye'nin üyeliği konusunda bağnazlıktan ya da başka sebeplerden kaynaklanan bir önyargınız yoksa, bu sürecin kısalması ya da uzaması iki tarafa bağlıdır. Yüzde 50 bize bağlıdır, yüzde 50'si de muhataplarımıza bağlıdır. Biz bu müzakere süreci içinde kendi yükümlülüklerimizi ne kadar süratle yerine getirebilirsek, bu konuda yapmamız gereken başlıca düzenlemeleri ne kadar süratle gerçekleştirebilirsek, iyi niyetli olmak ve bahane aramamak kaydıyla, bu sürecin daha da kısa olabileceğini düşünüyoruz. Biz üzerimize düşeni yeterince yapmazsak ya da tüm bunları yerine getirmiş olmamıza rağmen, muhataplarımızın işi sürüncemede bırakma noktasında bir kararlılıkları varsa, bu süre daha uzun ya da daha kısa olabilir. Bugün şu tarih, bu tarih demek yerine, bu noktada iyi niyetle olaya bakmak, iyi niyetle bu müzakereleri sürdürmek bence daha doğrudur. Türkiye, bu noktada kararlıdır ve iyi niyetlidir. Biz üzerimize düşeni yaptık ve muhataplarımızdan ahde vefa bekliyoruz.'' Bakan Çiçek, İslami Cemiyet ve Cemaatleri Birliği'nin İCCB yöneticisi Metin Kaplan'ın Türkiye'de yargılanmasıyla ilgili bir soruya karşılık da, Kaplan'ın adil yargılanması için tüm yasal imkanların bulunduğunu ve bu davanın açıkça herkesin gözü önünde yapıldığını söyledi. Çiçek, Türkiye'de idam cezasının kaldırılmasından sonra diğer bazı ülkelerden de suçluların iadesi için talepte bulunduklarını kaydetti. 
     Çiçek, bugün Türk Sanayiciler ve İşadamları Derneği TÜSİAD tarafından Berlin'de yapılacak ve Federal İçişleri Bakanı Otto Schily'nin de konuşmacı olarak katılacağı ''Avrupa Türkiye'yi bekliyor'' konulu toplantıda konuşacak. 
     
</TEXT>
</DOC>
