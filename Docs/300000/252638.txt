<DOC>
<DOCNO> 252638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sondun16.html </URL>
<DATE> 2004/07/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Arınç Türkiye, müzakerelere başlanması için kritik eşiği aştı... 
</HEADLINE>
<TEXT>

     TBMM Başkanı Bülent Arınç, ''Türkiye'nin AB'ye tam üye olmak için bütün siyasi koşulları yerine getirerek, müzakerelere başlanması için kritik eşiği aştığını'' bildirdi. 
     Hollanda'nın Lahey kentinde düzenlenen AB Parlamento Başkanları Konferansı'nın ''AB Genişlemesinin Avrupa ve Dünya Üzerindeki Etkileri'' bölümünde yaptığı konuşmada, 40 yılı aşkın bir süredir tam üyeliğe yönelik çok yönlü ilişkilerin sürdürüldüğü AB ile bu yıl sonunda öngörüldüğü gibi, müzakere sürecine başlanmasının hedeflendiğini belirtti. 
     Bunun için yerine getirilmesi gereken tüm siyasi koşulları tamamlayarak reformların uygulanması konusunda ciddi çalışmalar yapıldığını anlatan Arınç, Türkiye'nin AB'ye kabul edilmesinin birliğin gücünü artıracağını söyledi. 
     Arınç, ''15 milyon Müslümanın yaşadığı AB'ye, laik, demokratik, çağdaş değerleri paylaşan, çoğunluğu Müslüman çeşitli inançların hoşgörü, anlayış ve barış içerisinde varolabildiği Türkiye'nin üyeliği, birliğin temelini oluşturan ideallerin geçerliliği ilkesinin moral bakımdan kanıtlanması olacaktır'' dedi. 
     Bülent Arınç, Türkiye'nin üyeliğiyle AB'nin küresel boyuttaki etkinliğinin artacağına işaret ederek, şunları kaydetti 
     ''Birliğin yürüttüğü Avrupa-Akdeniz işbirliği programı böylelikle daha anlam ve önem kazanacaktır. Çünkü bu ülkeler, Müslüman, laik, demokratik Türkiye'nin üyesi olduğu bir AB'nin yaklaşım ve niyetinin içtenliğine ve yapıcılığına daha kolay inanabilecektir. AB'nin farklı kültür ve inançlara sahip ülkelerle ilişkilerinin geliştirilmesine birlik üyesi Türkiye, daha etkin destek sağlayacaktır.'' TBMM Başkanı Arınç, AB'nin yeni boyutlarıyla dünyanın karşı karşıya bulunduğu küresel barışın tesisi, uluslararası terörle, organize suçlarla, yasadışı göç ve insan kaçakçılığıyla etkin mücadele konularında daha etkin ve kapsamlı sorumluluklar üstlenmek zorunda olduğunu belirterek, ''Türkiye, NATO'nun günümüzdeki sorumluluklarına dün olduğu gibi bugün de nasıl yapıcı ve güçlü biçimde katkılarda bulanabiliyorsa, bu işlevini, AB'nin küresel boyutta oynaması gerekecek rollerde de yerine getirecektir'' dedi. 
     
     AVRUPA'DAKİ YANKILAR OLUMLU 
     Konferanstan sonra gazetecilerin sorularını yanıtlayan Arınç, Türkiye'nin başardığı reformlarla düşüncesini daha özgürce ifade eden, demokratikleşme sürecini tamamlamış bir ülke olarak çok rahatladığını ve bunun Avrupa ülkelerinde olumlu yankılarını gördüğünü söyledi. 
     Arınç, konferans çerçevesinde çok sayıda ülkenin parlamento başkanlarıyla ikili görüşme yapma imkanı bulduğunu belirtti ve bu görüşmelerde, AB üyesi ülke parlamento başkanlarının, Türkiye'nin özellikle son yıllarda meclis ve hükümet olarak büyük reformlar yaptığını, bundan dolayı bütün Avrupa'nın mutlu olduğunu, bunları gururla takip ettiklerini ve Türkiye'nin hem siyasi koşulları yerine getirmede, hem de yapılan reformları uygulamada çok kararlı davrandığını kendisine ilettiklerini anlattı. 
     Avrupa'da Türkiye'nin üyeliği konusunda farklı seslerin bulunduğunu ifade eden Arınç, genel eğilimin müzakerelere başlanabileceği yönünde olduğunu söyledi. 
     Bülent Arınç, bir soru üzerine, terör konusunun ikili görüşmelerde gündeme gelmediğini belirtti, ancak terörün tanımlanması konusunda Avrupa ile giderek ortak bir noktada buluşmaya başladıklarını kaydetti. 
     TBMM Başkanı Arınç, Türkiye'nin başta yasama organı olmak üzere hükümet ve öteki kurumlarıyla son dönemde Avrupa ülkeleriyle dinamik bir ilişki başlattığını hatırlatarak, şöyle konuştu 
     ''Biz Avrupa ailesinin bir üyesiyiz. Avrupa'da bulunan pek çok uluslararası kuruluşun da çok eski bir üyesi ya da kurucusuyuz. Biz 2004 yılının sonunda müzakerelere başlama kararının çıkmasını beklediğimiz için buna yönelik olarak, 2003 yılının ikinci yarısında ve 2004'ün tamamında büyük bir atak başlattık. Çoğu AB üyesi ülkelerle karşılıklı ziyaretlerde görüş alışverişinde bulunduk. Bizim bu atak tutumumuz, görülüyor ki neticelerini hasıl etmeye başladı. Tüm parlamento başkanlarıyla çok iyi ilişkilerimiz var. Onlar bizim toplantılarımıza geliyorlar. Biz onların toplantılarına geliyoruz. Yalnızca bu yılın ilk yarısında 7 parlamento başkanı ülkemizi ziyaret etti.'' Bülent Arınç, Türkiye'nin, 1963'ten bu yana son iki yılda önemli bir dinamizm yakalayabildiğini söyledi ve AB'ye üyelik yönelimindeki çalışmaların aralıksız sürdürüleceğini kaydetti. 
     Hollanda'nın Meclis ve Senato Başkanlarının ev sahipliğinde dün başlayan ve bugün sona eren AB Parlamento Başkanları Konferansı'nda Türkiye'yi temsil eden TBMM Başkanı Bülent Arınç, yarın Türkiye'ye dönecek. 
     Gelecek AB Parlamento Başkanları Konferansı, Mayıs 2005'te Macaristan'da yapılacak. 
     
</TEXT>
</DOC>
