<DOC>
<DOCNO> 274552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko21.html </URL>
<DATE> 2004/09/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Unakıtan Vergi oranlarında indirim için çalışıyoruz... 
</HEADLINE>
<TEXT>

     Maliye Bakanı Kemal Unakıtan, vergi oranlarında indirim için 'nelerin mümkün, nelerin mümkün olmadığı' konusunda Maliye Bakanlığı olarak çalıştıklarını, daha sonra bunu hükümete sunacaklarını bildirdi. 
     Türkiye Harp Malulü Gaziler, Şehit ve Dul Yetimleri Derneği yöneticileriyle yaptığı görüşmenin ardından basın mensuplarının sorularını yanıtlayan Bakan, vergi oranlarında indirim yapılıp yapılmayacağı sorusu üzerine, bu konuda bir çalışma yaptıklarını söyledi. 
     Unakıtan, ''Neler mümkün olur neler olmaz, Maliye Bakanlığı olarak çalışıyoruz. Bunu hükümetimize sunacağız, bu konudaki açıklamayı Sayın Başbakan yapacak''dedi. 
     Bu çalışmada her şeyi hesaplayacaklarını kaydeden Unakıtan, ekonominin iyi yolda olduğuna işaret ederken, bundan sonra da mali disipline ve ekonomik programa riayet etmeye devam edeceklerini vurguladı. 
     Vergi oranlarına ilişkin çalışmada herşeyi hesaplayacaklarını kaydeden Bakan, söz konusu çalışmaya ilişkin açıklamanın yılbaşından önce yapılmasını beklediğini belirtti. 
     Unakıtan, memur sendikalarıyla yapılan görüşmelere ilişkin soruyu yanıtlarken de, bu müzakerelerin Devlet Bakanı ve Başbakan Yardımcısı Mehmet Ali Şahin başkanlığında yürütüldüğünü hatırlattı. 
     Unakıtan, ''Maliye Bakanı olarak birşey söylemek durumunda değilim. Sayın Başbakan Yardımcısı, zaten gerekli açıklamaları yapmıştır. Bizim hedefimiz belli, bütçemiz belli herşey bütçe imkanları içinde yapılır. Burada 70 milyonun esenliği söz konusudur'' diye konuştu. 
     
     MEMUR MAAŞ ZAMMI 

     Unakıtan, maaş zammında 'yüzde 8'in üzerine çıkılıp çıkılmayacağı' sorusu üzerine de, ''Ben bu konuda konuşmak istemiyorum, yetki Başbakan Yardımcısı'nda...Her kafadan ses çıkarsa olmaz'' açıklamasında bulundu. 
     Maliye Bakanı, IMF ile yapılan görüşmeler konusundaki soruya karşılık, şu an ileriye dönük programı konuştuklarını, 2005 bütçesi ve hedeflerini ele aldıklarını bildirdi. 
     Müzakerelerin normal seyrinde devam ettiğini dile getiren Unakıtan, bu konuda da yılbaşından önce bir açıklama yapılacağını tahmin ettiğini sözlerine ekledi. 
     
</TEXT>
</DOC>
