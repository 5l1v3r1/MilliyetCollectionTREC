<DOC>
<DOCNO> 287215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur20.html </URL>
<DATE> 2004/11/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
PTT'den tebrik kartı ücretlerinde indirim... 
</HEADLINE>
<TEXT>

     PTT Genel Müdürlüğü, Ramazan Bayramı dolayısıyla tebrik kartı gönderi ücretlerini yurtiçinde 350 bin liradan 250 bin liraya, yurtdışı için ise 600 bin liradan 500 bin liraya indirdi. 
     PTT Genel Müdürlüğü'nden yapılan yazılı açıklamada, haberleşmede telefon ve elektronik postanın yaygın kullanımı nedeniyle eskisi kadar yoğun kullanılmayan tebrik kartı ve mektup gönderme alışkanlığının halka yeniden kazandırılması amacıyla bayram öncesinde tebrik kartı gönderi ücretlerinde düzenlemeye gidildiği belirtildi. 
     Yapılan düzenlemeyle, tebrik kartı gönderi ücretinin yurtiçinde 350 bin liradan 250 bin liraya, yurtdışı için ise 600 bin liradan 500 bin liraya indirildiği bildirilen açıklamada, böylece yurtiçi gönderilerinde yüzde 29, yurtdışı gönderilerinde ise yüzde 17'lik indirim yapıldığı ifade edildi. 
     
     TEBRİK KARTLARI, 100 BİN LİRA 
     PTT Genel Müdürlüğü'nün her biri 100 bin liradan satılan 36 farklı görüntüde turizm konulu tebrik kartları bastırarak gişelerde satışa sunduğu bildirilen açıklamada, bayram öncesinde yoğunlaşacak posta gönderi trafiğinde aksama yaşanmaması, hizmetin süratli, kaliteli ve emniyetli şekilde verilebilmesi için gerekli tedbirlerin alındığı kaydedildi. 
     Halka açık tüm PTT işyerlerinde gişe hizmetlerinin süratli bir şekilde verilebilmesi için personel takviyesi yapılarak, pul baskılı tebrik zarfları, koli yollama kutu ve torbalarının satışa hazır hale getirildiği belirtilen açıklamada, ''Kapıdan Kapıya Teslim'' ve ''Acele Posta'' servislerini kullanarak hediyelik eşya ve paket gönderenlerin bu servislerden daha ucuz ve süratli hizmet alacakları ifade edildi. 
     
</TEXT>
</DOC>
