<DOC>
<DOCNO> 269726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko08.html </URL>
<DATE> 2004/09/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yatırımcı kuruluşlar iyice sıkıştı... 
</HEADLINE>
<TEXT>

     Yatırımlarda bu yıl yaşanan reel gerileme ve ardından faiz dışı fazlanın tutturulması için yapılan kesinti, yatırımcı kuruluşları iyice sıkıştırdı. 
     Nitekim yatırımcı kuruluşların ek ödenek talepleri, daha yılın bitimine 3 ay kalmasına karşılık 3.3 katrilyon liraya ulaştı. 
     A.A muhabirinin edindiği bilgiye göre, bütçeden yatırım yapan kuruluşların ek ödenek talebi 2 katrilyon lirayı bulurken, yatırımcı KİT'lerin ek ödenek talebi de 1.3 katrilyon liraya yaklaştı. 
     Bunun yanında, bütçeden yatırım yapan kuruluşların dış kredi kullanım istekleri de 1.4 katrilyon lirayı aştı. Dış kredi ve ek ödenek talepleri bir arada ele alındığında kuruluşların talepleri 4.7 katrilyon lirayı buluyor. 
     
     EK ÖDENEK TALEPLERİ 
     Duble yol ve diğer yolların yapımını sürdüren Karayolları Genel Müdürlüğü'nün ek ödenek talebi 1.1 katrilyon lirayı aşarken, 210 trilyon lira civarında da dış kredi kullanım talebi bulunuyor. 
     Köy Hizmetleri'nin ulaştırma yatırımları için ek ödenek talebi de 200 trilyon lirayı buluyor. 
     DSİ'nin tarım, enerji ve içme suyu yatırımları için 1.1 katrilyon liralık ek ödenek talebinde bulunduğu öğrenilirken, Elektrik Üretim A.Ş'nin Çan ve Afşin Elbistan Santralları için 350 trilyon liralık ek ödenek istediği ifade ediliyor. 
     
     TALEP ÇOK, KAYNAK YOK 
     Buna karşılık ek ödenek talepleri için kullanılabilecek iki kaynak olarak, yatırımları hızlandırma ödeneği ve yedek ödenek bulunuyor. 
     Yedek ödeneğin tutarı 597 trilyon, yatırımları hızlandırma ödeneğinin toplamı da 135 trilyon lira olarak belirlenirken, bunların büyük kısmı da kullanılmış durumda. 
     Ek ödenek talepleri dikkate alındığında, bu iki ödenek kaleminin yatırımcı kuruluşların ihtiyaçlarını karşılamaktan uzak olduğu ifade ediliyor. 
     
</TEXT>
</DOC>
