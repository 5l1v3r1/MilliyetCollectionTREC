<DOC>
<DOCNO> 258302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur02.html </URL>
<DATE> 2004/07/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
El frenini çekmeyi unutunca otomobilini uçurumun dibinde buldu 
</HEADLINE>
<TEXT>

     
     Fırat KESKİNKILIÇ- Alp CEVHERSÖZ DÜZCE, DHA 

     

ALMANYA'ya dönmek üzere yola çıkan Azmi Türker'in, 12 yaşındaki kızını içinde bırakarak Bolu Dağı'nda yol kenarına park ettiği otomobili el freni çekilmediği için uçuruma yuvarlandı. Azmi Türker'in otomobilinin çalındığını sanarak polise ihbarda bulunması üzerine olay yerinde araştırma yapan trafik ekipleri, otomobili 200 metre aşağıda uçuruma yuvarlanmış şekilde buldu. Emel Türker, kazadan mucize eseri hafif yaralarla kurtuldu. 
     İlginç kaza dün saat 07.30 sıralarında Bolu Dağı'nın Karanlıkdere mevkiinde meydana geldi. Tatilini ailesiyle birlikte memleketi Giresun'da geçiren Azmi Türker, Almanya'ya dönmek üzere yola çıktı. Azmi Türker, Bolu Dağı Karanlıkdere mevkiinde alışveriş yapmak üzere HH AE 1958 plakalı otomobilini yol kenarına park etti. Uyumakta olan 12 yaşındaki kızı Emel Türker'i araç içinde bırakan Türker, eşi Emine Türker ve arkadaki otomobilde bulunan kardeşiyle birlikte yol kenarında köy ürünleri satan tesiste alışveriş yapmaya gitti. 
     Türker çifti geri döndüklerinde içinde kızlarının bulunduğu otomobili bulamayınca çalındığını düşünerek 155 Polis İmdat'tan yardım istedi. Olay yerine gelen Düzce Emniyet Müdürlüğü Kaynaşlı Bölge Trafik İstasyonu ekipleri, yaptıkları araştırma sonunda otomobili 200 metrelik uçuruma yuvarlanmış olarak buldu. Otomobilin uçuruma yuvarlandığını öğrenince kızının öldüğünü düşünen Azmi Türker sinir krizleri geçirdi. Güçlükle otomobile ulaşan polis ve 112 Acil yardım ekipleri, hurdaya dönen araçtan çıkıp yukarıya doğru tırmanan Emel Türker'i sapasağlam buldu. Mucize eseri kurtulan Emel Türker, ambülansla Düzce SSK Hastanesi'ne kaldırıldı. 
     Vücudunda sadece küçük sıyrıklar meydana gelen Emel Türker bir süre tıbbi gözlem altına tutulduktan sonra taburcu edildi. Kaza sırasında uyuduğunu söyleyen Emel Türker, "Uyandığımda aracın her yerine ağaç dalları girmişti, bir an köy yolunda veya ormanın içinden geçiyoruz zannettim. Kaza olduğunu anlayınca arabadan çıktım ve yukardaki yola doğru tırmanmaya başladım. Beni gören polisler ve sağlık ekipleri yardım için bana doğru koştu. Babam ve görevliler sevinç içindeydi. Herkes öldüğümü düşünüyordu'' dedi. 
     Kaynaşlı Bölge Trafik İstasyonu'nda ifadesi alındıktan sonra serbest bırakılan Azmi Türker, kazayı şöyle anlattı "Ben ve kardeşim, ailelerimizle birlikte tatil için memleketimiz Giresun'daki yakınlarımızın yanına gelmiştik. Dönüşte alışveriş için otomobillerimizi yol kenarına park ettik. Fazla durmayacağımız için uyuyan kızımı da aracın içinde bıraktım. Geri geldiğimizde benim otomobilim park ettiğim yerde yoktu. Çalındığını düşündüm ve polisten yardım istedim. Ancak polisin yaptığı araştırma sonucu otomobilim uçuruma yuvarlanmış olarak bulundu. Önce kızımın öldüğünü sandım. Kızımın kazayı hafif yaralarla atlattığını görünce çok sevindim'' dedi. 
     Otomobilini fazla eğimli olmayan bir yerde park ettiğini, el frenini çekmeyi unuttuğunu söyleyen belirten Azmi Türker, "Bu bana bir ders oldu. Bundan sonra daha dikkatli olacağım'' dedi. 

     
</TEXT>
</DOC>
