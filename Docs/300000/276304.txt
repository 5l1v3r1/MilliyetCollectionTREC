<DOC>
<DOCNO> 276304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur23.html </URL>
<DATE> 2004/09/30/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Hamit Bayram "Eroin kullandığım için ailem beni dışladı" 
</HEADLINE>
<TEXT>

     Van Emniyet Müdürlüğü Trafik Şube Müdürlüğü'nden kaçırıldıktan sonra Ankara'da yakalanan Van eski milletvekili Mustafa Bayram'ın oğlu Hamit Bayram'ın, yargılanmasına başlandı. 
     Firarda olması nedeniyle 2 Eylül 2004 tarihinde başlayan duruşmaya katılmayan ve hakkında gıyabi tutuklama kararı bulunan sanık Hamit Bayram, 17 Eylül 2004 tarihinde Ankara'da yakalanıp Malatya'ya getirildikten sonra bugün yapılan duruşmaya ilk kez katıldı. Uyuşturucu madde ticareti yaptıkları iddiasıyla haklarında dava açılan sanıkların Malatya E Tipi Kapalı Cezaevi'nden adliyeye getirilişi sırasında yoğun güvenlik önlemleri alındı. 
     Malatya 3. Ağır Ceza Mahkemesi'nde görülen duruşmada,tutuklu sanıklar Hamit Bayram ve Ali Karakuş hazır bulunurken, Van'da tutuklu bulunan sanık Hüsnü Özbuz ile gıyabi tutuklu sanık Şevket Yetiş katılmadı. 
     
     ''SUÇLAMALARI KABUL ETMEDİ'' 
     Tutuklu sanık Hamit Bayram savunmasında, üzerine atılı suçları kabul etmediğini ve Malatya'da yakalandığı sırada üzerinde ve aracında uyuşturucu ele geçirilmediğini öne sürdü. 
     Sanıklardan Hüsnü Özbuz'un yanında çalıştığını, sanık Ali Karakuş'u ise son bir yıl içerisinde Van'daki benzin istasyonundan alışveriş yapması nedeniyle tanıdığını öne süren Bayram, şöyle konuştu 
     ''Karakuş, bana canlı hayvan ticareti yaptığını ve İran'dan yaş kayısı getirdiğini söylemişti. Zaman içerisinde dostluğumuz gelişti. Telefon görüşmelerimizin birinde para vermesi durumunda canlı hayvan temin edip edemeyeceğimi sordu. Bende, çiftliğim bulunması nedeniyle ihtiyacını karşılayabileceğimi söyledim. 30-40 tosunu besledikten 3 ay sonra teslim için anlaştık. Anlaşmamıza göre karımız ortak olacaktı. Ancak, para göndermedi. Ben de hayvan almadım. Fakat, köylerden toplamak için görüşmelerim oldu.'' Sanık Karakuş'un daha önceden Malatya'ya uğraması durumunda kendisine hediyelik kayısı vereceğini söylediğini, olay günü İstanbul'a giderken, bu hediyeyi almak için Malatya'ya uğradığını savunan Bayram, şunları anlattı 
     ''Ancak, kentin girişinde polis tarafından yakalandım. Ancak, ne üzerimde ne de aracımda yapılan aramada, uyuşturucu ele geçirilmemiştir. Sadece bir pet şişe bulunmuştur. Eroin kullanıyorum. Bu şişeyi ihtiyacım olan eroini almak için kullanmaktayım. Bunun dışında aracımda uyuşturucu madde bulunmamıştır. 
     Şevket Yetiş'i İstanbul'dan tanırım. Bir arkadaşımın aracılığıyla tanıdım. Bir kez görüştük. Bunun dışında görüşmemiz olmamıştır. Ben eroin kullanıyorum. Ailem bu nedenle beni dışlamıştır. Aileme kendimi kanıtlamak için ticaret yapmak istiyordum. Bunun için hayvan ticareti yapmak istedim. Gözaltındayken işkence gördüm. Rapor sırasında korktuğum için doktora söylemedim.'' Ali Karakuş'un suçsuz olduğunu öne sürdüğü duruşmada, sanık avukatları tahliye talebinde bulundu. 
     
     GÖRÜNTÜ ALINMASINA İZİN VERİLMEDİ 
     Mahkeme heyeti, sanık Hamit Bayram'ın Malatya Adli Tıp Kurumu'na sevkinin yapılarak eroin kullanıp kullanmadığının, kullanıyorsa bağımlı olup olmadığının ve bağımlılık düzeyinin tespit edilmesini kararlaştırdı. 
     Mahkeme heyeti ayrıca, avukatların tahliye talebini reddederek, eksik belgelerin tamamlanması için duruşmayı erteledi. 
     İddianamede, ''Teşekkül oluşturmak suretiyle uyuşturucu madde ticareti yapmak'' suçundan sanıklar hakkında 30 yıl hapis cezası isteniyor. 
     Sanık Hamit Bayram'ın duruşmaya ilk kez katılması nedeniyle adliye binası çevresine yoğun güvenlik önlemi alındığı görüldü. Binaya vatandaşlar üst araması yapıldıktan sonra alındı. 
     Duruşma salonundan, gazetecilerin görüntü almasına izin verilmedi. 
     
     OLAYIN GEÇMİŞİ 
     Bir istihbaratı değerlendiren Emniyet Müdürlüğü Kaçakçılık ve Organize Suçlar Şube Müdürlüğü ekipleri, 7 Temmuz'da Malatya girişinde Hamit Bayram, Hüsnü Özbuz, Bülent Aydın, Hüseyin Eşme ve Ali Kemal Demirkıran'ın bulunduğu 2 aracı durdurmuş, yapılan aramada, Bayram'ın üzerinde 4 gram afyon sakızı, 3 gram eroin ile aracındaki pet şişe içerisinde 125 mililitre morfin ve kokain ele geçirilmişti. 
     Bayram'ın ifadesinde, uyuşturucunun numunelik olduğunu, eroinin esas kısmının Van'da teslim edeceğini bildirmesi üzerine zanlılar Van'a götürülmüştü. Ancak, Hamit Bayram ve Hüsnü Özbuz, 10 Temmuz'da Van'daki polis merkezinden kaçırılmıştı. 
     Hamit Bayram, 17 Eylül'de Ankara'da gerçekleştirilen operasyonda yakalanmış, 23 Eylül'de Malatya'ya getirilerek, E Tipi Kapalı Cezaevine konulmuştu. 
     
</TEXT>
</DOC>
