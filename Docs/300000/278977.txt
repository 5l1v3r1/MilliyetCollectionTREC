<DOC>
<DOCNO> 278977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/guncel/gun03.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Badosiva bilmecesi 
</HEADLINE>
<TEXT>


NAMIK DURUKAN Ankara 

PKK'NIN, İran'daki Kürtleri yönetime karşı ayaklandırmak için bu ülkede kurdurduğu Özgür Yaşam Partisi'nin PJAK lideri Şapır Badosiva'nın öldürülmesi, PKK ve Osman Öcalan'ı bir kez daha karşı karşıya getirdi. PKK'dan ayrıldıktan sonra arkadaşlarıyla Yurtsever Demokratik Partisi'ni kuran Osman Öcalan, Sipan kod adlı Badosiva'nın, İran'ın isteği üzerine PKK tarafından öldürüldüğünü öne sürdü. PKK yönetimi ise, başta eroin ticareti olmak üzere mafyavari işlere bulaşan Badosiva'nın, bir mafya grubuna borcu bulunduğunu öne sürerek, cinayetin bir iç hesaplaşma sonucu işlendiğini açıkladı. Abdullah Öcalan ise, PJAK'nın, İran istihbaratının isteği üzerine Cemil Bayık tarafından tasfiye edildiğini savunarak, buna direnen partideki İranlı kadrolar hakkında infaz kararı alındığını söyledi. 


</TEXT>
</DOC>
