<DOC>
<DOCNO> 277419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun47.html </URL>
<DATE> 2004/10/05/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Prodi "Türkiye için özel şart yok" 
</HEADLINE>
<TEXT>

     AB Komisyonu Başkanı Romano Prodi, Komisyon'un Türkiye ile tam üyelik müzakerelerinin başlatılıp başlatılmayacağı ile ilgili tavsiyesi konusundaki kararını verirken, bu ülkeye özgü özel bir şart ileri sürmeyeceğini söyledi. 
     Prodi, Reuters'a yaptığı açıklamada, Başbakan Yardımcısı ve Dışişleri Bakanı Abdullah Gül'ün, Türkiye'ye özel ön koşullar öne sürülmemesi gerektiği yolundaki açıklamasıyla ilgili bir soruyu yanıtlarken, Türkiye ile ilgili ''ihtiyati ön tedbirler'' gibi ifadelerin yanlış olduğunu belirterek, ''Emin olunmalı ki, Türkiye'nin alınması süreci de, diğer adaylarınki gibi olacak, aynı standartlar geçerli olacak'' dedi. 
     Prodi, Türkiye ile müzakerelerin başlaması sonrasında görüşmelerin durdurulması veya ara verilmesi kastedilerek yöneltilen, ''Komisyon Türkiye için müzakereler sırasında kullanılabilecek bir acil fren sistemi oluşturuyor mu '' sorusuna, ''daha önce diğer ülkelerle yaptığımız üyelik müzakereleri sırasında da yapısal acil fren sistemi bulunduğunu düşünmüyor musunuz '' sorusuyla karşılık verdi. 
     Prodi bu fren sisteminin, insan hakları ihlallerinin önlenmesi amacıyla kullanıldığını belirterek, ''İnsan haklarına riayet edilmekte olduğuna emin olmalıyız. Tüm diğer ülkelerle yaptığımız müzakereler sırasında da geçerli olduğu gibi, bu tutumumuz, Türkiye ile müzakerelerde de geçerli olacak'' dedi. AB yetkilisi Prodi, ''eğer geçen Mayıs ayında AB'ye katılan diğer 10 ülkeyle yapılan tam üyelik müzakereleri sırasında bunlardan birisi insan haklarını ihlal etseydi, o ülkeyle de görüşmeleri durdurmaz mıydık '' diye konuştu. 
     
</TEXT>
</DOC>
