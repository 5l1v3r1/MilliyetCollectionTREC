<DOC>
<DOCNO> 278673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun21.html </URL>
<DATE> 2004/10/09/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
ETA, 11 Mart'taki terör saldırılarından dolayı, 4 saldırıları durdurmuş 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığı için mücadele eden terör örgütü ETA'nın, 11 Mart'ta Madrid'de düzenlenen terör saldırılarından dolayı, daha önceden bu kentte planladığı 4 terör eylemini durdurduğu ileri sürüldü. 
     İspanyol gazetelerinde bugün çıkan habere göre, ETA'ya karşı 3 Ekim'de başlayan operasyonlar kapsamında Burgos kentinde gözaltına alınan kamyon şoförü Pedro Antonio Acantarilla'nın verdiği ifadelerde, 11 Mart saldırılarının ETA'nın terör eylemlerini değiştirdiği belirtildi. 
     Acantarilla'nın, ETA'nın haziranda Madrid'de 4 bombalı terör eylemi yapma planı olduğunu ve bu terör saldırılarının bombalı yüklü arabalarla yapılmasının planlandığını söylediği iddia edildi. 
     ETA üyesi olduğu şüphesiyle gözaltına alınan Acantarilla'nın, Madrid'de yapılması planlanan saldırılarının durdurulmasının sebebinin, 11 Mart'ta düzenlenen ve 192 kişinin ölümüne, 1500'e yakın kişinin yaralanmasına yol açan terör saldırıları olduğunu söylediği bildirildi. 
     Öte yandan ETA'ya yönelik operasyonlarda ülkenin kuzeyindeki Navarra, San Sebastian ve Giupuzcoa kentlerinde gözaltına alınan 7 kişiden 6'sı serbest bırakıldı. 
     
</TEXT>
</DOC>
