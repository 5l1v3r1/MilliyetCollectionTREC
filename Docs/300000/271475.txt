<DOC>
<DOCNO> 271475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur29.html </URL>
<DATE> 2004/09/13/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İşten çıkaran patronunu bıçaklayarak öldürdü 
</HEADLINE>
<TEXT>

     BURSA DHA 
BURSA'da müteahhitlik yapan yaşındaki Mehmet Altun, işten çıkarttığı işçisi tarafından bıçakla öldürüldü. Katil zanlısı Murat Kaya gözaltına alındı. 
     Osmangazi İlçesi Çırpan Mahallesi'nde oturan evli ve 3 çocuk babası müteahhit Mehmet Altun, yanında çalışan Murat Kaya'yı bir süre önce işten çıkardı. Kaya'nın bunun üzerine kendisinden haraç ister gibi para istediğini ve telefonla tehdit ettiğini öne süren Altun, geçen cuma günü Cumhuriyet Savcılığı'na suç duyurusunda bulundu. 
     Önceki gün öğleden sonra Merinos semtindeki Çınaraltı Kahvehanesi'nde oturan eski patronunu gören Murat Kaya, konuşmak için dışarı çağırdı, ancak olumsuz yanıt aldı. Bunun üzerine kahvehane çıkışında bekleyen Murat Kaya, eski patronunun dışarı çıktığını görünce yanına gidip tartışmaya başladı. 
     Küfürleşmeye dönüşen tartışmada belindeki ekmek bıçağını çıkartan Kaya, eski patronunu yüzünden ve karnından yaraladı. Olaydan sonra Bursa Devlet Hastanesi'ne kaldırılan Kaya, doktorların müdahalesine rağmen kurtarılamadı. Altun'un cenazesi Adli Tıp Kurumu'ndan alındıktan sonra toprağa verilmek üzere memleketi Trabzon'a götürüldü. 
     Cinayetin ardından polis tarafından yakalan Murat Kaya, suçunu itiraf etti. Kendisini işten çıkartan Altun'un yanında üç ay çalıştığını ve 750 milyon lira alacağı olduğunu öne süren Kaya, "Bunun 350 milyon lirasını vermişti. 400 milyon lira alacağım vardı. Paraya ihtiyacım olduğu için ödeme yapmasını istedim. Bu sırada tartıştık, sinirlerime hakim olamadım ve elimi kana buladım'' dedi. 
     Cinayetle ilgili soruşturma Bursa Cumhuriyet Savcılığı'nca sürdürülüyor. 
     
</TEXT>
</DOC>
