<DOC>
<DOCNO> 295647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur17.html </URL>
<DATE> 2004/12/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Askeriyeye tarihi geçmiş boya mı sattılar 
</HEADLINE>
<TEXT>

     Deniz Kuvvetleri eski Komutanı Oramiral İlhami Erdil, görevi kötüye kullanmak ve haksız mal edinme suçlarından 18 yıla kadar hapis cezası istemiyle yargılanacak. 
     Askeri Savcı Kıdemli Albay Saim Öztürk, Genelkurmay Başkanlığı'nın 15 Eylül 2003'te verdiği emir üzerine başlattığı soruşturmayı tamamladı. Erdil paşa, kızının paravan şirketle asker ihaleleri almasını sağlamak, Etiler'deki 1 milyon 250 bin dolarlık iki lüks villanın nasıl satın alındığını açıklayamamak, eşinin bazı özel harcamalarını devlete ödetmekle suçlanıyor. Erdil'in, Orgeneral İsmail Koçman başkanlığındaki heyet tarafından asker mahkemede yargılanmasına 21 Aralık 2004'te başlanacak. 
     Asker savcı, emekli Oramiral İlhami Erdil hakkındaki soruşturmayı 14 ayda tamamladı. İddianamede, Erdil'in İstanbul'un lüks semtlerinden Etiler'deki Alkent sitesinde iki daireye sahip olmasının 10 yıllık gelir araştırması ve mal varlığı tespitine göre imkansız olduğu belirtildi. Erdil, savcılığa verdiği ifadede, iki dairenin parasını babasının kuzeni Muhterem Kolay'dan aldığını söyledi. Ancak savcı Öztürk, Kolay'ın bu parayı verebilecek durumda olmadığını, ayrıca kendi çocukları dururken böyle yüksek bir meblağı sanığa vermesinin de hayatın olağan akışına uymadığını belirtti. 
     Erdil, 1999 yılında aldığı iki daire hakkında yasal zorunluluk olmasına rağmen mal beyanında da bulunmamış. Bu yüzden hakkında haksız mal edinmeden dava açıldı ve satılmasını engellemek için iki daireye de tedbir kondu. Askeri savcı ayrıca Erdil'in, Deniz Kuvvetleri komutanına tahsis edilen cep telefonunu emir subay yardımcısına verdiğini ifade ediyor. 
     Savcı Öztürk, bu telefonun faturalarının insaf sınırını aştığına ve anormal görüşmelerin yapıldığına dikkat çekiyor. Savcı, Erdil'in emir subayına kızının ihale işlerini takip ettirdiğini ve görevi kötüye kullandıklarını anlatıyor. 
     Ankara'daki lüks marketlerden sınırsız alışveriş yapıldığını ve komuta katı için yapılmış gösterildiğini ifade eden savcı, bunların karşılığı olan 160 milyar 220 milyonun Erdil'den alınmasını talep ediyor. Savcı, Oramiral Erdil'in kızı Deniz Halide Erdil ile gizli ortağı olan Heker firması sahibi Şirin Melek Özden'in askeriyeye tarihi geçmiş boya sattığını ve Erdil'in ihaleyle ilgili Tuğamiral Metin Poyrazlar'a talimat verdiğini kaydediyor. 
     Erdil paşanın eşi Füsun ve kızı Deniz'e de 3 yıla kadar hapis cezası verilmesi isteniyor. 
     İlhami Erdil savcıya verdiği ifadesinde "Gerek misafirlere gerekse hediye şeklinde özel gıdalar tüketilmiş olabilir. Ancak biz kendimiz için son derece mütevazı bir yemek alışkanlığına sahibiz. Eşim özel gıdasına dikkat eden bir kişidir. Benim de kolesterol problemim var. Bir sabah kahvaltısı bir de akşam yemeği yerim." diyor. Suçlamaları reddeden Erdil, telefon faturalarının yurtdışındayken yapılan konuşmalar nedeniyle yüksek olduğunu söylüyor. 

     
</TEXT>
</DOC>
