<DOC>
<DOCNO> 295078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/spor/ygokce.html </URL>
<DATE> 2004/12/06/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yalnız ve mağrur 
</HEADLINE>
<TEXT>



Bu ikilemin içinden bir türlü çıkamıyoruz. Bazen seyirciyle de olmuyor, seyircisiz de olmuyor Beşiktaş taraftarları ve Türkiye'de hangi renk olursa olsun tüm kulüp tutkunları, takımlarına karşı bir sorumluluk taşıdıklarını, onları yalnız bırakmamanın da görevleri olduğunu unutmamalılar. Dün İnönü'de hem Beşiktaş, hem de İstanbulspor öksüz ve yalnızdı. Bağıra çağıra top oynadılar. Hakça söyleyelim, şiir gibi futbol becerileri de sundular. Ama dedik ya, tribün boştu, etraf loştu, böyle bir maçı seyretmek de nahoştu. 
Del Bosque, İbrahim Toraman - Çağdaş tandemiyle kurdu savunmayı. Mustafa Doğan yedekteydi. Emre sakattı, anladık da, bu değişime neden gerek gördü, onu anlayamadık. Beşiktaş kendisini sürekli tehdit eden ve son iki yıldır zor durumlara sokan rakibi İstanbulspor karşısında alışmadığı koşullarda yine de şanslı bir başlangıç yaptı. Soldan sürekli yükleniyorlardı, nihayet İbrahim Üzülmez'in ortaladığı topta Ahmed Hassan'la golü buldular ve biraz rahat nefes aldılar. Ancak İstanbulspor'un direnişçi oyun anlayışı Beşiktaş savunmasını sık sık güç durumlara düşürüyordu. Bunlardan birinde hakem Fırat Aydınus da beklemediği talihsiz bir durumla karşılaştı. Ramadan topla Beşiktaş kalesine yönelmiş gole giderken, İbrahim Toraman peşine düştü. İki futbolcu kora kor bir mücadeleye giriştiler. Sonra Ramadan yere düştü. Fırat Aydınus uzaktan refleksle kırmızı kartını çıkardı. Evet, kurallar görünüşe göre bunun yüzde yüz gol pozisyonu olduğunu, son adam İbrahim Toraman'ın da faul yaptığı varsayılarak kırmızı kart gerektirdiğini yazıyordu. Ancak, anlaşıldı ki faulu yapan Toraman değil, Ramadan'dır. Bu tablonun içinde bir başka gerçek daha var. Diyelim ki hakem haklı ve doğru karar verdi. Çağdaş nerede Toraman'ın kademesine girebilseydi yani onu son adamlıktan kurtarabilseydi hakemin yorumu sarı kartı geçmez, Beşiktaş da 10 kişi kalmazdı. İstanbulspor'da stoper Yalçın'ın kaleci Ramazan'a çok zor pozisyonda attığı kafa golü de Çağdaş'ın hamle yetersizliğinden kaynaklandı. 

Maçın iki kahramanı 
Beşiktaş'ta 10 kişilik mücadele bir anda inanılmaz bir dayanışma, yardımlaşma ve artan sorumluluk duygusuyla, 13 kişilik performansa dönüştü. Burada Tümer Metin'in usta işi golüne özellikle şapka çıkarmalıyız. Bazı takımlarda, bazı oyunculara tapınma derecesinde yazılan övgüler, takdir yazıları nedense iki haftadır Tümer'in yaptığı güzel işlerden esirgeniyor. Burada Tümer'in hakkını vermeli. Yaptığı iş deveyi hendekten atlatmaktır. Maçın bir başka kahramanı da Ahmed Hassan. Beklenmedik bir takımdaşlık duygusuyla mücadele etti. Sağ bek, sağ kanat, santrfor gibi farklı kimliklerle hem savunma yaptı, hem pozisyon hazırladı, hücuma katıldı. İnanılmaz biçimde enerjisini harcadı. 
İstanbulspor yüksek toplarla beraberliği arayadursun, Beşiktaş Mustafa Doğan, Okan, sonradan oyuna giren Juanfran ve Sergen'le zor elde ettiği galibiyeti vermemek için çok kararlı bir futbol gösterisi yaptı. 



</TEXT>
</DOC>
