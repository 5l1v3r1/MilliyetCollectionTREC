<DOC>
<DOCNO> 258914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/siyaset/siy03.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel'in yazısı yayımlanmadı 
</HEADLINE>
<TEXT>


ANKARA Milliyet 


DSP 6. Olağan Kurultayı'nın ardından Cumhuriyet gazetesi tarafından "politize olduğu" gerekçesiyle yazılarına son verilen Şükrü Sina Gürel'in veda yazısı da sansüre uğradı ve gazetede yayımlanmadı. Gürel, konuyla ilgili Milliyet'e açıklama yaparken, DSP'nin 25 Temmuz'daki kurultayına genel başkan adayı olarak hazırlandığı süreçte, parti içindeki mücadele sürerken yazılarına bir ay ara verdiğini dile getirdi. 

'Daha önce de politizeydim' 
26 Temmuz günü Cumhuriyet yönetiminden, "Çok politize oldu, yazılarını noktalasın" mesajı aldığını ifade eden Gürel, şöyle konuştu "Şu noktalama işini anladım da, çok politize olmanın, örneğin, çok sendikalı olmak, çok ilan almak, az çok siyasi gazete olmak gibi bir zor anlaşılır kavram olup olmadığını anlayamadım. Çünkü bu köşede Aralık 2002'den beri yazdığım süre içinde de az politize değildim. Okurlarımla açıkça düşüncelerimi paylaşacağım başka yerler mutlaka olacaktır. Şimdi noktayı koyuyorum." 


</TEXT>
</DOC>
