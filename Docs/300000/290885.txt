<DOC>
<DOCNO> 290885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo14.html </URL>
<DATE> 2004/10/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Berlinli Türklerden Yıldıray'a büyük ilgi... 
</HEADLINE>
<TEXT>

     Berlinli Türklerin, Hertha BSC Berlin'in bugün başkent Berlin'de Bayer Leverkusen'e karşı yapacağı lig maçında ilk kez onbirde yer alacak olan Yıldıray Baştürk'e kötü ve yağışlı havaya rağmen büyük destek vermeleri bekleniyor. 
     Bild gazetesi, ''Baştürklü Hertha'' başlığıyla verdiği haberde, Yıldıray'ın sahada forvet oyuncu Marcelinho'yu destekleyeceği, maçın ritmini belirleyeceği ve ani ataklarla eski takımı olan Bayer Leverkusen'in savunmasını dağıtmaya çalışacağını yazdı. 
     Yıldıray, ''Hertha'ya geçmekle doğru kararı verdim. Bayer Leverkusen teklifini çok düşürmüştü. Bayer işletmeleri para musluğunu kapattı. Bunu yakın bir zamanda diğer futbolcular da hissedecek'' şeklinde konuştu. 
     UEFA kupasında da iddialı olduklarını belirten Yıldıray, ''Ben kazanmayı severim ve her zaman başarı isterim. Hertha'nın da vizyonları var'' dedi. 
     Galatasaray'da 2 yıl oynayan Hertha BSC Berlin Teknik Direktörü Falko Götz de Yıldıray ile bir taktik belirlediklerini ifade ederek, ''Gerektiği takdirde Yıldıray'a Türkçe talimatlar vereceğim. Böylece rakip futbolcular ne dediğimi anlamayacak'' diye konuştu. 
     Berliner Kurier gazetesi de Berlinli Türklerin büyük bir heyecanla Yıldıray'ın ilk maçını izlemek üzere Olimpiyat Stadı'nı dolduracaklarını, Berlin'de yaşayan Türkler için Yıldıray'ın bir elçi olduğunu yazdı. 
     Amatör lig takımlarından Yeşilyurt'un Başkanı Zeki İlkyaz, ''Yıldıray'ı yanlız bırakmayacağız. Sadece onu izlemek için en az bin Türk seyircinin daha stadı dolduracağına eminim'' şeklinde konuşurken, takımın Başkan Yardımcısı Ganim Authman'ın da ''Yıldıray'ın bu maçında hemen bir gol atmasını diliyoruz. Birçok kişi Yıldıray ile ilgili gelişmeleri merak ediyor'' dedi. 
     Berlin-Brandenburg Türkiye Toplumu TBB Genel Sekreteri Kenan Kolat da gazeteye yaptığı açıklamada, ''Baştürk, her Türkü ilgilendiriyor. Ancak bugüne kadar olan sakatlığından dolayı düzelmesi için zaman gerekiyor'' şeklinde görüş belirtti. 
     
</TEXT>
</DOC>
