<DOC>
<DOCNO> 282551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur28.html </URL>
<DATE> 2004/10/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Prof. Dr. Ergil "Küreselleşme ile ithal terör ortaya çıktı" 
</HEADLINE>
<TEXT>

     Ankara Üniversitesi Siyasal Bilgiler Fakültesi Öğretim Üyesi Prof. Dr. Doğu Ergil, dünyada küreselleşme ile birlikte, ithal terörün ortaya çıktığını belirtti. 
     Tunceli Emniyet Müdürlüğü tarafından düzenlenen ''Küreselleşen Dünya Düzeninde Terörizm Hareketleri'' konulu konferansta konuşan Prof. Dr. Ergil, terörü ''dehşet ve aşırı korku salmak amaçlı yapılan eylemler'' olarak tanımlayarak, terörizm olgusunun dünyada küreselleşmeyle birlikte farklı boyutlara taşındığını söyledi. 
     Birçok ülkenin, kendi vatandaşının da bulunduğu bir başka ülkedeki terör örgütlerine destek olduğunu kaydeden Prof. Dr. Ergil, dünyada dış destekli terör örgütü sayısının giderek arttığını belirtti. 
     Bazı devletlerin, uluslararası görüşmelerde, ülkesinde zararlı faaliyetlerde bulunan örgütlerin uluslararası terör listesine alınması için uğraş verdiğini hatırlatan Ergil, ''Devletlerin terör örgütlerini uluslararası terör listesine alınması için verdiği uğraş çok yanlış. Bu uğraş ile devletler farkında olmadan örgütlerin uluslararası arenada propagandasını yapıyor'' diye konuştu. 
     Terörizmle mücadelede izlenecek yöntemler hakkında da önerilerde bulunan Ergil, insanları teröre iten nedenlerin ortadan kaldırıldığında, teröre verilen primin de azalacağını kaydetti. 
     
</TEXT>
</DOC>
