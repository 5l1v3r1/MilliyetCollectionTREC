<DOC>
<DOCNO> 296743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/spor/spo03.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'a açık çek 
</HEADLINE>
<TEXT>


Fatih Gökşen, "Primi belirlemedik ama Fenerbahçe'yi yensinler, gerisini yönetime bıraksınlar" diye konuştu 


Keseyi açtılar 
ŞAMPİYONLUK yarışındaki en kritik sınavını yarın Fenerbahçe önünde verecek olan Galatasaray, galibiyete kilitlendi. Sarı - Kırmızılılar'da derbiye sayılı saatler kala prim konusu gündeme geldi. Futbol Şube Sorumluları'ndan Fatih Gökşen, oyunculara mesaj göndererek, "Rakam belli değil. Yensinler, gerisini bize bıraksınlar" ifadelerini kullandı. 

Ekstra ödeme var 
ANKARAGÜCÜ ve Gençlerbirliği engellerini aşarak 4'er bin dolar prim alma hakkı kazanan futbolculara, derbinin de kazanılması durumunda 15'er bin dolarlık ödeme yapılacağı iddia edildi. Gökşen, Fenerbahçe'yi Ali Sami Yen'de en iyi şekilde ağırlayacaklarını tekrarlayarak, "Bize yakışan neyse yapacağız. Taraftarlarımız da centilmenlik çizgisinin dışına çıkmayacaktır" dedi.. 

Kıran kırana 

Aslan'ı hırs bastı 
GALATASARAY, Fenerbahçe derbisinin hazırlıklarını dün sabah Florya'da yaptığı tek antrenmanla sürdürdü. Basına kapalı gerçekleştirilen ve yaklaşık 1 saat 10 dakika süren çalışmada, taktiksel çift kale maç yapıldığı öğrenildi. Derbi öncesi oldukça hırslanan Sarı - Kırmızılılar'da, İbrahim ikili mücadele sırasında bileğinden sakatlanarak antrenmanı yarıda bırakmak zorunda kaldı. 

Ölü top çalışması 
TEKNİK Direktör Hagi'nin antrenmanın büyük bir bölümünde Fenerbahçe'nin en büyük silahı olan ölü top organizasyonları üzerine çalışmalar yaptırdığı öğrenildi. Rumen hocanın, defans oyuncularına markaj yaptıkları oyuncuları kaçırmamaları yönünde uyarılarda bulunduğu ifade edildi. Galatasaray bugün öğle saatlerinde Florya Tesisleri'nde kampa girecek. 

Onay günü 

GALATASARAY Kulübü'nün Olağanüstü Genel Kurul Toplantısı bugün saat 10.00'da çoğunluğa bakılmaksızın Galatasaray Lisesi'nde yapılacak. Sarı - Kırmızılı yönetim, Seyrantepe Projesi çalışmalarını yürütmek üzere kongre üyelerinden yetki isteyecek. Ayrıca 100. kuruluş yılı nedeniyle ihraç cezaları hariç olmak üzere diğer cezaların affı da gündeme getirilecek. 

Açık yıkılıyor 

BİR yandan Seyrantepe Projesi'ni hayata geçirmek için uğraş veren Galatasaray Yönetimi, diğer taraftan da Ali Sami Yen'i iyileştirme çabası içinde. Sarı - Kırmızılılar önceki akşam yaptıkları toplantıda Ali Sami Yen Stadı'nı masaya yatırdı. Yöneticiler, eski açık tribünü devre arasında yıkma kararı aldı. 


</TEXT>
</DOC>
