<DOC>
<DOCNO> 289646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas23.html </URL>
<DATE> 2004/11/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Sibel Kekilli Gittikçe insanlara daha güvenmez oldum 
</HEADLINE>
<TEXT>

     Almanya'da rejisör Fatih Akın'ın çevirdiği ''Gegen die Wand'' Duvara karşı adlı filmdeki rolüyle ''Altın Ayı'' ödülü kazanan ve bu rolüyle 2004 yılı Avrupa Ödülü için de aday gösterilen sinema oyuncusu Sibel Kekilli, insanlara gittikçe daha güvenmez hale geldiğini söyledi. 
     Kekilli, Alman Haber Ajansı'na DPA yaptığı açıklamada, ''Hayatım kısmen kamuoyuna maloldu. Gittikçe insanlara daha güvenmez oldum. Bunda da haklıyım'' dedi. 
     Şöhreti yakaladıktan sonra medya ile ilişkilerinde daha dikkatli olduğunu belirten Kekilli, ''Çoğu zaman yazılanlar söylemediğim halde yazıldı. Diğer gazeteler de bu bilgileri alarak yayınlamaya devam ettiler'' diye konuştu. 
     Genç sanatçı, zor günlerinde kendisine yardımcı olan insanların sayısının da az olduğunu kaydederek, ''Zor zamanlarımda bana Fatih Akın, menajerim, avukatlarım ve az sayıdaki arkadaşlarımla yakınlarım yardım etti'' dedi. 
     Kekilli, ünlü olduktan sonra bir anda kendisini arayan eski arkadaşlarının sayısının arttığını, ancak kendisinin buna itibar etmediğini söyledi. 
     Böylesine şöhret olmayı kendisinin de hiç beklemediğini belirten Kekilli, Avrupa'nın en iyilerine verilecek ödüle aday gösterilmesinden de büyük mutluluk duyduğunu dile getirdi. 
     Kekilli ile birlikte bu ödüle Waleria Bruni-Tedeschi ve Penelope Cruz gibi ünlü sinema oyuncuları da aday gösterildi. 
     Ünlü Amerikalı sinema oyuncusu Robert De Niro'ya büyük hayranlık duyduğunu da belirten Kekilli, ''De Niro sadece oynamıyor. Oynadığı karakter bizzat kendisiymiş gibi bir izlenim bırakıyor'' dedi. 
     Kekilli ayrıca, ailesi ile ilişkilerinin de henüz düzelmediğini kaydederek, ''Yeniden irtibata geçmemiz için hem onların hem de benim daha fazla zamana ihtiyacımız var'' diye konuştu. 
     Kekilli'nin daha önce bazı porno filmlerinde oynadığının ortaya çıkmasından sonra ailesi ile arası açılmıştı. 

     
</TEXT>
</DOC>
