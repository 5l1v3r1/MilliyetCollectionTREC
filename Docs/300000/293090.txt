<DOC>
<DOCNO> 293090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy07.html </URL>
<DATE> 2004/11/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Anayasa Mahkemesi'nin yoğun gündemi... 
</HEADLINE>
<TEXT>

     Anayasa Mahkemesi, Cumhurbaşkanı Ahmet Necdet Sezer'in, Dernekler Kanunu'nun 2 maddesinin iptali ve yürürlüğünün durdurulması istemiyle açtığı davada, 1 Aralık'ta ilk inceleme yapacak. 
     Anayasa Mahkemesi, 1 Aralık Çarşamba günü yapacağı toplantının gündemine, Sezer'in söz konusu başvurusunu da aldı. 
     Başvuruda ilk inceleme yapacak olan Yüksek Mahkeme, herhangi bir eksiklik bulmazsa davayı esastan görüşmeye karar verecek. Bu durumda, Anayasa Mahkemesi'nin raportörün raporunu tamamlamasının ardından öncelikle yürürlüğü durdurma istemini ele alması, ardından davayı esastan sonuçlandırması bekleniyor. 
     Cumhurbaşkanı Sezer'in iptalini ve yürürlüğünün durdurulmasını istediği Dernekler Kanunu'nun ''Yardım ve işbirliği'' başlıklı 10. maddesinin birinci fıkrası ile ''yurtdışından yardım alınması'' hükmünü düzenleyen 21. maddesi sırasıyla şöyle 
     ''Dernekler, tüzüklerinde gösterilen amaçları gerçekleştirmek üzere, benzer amaçlı derneklerden, siyasi partilerden, işçi ve işveren sendikalarından ve mesleki kuruluşlardan maddi yardım alabilir ve adı geçen kurumlara maddi yardımda bulunabilirler. 
     Dernekler mülki idare amirliğine önceden bildirimde bulunmak şartıyla yurtdışındaki kişi, kurum ve kuruluşlardan ayni ve nakdi yardım alabilirler. Bildirimin şekli ve içeriği yönetmelikte düzenlenir. Nakdi yardımların bankalar aracılığıyla alınması zorunludur.'' 
     
     KORAY AYDIN'IN İSTEMİ 
     Anayasa Mahkemesi, eski Bayındırlık ve İskan Bakanı Koray Aydın'ın, Yüce Divan'a sevkıne ilişkin TBMM kararının iptali ve dosyanın TBMM'ye iadesine ilişkin istemi de aynı gün karara bağlayacak. 
     Koray Aydın'ın avukatı Bülent Acar, müvekkili ile ilgili olarak TBMM'nin 9 Kasım 2004 günlü, 15. Birleşimi'nde alınan karara konu Soruşturma Komisyonu Raporu'nun ve kararının görüşülmesi, oylanması işlemlerinin ve sevk kararının iptaline ve dosyanın TBMM'ye iadesine ve itiraz sonuçlanıncaya kadar söz konusu işlemlerin yürürlüğünün durdurulmasına karar verilmesini istemişti. 
     
     HUMK'UN KISMİ İPTAL İSTEMİ 
     Anayasa Mahkemesi, Avanos Asliye Hukuk Mahkemesi'nin, Hukuk Usulü Muhakemeleri Kanunu'nun 2 hükmünün iptali istemini de aynı gün esastan görüşecek. 
     Yasanın iptali istenen 195. maddesinin ikinci fıkrası, davalının, ilk itirazlarıyla esas dava hakkındaki cevabını ve varsa karşı delillerini, dava dilekçesinin kendisine tebliği tarihinden itibaren 10 gün içinde mahkeme kalemine bildirme süresini, 43 sayılı kanuna tabi kamu kuruluşları Hazine'yi ilgilendiren davalar için 30 güne çıkarıyor. 
     432. maddesinin 3156 sayılı yasa ile değiştirilen birinci fıkrasının ikinci tümcesi ise 15 günle sınırlı tutulan temyiz süresini 43 sayılı kanuna tabi kamu kuruluşları için 30 güne çıkarıyor. 
     
     ÖZELLEŞTİRMEDE PERSONELİN ÜCRETİ VE ÖZLÜK HAKLARI 
     Danıştay 11. Daire, baktığı bir davada, 527 sayılı Memurlar ve Diğer Kamu Görevlileri ile İlgili Bazı Kanun ve Kanun Hükmünde Kararnamelerde Değişiklik Yapılmasına Dair Kanun Hükmünde Kararname'nin 31. maddesinin Anayasa'ya aykırılık iddiasını ''ciddi'' bularak, iptali istemiyle Anayasa Mahkemesi'ne başvurdu. 
     Anayasa Mahkemesi, aynı gün, bu başvuruyu esastan görüşecek. 
     İptali istenen düzenleme şöyle 
     ''3291 sayılı Kanun hükümleri çerçevesinde özelleştirme kararı alınan teşebbüs ve bağlı ortaklıklardaki sözleşmeli statüde çalışan personelin ücret ve diğer özlük hakları, kamu kesimi sermaye payı yüzde 50'nin altına düşünceye kadar Yüksek Planlama Kurulu Kararı ile tespit edilir ve bu süre zarfında 399 sayılı Kanun Hükmünde Kararnamenin geçici 3. maddesi uyarınca kadroları saklı tutulan personelin bulundukları kadrolarda aylık ve her türlü özlük haklarının saklı tutulmasına devam olunur. 
     233 ve 399 sayılı Kanun Hükmünde Kararname kapsamı dışında kalan kamuya ait bankalarla 399 sayılı Kanun Hükmünde Kararnamenin geçici 9 ve ek 1. maddelerinde belirlenen kuruluşlardan yönetim kademelerinde sözleşmeli statüde personel çalıştıranların genel müdür, genel müdür yardımcısı, daire başkanı, müdür, grup başkanı, müdür ve başkan yardımcısı, şef ve memur gibi unvanlarla çalışan yönetim personelinin kapsam dışı personel dahil mevzuatlarına göre tespit edilecek sözleşme ücretlerinin yürürlüğe konulabilmesi için ilgili Bakanlıkça ayrıca Yüksek Planlama Kurulu'nun uygun görüşünün alınması şart olup söz konusu ücretlerde gerektiğinde düzenleme yapmaya Yüksek Planlama Kurulu yetkilidir. 
     Kamu kurum ve kuruluşları ile sermayesinin yarıdan fazlası devlete ait kurum ve kuruluşlarda çalışan memur, sözleşmeli personel ve diğer kamu görevlilerine asli görevlerinin yanında devlet iştirakleri de dahil olmak üzere kamuya ait iktisadi kuruluşlarda verilen yönetim kurulu başkan ve üyelikleri ile denetçi ve tasfiye kurulu üyeliği görevleri hakkında da 399 sayılı Kanun Hükmünde Kararname'nin 34. maddesi hükümleri uygulanır.'' 
     
     ÖLEN SİGORTALANIN HAK SAHİPLERİNE MAAŞ BAĞLANMASI 
     Yüksek Mahkeme, Ankara 5. İş Mahkemesi'nin, Sosyal Sigortalar Kanunu'nun 2422 sayılı kanun ile değiştirilen 66. maddesinin birinci fıkrasının c bendinin iptal istemini de esastan görüşecek. 
     İptali istenen düzenleme, toplam olarak bin 800 gün veya en az 5 yıldan beri sigortalı bulunup, sigortalılık süresinin her yılı için ortalama olarak 180 gün malullük, yaşlılık ve ölüm sigortaları primi ödemiş durumda ölen sigortalının hak sahiplerine aylık bağlanmasını düzenliyor. 
     
     ''VAKIFLARDA ÜYELİK OLMAZ'' 
     Anayasa Mahkemesi, Ankara 13. Asliye Hukuk Mahkemesi'nin, Türk Medeni Kanunu'nun 101. maddesinin üçüncü fıkrasının iptali isteminde aynı gün ilk inceleme yapacak. 
     İptali istenen hüküm, vakıflarda üyelik olamayacağını düzenliyor. 
     
</TEXT>
</DOC>
