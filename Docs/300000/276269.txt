<DOC>
<DOCNO> 276269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo15.html </URL>
<DATE> 2004/09/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İtalyan basınından Emre'ye övgü Galibiyette imzası var 
</HEADLINE>
<TEXT>

     Lütfullah Göktaş bildiriyor 
Avrupa Şampiyonlar Ligi G Grubu'nda mücadele eden FC İnter'in dün gece deplasmanda Anderlecht'i 3-1 yendiği maçta, Emre Belözoğlu da mükemmel oyunuyla göz doldurdu. 
     İtalyan spor gazetelerindeki haberlerde, siyah-mavililerin galibiyetinde 90 dakika boyunca oyunda kalan Emre'nin de imzası bulunduğuna işaret edildi. Karşılaşmada FC İnter'in gollerini Martins, Adriano ve Stankoviç kaydederken, ev sahibi Anderlecht ise Baseggio'nun attığı tek golle yetinmek zorunda kaldı. 
     İtalyan basınındaki değerlendirmelerde Emre'ye verilen not 6,5-7,5 arasında değişiyor. 
     Tuttosport, ''Martins'in gol atmasıyla sonuçlanan pozisyon Emre'nin rakiplerden topu kapması sayesinde doğdu. Köşe atışıyla Adriano'nun durumu 2-0 yapmasını sağlayan da o idi. İnter'in tehlikeli olduğu anlarda Emre de hep vardı. Minik Türk açısından çerçevelenip asılacak denli güzel bir maçtı'' diye yazdı. 
     La Gazzetta dello Sport da Emre'nin harika oynadığını belirterek şu ifadelere yer verdi 
     ''Forvetlerin arkasında, bacaklarında güç olduğu sürece hareketli ve üretken oyunuyla varlığını iyi hissettiriyor. Nitelik açısından da nicelik bakımından da mükemmel oynadı. Hasi'ye sürekli pres yaptı. Aman vermeyen bir sivrisinek gibiydi. Onun verdiği rahatsızlık nedeniyle Belçikalılar asla kolayca oyun başlatamadılar. Köşe atışında Adriano'nun başını görüp durumun 2-0 yapılmasını sağlayarak, maça imzasını atmayı da başardı.'' Corriere dello Sport ise ''Mancini'nin forvetlerin arkasına yerleştirdiği Emre, kötü başlasa da ardından görevini gayet iyi yaptı. Markaj yükümlülüğünden arındırılmış bir Emre, daha verimli ve rahat bir oyun sergiliyor'' dedi. 

     
</TEXT>
</DOC>
