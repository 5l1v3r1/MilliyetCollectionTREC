<DOC>
<DOCNO> 287201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur04.html </URL>
<DATE> 2004/11/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sevdiği kızın annesiyle kardeşini bıçakladı 
</HEADLINE>
<TEXT>

     Taner ORAL KONYA, DHA 

KONYA'da aşkına karşılık bulamayan Mesut Mutlu, sokakta karşılaştığı ve sevgisini anlatmak için yanlarına gittiği sevdiği kızın annesi Sıdıka D. ile kardeşi M.D.'yi bıçakla yaralayıp kaçtı. 
     Olay, Selçuklu İlçesi Nalçacı Caddesi Eğitimciler Sitesi önünde meydana geldi. Sokakta gezinen Mesut Mutlu, aşık olduğu ancak karşılık görmediği 19 yaşındaki Şükriye D. ile, annesi 49 yaşındaki Sıdıka D. ve 17 yaşındaki erkek kardeşi M.D.'yi gördü. Yanlarına giden Mesut Mutlu, iddiaya göre Şükriye D.'ye olan duygularında samimi olduğunu ve onu çok sevdiğini söyledi. Sıdıka D. ve çocuklarının kendisini terslemesine sinirlenen Mesut Mutlu, önce sevdiği kızın gözleri önünde kardeşi M.D.'ye bıçakla saldırdı. M.D.'yi göğsünden bıçakla yaralayan Mesut Mutlu, araya girip oğlunu kurtarmaya çalışan Sıdıka D.'yi de sağ kulağından ve boynundan yaraladıktan sonra kaçtı. 
     Gözleri önünde annesi ve kardeşi bıçakla yaralanan Şükriye D. sinir krizleri geçirirken, çevreden yetişenler tarafından çağrılan ambulansla Konya Numune Hastanesi'ne kaldırılan anne oğulun sağlık durumlarının iyiye gittiği bildirildi. 
     Güçlükle sakinleştirilen Şükriye D. polise verdiği ifadede, "Uzun zaman oldu, onu sevmediğimi, bu işin olamayacağını söylememe rağmen peşimi bırakmadı. Annem ve kardeşimle gidiyorduk, onunla yolda karşılaştık. Bana olan sevgisini anneme ve kardeşime anlatmak için iyice yanımıza geldi. Kardeşimle konuştu önce. Kardeşim tersleyince aniden tartışmaya başladılar. Durdurmaya çalıştık ama Mesut bıçak çıkarıp önce kardeşimi sonra da annemi bıçaklayıp kaçtı'' dedi. 
     Polis, sevdiği kızın annesini ve kardeşini yaraladıktan sonra kaçan çılgın aşık Mesut Mutlu'yu arıyor. 
     
</TEXT>
</DOC>
