<DOC>
<DOCNO> 272151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/dunya/dun04.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta para önce güvenliğe 
</HEADLINE>
<TEXT>



ABD Başkanı George W. Bush yönetimi, Irak'ın savaşta hasar gören altyapısının yenilenip geliştirilmesi için ayrılan paranın yaklaşık 2 milyar dolarının, bu ülkede güvenliğin artırılması için harcanmasına karar verdi. ABD Dışişleri Bakan Yardımcısı Marc Grossman, konuya ilişkin düzenlediği basın toplantısında, Washington'ın önceliklerinde meydana gelen bu değişikliğin gerekçesini, "En temel mesele olan güvenlik sağlanmadan, istediğiniz kadar enerji santralınız olsun, Iraklılara elektrik getiremezsiniz" sözleriyle açıkladı. Bush yönetiminin onay için Kongre'ye göndereceği bu değişiklik önergesine göre, daha önce Irak'ın elektrik, su ve kanalizasyon projeleri için kullanılması öngörülen 2 milyar dolar, ağırlıklı olarak Irak güvenlik kuvvetlerinin sayısında artış sağlanmasında ve diğer güvenlik alanlarında harcanacak. 


</TEXT>
</DOC>
