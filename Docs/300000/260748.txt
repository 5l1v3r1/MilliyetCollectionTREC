<DOC>
<DOCNO> 260748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun06.html </URL>
<DATE> 2004/08/05/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Washington'un tepkisi Irak'tan çekilen şirketlere değil hükümetlere 
</HEADLINE>
<TEXT>

     Deniz Aralan 

ABD Dışişleri Bakanlığı, Irak'ta kaçırılan ve öldürülen rehinelerden dolayı bazı ülkelerin ve şirketlerin ülkeden çekilmesine yönelik yeni açıklamasında, hükümetleri eleştirdi. 
     Dışişleri Bakanlığı Sözcüsü Richard Boucher, ülkelerden, terörizme taviz vermemelerini ve insanları Irak'ta kalmaya teşvik etmelerini istedi. Boucher, özellikle, bir Filipinli rehinenin kaçırılmasının ardından askerlerini ABD önderliğindeki koalisyon gücünden geri çekerek ülkeye çağıran Filipinler'e eleştiri yöneltti. 
     Boucher, gazetecilere açıklamasında, şunları söyledi 
     ''Biz, en başından bu yana, şirketlerin, hatta hükümetlerin, bazen personellerinin güvenliğine ilişkin karar verme hakkı olduğunu tanıdık. Buna karşı çıkmıyoruz. Ancak aynı zamanda, hükümetlerin siyasi konumunun, teröristlere taviz vermemek ve bizim yaptığımız gibi Iraklıların ülkelerini yeniden kurmalarına yardım için insanların orada kalmasını teşvik etmek olması gerektiğini düşünüyorum. Hükümetlerin bunda önemli bir rolü var. Hükümetlerin insanlarını Irak'ın yeniden yapılanmasına katılmaya teşvik ettiği ölçüde şirketler ve bireyler, güvenlikleri elverdikçe bunu yapmaya çalışacaktır.'' Irak'tan çekilme konusunda ülkelerin ve şirketlerin konumları arasında fark olduğunu ifade eden sözcü Boucher, ''Biz, Filipinler'e ilişkin hayal kırıklığımızı dile getirdik. Çünkü bu, kuvvetlerini geri çekme yönünde bir ulusal hükümetin kararıydı. Şirketlerin çalışmalarını sürdürememelerine ilişkin olarak ise buna yol açan koşullardan üzüntü duyduk'' diye konuştu. 
     Murat Yüce adlı Türk şoförünün Irak'ta kendisini kaçıran teröristlerce katledilmesiyle birlikte Ulusal Nakliyeciler Derneği UNA , Irak'ta ABD güçlerine mal taşımayı durdurma kararı almıştı. 
     Bunun ardından iki Türk rehinenin serbest bırakıldığı haberleri gelmişti. Boucher, UND'nin kararını bir gün önce değerlendirirken de ''Şirketlerin kararları kendilerine ait. Biz Irak'ın yeniden kurulmasına desteği sürdüreceğiz'' açıklamasını yapmıştı. 
     Öte yandan, ABD Dışişleri Bakanlığı, Irak'taki çokuluslu güçte askeri bulunan 31 koalisyon üyesi ülkenin, ''teröristlere taviz verilmemesi'' yönünde kararlı olduğuna ilişkin bir açıklama yaptı. 
     Açıklamada, Irak'ta insanları kaçıran teröristlere karşı geri adım atılmayacağı belirtilerek, ''Teröristlere taviz vermek, çokuluslu gücün bütün mensuplarını tehlikeye atmakla kalmayıp, Irak'ın yeniden yapılanmasına ve insani yardımlara katkıda bulunan ülkelere zarar verecek'' denildi. 
     Sözcü Boucher, taviz verilmemesi fikrinin Bulgaristan'dan geldiğini ve gelecek günlerde diğer ülkelerin de bu çerçevede duyurular yayınlamalarının beklendiğini söyledi. 
     
</TEXT>
</DOC>
