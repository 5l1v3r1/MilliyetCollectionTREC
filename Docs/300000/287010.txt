<DOC>
<DOCNO> 287010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/spor/yguven.html </URL>
<DATE> 2004/11/08/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Bir puan çok bile 
</HEADLINE>
<TEXT>



Bu ülkede en kolay "olunan", en zor "yapılan" mesleklerden biri de spor yazarlığı olmalı. Buyurun bakalım karşınızda Athletic Bilbao'yu perişan eden Türk kartalı... 4 Kasım'da alkışladığınız bir takımı, 7 Kasım'da bu kadar futbol fakiri görünce ne yazarsınız 
Aslında kestirme yolu da var ya Bilbao karşısında neleri varsa onları yoktu Beşiktaş'ın... Ölesiye koşan, yardımlaşan, boş alan bırakmayan takım, Konya'ya dublörünü göndermiş gibiydi. Denilebilir ki, beş futbolcusu yoktu. Peki İspanyol hocaya göre her an hepsi hazır değil miydi futbolcuların 
Üstelik daha 4. dakikada galip duruma geçmiş, 23. dakikada Ernani'nin atılmasıyla on kişilik bir rakibe karşı oynuyordu. Oynuyor ve kalesinde sürekli gol tehlikesi yaşıyordu. Sakatlanan Pancu'nun yerine giren Sergen kötüydü, İbrahim Akın kötüydü, Juanfran kötüydü. 
Ancak işin en kötüsü, Beşiktaş'ın sahaya yayılışıydı. Defensın önünde bir tek Ahmet Yıldırım kalıyordu. Geri kalan beş kişi rakip kaleye hücum hazırlayacak ve gol arayacaktı. Bu girişimlerde kaybedilen her top, orta sahası tek kişi kalmış Beşiktaş kalesine uzun pas olarak iniyor, orada fırsatı bekleyen iki Zafer tarafından adım adım izleniyordu. 

İkramlar 
Yüreğini koyuyordu sahaya ev sahibi... İlk yarı biterken 10 kişilik Konyaspor'un üç garanti golü kaçmıştı. İkinci yarı aynı tas aynı hamam... Bu arada topa elle müdahale eden Juanfran. Konyaspor'un kullandığı penaltı futboldaki adaleti simgeliyordu doğrusu. 
Beş dakika sonra bu kez Mustafa Doğan eliyle ikram ediyordu penaltıyı Konyaspor'a. 
Del Bosque, İbrahim Akın'ın yerine Tümer'i alarak Carew ve Sergen'e top uzatmak istiyordu. Geç de olsa Beşiktaş savunmasının kanatları ileri çıkıp Ahmet Yıldırım'a yardım ediyordu. Beşiktaş orta sahasındaki karınca beli kadar kopma noktası biraz takviye edilmiş, Tümer'in katkısıyla forvete top gelir olmuştu. 
70'te Fatih Sonkaya - Ahmed Hassan değişikliği son kozuydu Del Bosque'nin. Carew - Sergen ikilisine servis yapacak "ya hep ya hiç" kadrosuydu sahadaki. Doğrusu son yirmi dakika, biraz Beşiktaş'ı andırıyordu. Bu kez de Konyaspor kalecisi Özden'e takılan Beşiktaş 89'da kazandığı penaltı ile bir puan aldıysa memnuniyetle karşılamalı. 



</TEXT>
</DOC>
