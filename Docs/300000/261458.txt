<DOC>
<DOCNO> 261458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/ekonomi/eko02.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ucuzlukta üçüncü 
</HEADLINE>
<TEXT>


Türkiye'de fiyatların, turizm sezonunda İspanya ve Yunanistan'a göre yarı yarıya daha ucuz olduğu belirlendi. OECD ülkelerinin en ucuzları ise Çek Cumhuriyeti ve Polonya 

ANKARA ANKA 

Türkiye, turizmde en verimli dönem olan yaz sezonuna, bu yıl da genel fiyat düzeyi açısından rakip ülkelere göre çok daha avantajlı bir konumda girdi. Son bir yılda TL'nin reel olarak değerlenmesine rağmen, euronun dolar ve yen başta diğer dövizler karşısında güçlenmesinin etkisiyle Türkiye, genel fiyat düzeyi açısından İspanya, İtalya, Yunanistan, Portekiz gibi ülkelerden çok daha ucuz kaldı. 
OECD tarafından tüketici fiyatları baz alınarak hesaplanan 'karşılaştırmalı fiyat düzeyi' endeksinin mayıs ayı sonuçları yayımlandı. Buna göre Türkiye'nin karşılaştırmalı olarak en ucuz olduğu ülkelerin başında, OECD'nin en pahalı ülkesi İsviçre geldi. İsviçre'de 100 franka alınabilecek mal ve hizmet sepeti için Türkiye'de yalnızca 39 frank karşılığı TL ödemek yeterli oldu. 
Diğer bir deyişle bir İsviçreli turistin Türkiye'de 100 liraya yaptığı alışveriş için ülkesinde 255 lira karşılığı frank ödemesi gerekti. 
İsviçreli turistin Türkiye'de 39 frank karşılığı TL ödeyerek aldığı mal ve hizmet için İtalya'da 69, Yunanistan'da 64, İspanya'da ise 63 frank ödemesi gerektiği belirlendi. Bir Japon turistin ülkesinde 100 yene alabildiği mal ya da hizmet için İtalya'da 73, İspanya ve Yunanistan'da 67 yen karşılığı euro, Türkiye'de ise yalnızca 41 yen karşılığı TL ödemesi yeterli oldu. 
Türkiye'ye en çok turist gönderen ülkelerin başında gelen Almanya'da 100 euroya alınabilen mal ve hizmet İtalya'da 92, Yunanistan'da 85, İspanya'da 84, Türkiye'de ise 58 euroya alınabildi. 
OECD'de Türkiye'den daha ucuz ülke olarak, yalnızca Polonya ve Çek Cumhuriyeti bulunuyor. Türkiye'de 100 liraya alınanan bir sepet mal ve hizmetin bedeli, Polonya'da 89, Çek Cumhuriyeti'nde 97 lira. Mayıs sonu itibariyle Slovakya ile Türkiye'deki fiyat düzeyi aynı çıktı. 

OECD ülkelerinde 100 birim ulusal parayla alınabilen mal ve hizmetin Türkiye'deki fiyatı 26 ülke Türkiye'den pahalı İsviçre 39 Japonya 41 Norveç 41 Danimarka 42 İzlanda 42 İrlanda 45 Finlandiya 46 İsveç 47 İngiltere 51 Almanya 52 Fransa 52 Hollanda 52 Lüksemburg 53 Belçika 54 Avusturya 54 İtalya 57 ABD 59 Avustralya 59 İspanya 62 Yunanistan 62 Kanada 64 Yeni Zelanda 65 Portekiz 71 Kore 84 Meksika 91 Macaristan 93 Slovak Cum. 100 Çek Cum. 103 Polonya 112 


</TEXT>
</DOC>
