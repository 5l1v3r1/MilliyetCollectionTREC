<DOC>
<DOCNO> 263492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/guncel/gun02.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezar okula takdirname verilmiş 
</HEADLINE>
<TEXT>


Bingöl'deki depremde yıkılan ve 84 çocukla bir öğretmene mezar olan okulun müteahhidi Bozkuş'un bina için takdirname aldığı ortaya çıktı 

GÖKÇER TAHİNCİOĞLU Ankara 

177 kişinin yaşamını yitirmesine neden olan deprem felaketinden sonra açılan, hiçbir tutuklu müteahhidin bulunmadığı davalara ev sahipliği yapan Bingöl'de, toplumun "adalet" duygusunu sarsacak birçok gelişme yaşandı. 84 öğrenci ile bir öğretmene mezar olan olan Çeltiksuyu Yatılı İlköğretim Bölge Okulu'nun müteahhidi YİBO Şeref Bozkuş, bina için "takdirname" aldığını söyledi. 
1 Mayıs 2003'teki depremden sonra onlarca müteahhit hakkında dava açıldı. Bir bölümü kısa süreyle tutuklu kaldıktan sonra serbest bırakılan müteahhidler arasında en büyük tepkiyi YİBO'nun müteahhiti Bozkuş topladı. Hakkında soruşturma ve dava açılmasına rağmen yakalanamayan Bozkuş hakkında Bingöl Ağır Ceza Mahkemesi'nce gıyabi tutuklama kararı verildi. 

Meğer Bingöl'deymiş 
Ancak mahkeme, Haziran 2004'te yapılan duruşmada, İTÜ'den gelen bilirkişi raporunda "Bozkuş'un sadece 8'de 1 suçlu bulunmasını" gerekçe göstererek gıyabi tutuklama kararını kaldırdı. Raporda, proje ve zeminin yıkılmaya neden olduğu kaydedildi. 14 aydır yakalanamayan Bozkuş, gıyabi tutukluluk kararının kalkmasından yaklaşık 1 hafta sonra, 28 Haziran 2004'te mahkemeye gelerek ifade verdi. 
Bozkuş, ifadesinde, ne projeye, ne malzemeye müdahale ettiklerini, Bingöl'e özgü beton bulma sorununu kendi yaptıkları betonu kullanarak aştıklarını, bu malzemenin uzmanlarca yeterli bulunduğunu kaydetti. Projenin yetersiz olduğu yolunda uyarıda bulunmalarına karşın düzeltme yapılmadığını savunan Bozkuş, 84 çocuk ile bir öğretmene mezar olan bina nedeniyle "takdirname" aldığını da vurguladı. Davanın son duruşmasında, mağdurların bir bölümünün Bozkuş'u kurtaran bilirkişi raporuna itiraz bile etmemesi dikkat çekti. 

Köylüler yargılanıyor 
Köylerde sağlam evlerini yıkılmış göstererek deprem konutu için başvurdukları iddiasıyla 785 köylü hakkında "dolandırıcılık" ve "evrakta sahtecilik" davası açan savcılık, 3 yıldan 13 yıla kadar hapis cezası talep etti. Şehir merkezinde benzer çalışmalar yapılBingöl 1. Asliye Ceza Mahkemesi'nde de, depremden sonra çadır ve yemek alamadıkları için valiliğe yürüyenlerden 63 kişi hakkında "Toplantı ve Gösteri Yürüyüşleri Yasası'na muhalefet" suçundan açılan dava sürüyor. Yürüyüş, güvenlik güçlerince "PKK'lıların provokasyonu" olarak nitelendirilmişti. 


</TEXT>
</DOC>
