<DOC>
<DOCNO> 290671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonspo14.html </URL>
<DATE> 2004/11/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Gençlerbirliği 1 - Akçaabat Sebatspor 1 
</HEADLINE>
<TEXT>

     Birinci Süper Futbol Ligi'nde Gençlerbirliği ile Akçaabat Sebatspor 1-1 berabere kaldı. 
     Karşılaşmada Gençlerbirliği, konuk ekip Akçaabat Sebatspor karşısında daha organize gözüktü. Rakibine oranla daha fazla golü düşünen başkent ekibi, 27. dakikada Ali Tandoğan ile gole de kavuştu. 
     Akçaabat Sebatspor ise daha fazla savunmada kalırken ani ataklarla golü aradı. 
     10. dakikada Ümit'in ceza alanına girdikten sonra yaptığı ortada altıpas içerisinde Mustafa Gürsel'den önce meşin yuvarlağa dokunan Muhammet, topu kornere atarak tehlikeyi önledi. 
     15. dakikada Skoko'nun sol taraftan kullandığı serbest atışta, kaleye giden topa kaleci Hakan Olgun dokundu. Direğe de çarpan meşin yuvarlak kornere çıktı. 
     27. dakikada Youla ceza alanına kadar getirdiği topu Mustafa Gürsel'e çıkardı. Bu futbolcunun vuruşunda defanstan seken top Ali Tandoğan'ın önünde kaldı. Bu futbolcunun yakın mesafeden yerden vuruşunda top ağlara gitti 1-0. 
     29. dakikada ceza yayı önünde topla buluşan Youla pasını Boliç'e aktardı. Bu futbolcu kötü vurunca meşin yuvarlak yandan dışarı çıktı. 
     37. dakikada Mustafa Gürsel'in ceza sahası sağ çizgisi üzerinden attığı sert şutta kaleci Hakan Olgun topu kornere çeldi. 
     Karşılaşmanın ilk yarısı 1-0 Gençlerbirliği üstünlüğüyle sona erdi. 
     
     İKİNCİ YARI 

     52. dakikada Filip'in ceza alanı sol çaprazından attığı şutta, kaleci Hakan Olgun meşin yuvarlağı kornere gönderdi. 
     67. dakikada Ogün'ün ceza yayı üzerinden attığı sert şutta, kaleci Ömer'i geçen top az farkla üstten auta çıktı. 
     78. dakikada Akçaabat Sebatspor'un kullandığı serbest atışta Ogün, topu yanındaki İsmet'e çıkardı. Bu futbolcunun yerden çok sert şutunda, meşin yuvarlak kaleci Ömer'in müdahalesine karşın ağlarla buluştu 1-1. 
     84. dakikada Youla'nın ceza alanı içine gönderdiği topa uzak direkte Mustafa Gürsel uçarak meşin yuvarlağa kafayı vurdu. Top kaleci Hakan Olgun'un kucağında kaldı. 
     Karşılaşma 1-1 berabere sonuçlandı. 
     
     KÜNYE 

     

Stat 19 Mayıs. Hakemler Metin Aydoğan x, Aleks Taşçıoğlu xx, Kemal Yılmaz xx. Gençlerbirliği Ömer x, Ali Tandoğan xx, Ümit xx, Baki x, Filip xx, Mehmet Nas x Dk. 88 Ali Öztürk , Skoko xx, Mustafa Gürsel x, Uğur xx Dk. 63 Ceyhun x , Boliç x Dk. 57 Mustafa Özkan , Youla xx. Akçaabat Sebatspor Hakan Olgun xx, Muhammed x, İsmet xx, Sedat x, Erman Özgür xx, Semavi xx, Hakan Bayraktar x Dk. 46 Ogün xx , Erman Ergin x Dk. 65 Bayram x , Abdurrahman x, Bakadal x Dk. 46 Selahattin x , Muzaffer x. Goller Dk. 27 Ali Tandoğan, Dk. 78 İsmet. Sarı Kartlar Dk. 73 Youla, Dk. 77 Ceyhun Gençlerbirliği , Dk. 83 Selahattin, Dk. 84 Abdurrahman Akçaabat Sebatspor .      
     ÇETİN ''ÇOK ARAYACAĞIMIZ 2 PUAN KAYBETTİK'' 

     Gençlerbirliği Teknik Direktörü Oğuz Çetin, Akçaabat Sebatspor ile 1-1 berabere kalarak çok arayacakları 2 puan yitirdiklerini söyledi. 
     Genel olarak iyi yolda olduklarını vurgulayan Oğuz Çetin, ''Gençlerbirliği kendi sahasında 3 puanı almalıydı. Hiç hesapta olmayan 2 puan kaybettik. Bu tip takımlara karşı 2. golü bulamazsanız her an risk altındasınız. İkinci yarıya takım baskı altında başladı. 1-1'den sonra rakibe yüklendik. İkinci gol için pozisyon da ürettik, ancak olmadı'' diye konuştu. 
     Çetin, Galatasaray, Malatyaspor ve Denizlispor maçlarında yitirdikleri bu 2 puanı telafi etmeye çalışacaklarını sözlerine ekledi. 
     Akçaabat Sebatspor Teknik Direktörü Sadi Tekelioğlu da karşılaşmada çok fazla pozisyon olmadığına dikkati çekerek, ''Bu oyunla 1 puanı bile haketmedik'' dedi. 
     Takımının gücünü bilerek ve 1 puan için oynadığını anlatan Tekelioğlu, şöyle konuştu 
     ''Savunma hatasından yediğimiz bir golle geriye düştük. İkinci yarıda golü bulduk. Oyun bizi tatmin etmedi. 1 puanı bile haketmedik.'' 
     
     BAŞKANLAR CEPHESİ 

     Gençlerbirliği Kulübü Başkanı İlhan Cavcav da maçtan sonra yaptığı açıklamada, futbolcularının Akçaabat Sebatspor'u kolay bir rakip olarak gördüklerini söyledi. 
     Zor hava koşullarında her iki takımın da çok iyi mücadele ettiğini ifade eden Cavcav, ''İlk yarıda biz, ikinci yarıda ise Akçaabat Sebatspor iyi oynadı. Rakibimiz çok güzel bir gol attı. Bizim futbolcularımız rakibi kolay gördü, ancak bu futbol'' diye konuştu. 
     Akçaabat Sebatspor Kulübü Başkanı Veli Sezgin de Ankara'ya 3 puan için geldiklerini vurgulayarak, şunları söyledi 
     ''İlk devrede kötü oynadık. İkinci yarıda dengeyi kurduk. Beraberliği sağladık. 1 puanı sevindirici bulmuyorum.'' Konuk ekibin golünü kaydeden İsmet ise yaptığı açıklamada, 1 puanın kendilerini tatmin etmediğini ifade ederek, ''Oyunumuz 3 puanlık değildi. Ligde kalan maçlarda 'puan puandır' düşüncesiyle oynamalıyız. Kötü oynamamıza karşın 1 puan aldık'' dedi. 
     
</TEXT>
</DOC>
