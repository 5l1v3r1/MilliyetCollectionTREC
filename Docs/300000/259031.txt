<DOC>
<DOCNO> 259031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko41.html </URL>
<DATE> 2004/07/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Coşkun Borç yükü ile hükümeti teslim aldık, mazeret aramıyoruz 
</HEADLINE>
<TEXT>

     Sanayi ve Ticaret Bakanı Ali Coşkun, büyük bir borç yükü ile hükümeti teslim aldıklarını belirterek, ''Bunun mazeretini de aramıyoruz. Mümkün olan kaynakları adil olarak dağıtmaya çalışıyoruz'' dedi. 
     Erzincan'ın Kemaliye İlçesi'nde yarın başlayacak olan festivale katılmak üzere uçakla Malatya'ya gelen Bakan Coşkun'u, Vali Osman Derya Kadıoğlu, Belediye Başkanı Cemal Akın ile diğer ilgililer karşıladı. 
     Organize Sanayi Bölgesi'nde bulunan Kayısıbirlik Yönetim Kurulu Başkanı Tuncer Bulgurlu'yu makamında ziyret eden Coşkun, bilgi valışverişinde bulundu. 
     Kendisine el yapımı bir halı hediye edilen Coşkun, ''halının kendisine mi yoksa Bakanlığa mı hediye edildiğini'' sorunca Bulgurlu ''Şahsınıza hediyedir'' yanıtını verdi. Bakan Coşkun, ''Onu bilelim ki. Bakanlığa hediye edilmişse kamusal alana girer ve ben onun üzerinde namaz kılamam. Şahsıma ise o zaman üzerinde namaz kılabilirim'' dedi. 
     Daha sonra Vali Osman Derya Kadıoğlu'nu makamında ziyaret eden Coşkun, ilin sorunları hakkında bilgi aldı. 
     Bakan Coşkun, burada yaptığı açıklamada, şunları söyledi 
     ''Takdir edersiniz ki büyük bir borç yükü ile hükümeti teslim aldık. Bunun mazeretini de aramıyoruz. Mümkün olan kaynakları adil olarak dağıtmaya çalışıyoruz. 2. OSB'nin eksiklikleri için DPT'ye yazı gönderdik, takip ediyoruz. Maliye Bakanlığı'nda geriye dönen fonlardan ödenek aktarılması için müracaat ettik. Oradan alabilirsek ihtiyaçları karşılayacağız. 3. OSB için de DPT'ye başvurduk ve takip ediyoruz. 
     TEDAŞ, bütün Türkiye'de enerji fiyatlarında Dünya Bankası ve IMF sübvanseye karşı geldiği için enerji indirimini kaldırdı. Bunun üzerinde çalışıyoruz. Teşvik uygulaması yapılan 36 ilde elektrik harcamalarındaki yüzde 50'lik indirim başlatıldı. TEDAŞ'ın genelde OSB'lerdeki indirimli enerji verilmesi konusunda yeniden çalışmalar sürdürüyoruz. Malatya için elimizden ne gelirse yapacağız. İnşallah kısa sürede daha iyi yatırımları görürüz. Teşvikten sonra parsellerin satılması bize cesaret getirdi, heyecan verdi, o bakımdan yeni girişimcileri kutluyorum.'' 
     
</TEXT>
</DOC>
