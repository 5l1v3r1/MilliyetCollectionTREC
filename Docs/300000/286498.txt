<DOC>
<DOCNO> 286498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur48.html </URL>
<DATE> 2004/11/05/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
İhaleye fesat karıştırma iddiası... 
</HEADLINE>
<TEXT>

     Temizlik ihalesine fesat karıştırdıkları iddiasıyla yargılanan Kilis Devlet Hastanesi Müdürü Necmettin Çakır ile İl Sağlık Müdürlüğü Saymanı Mikail Çaylıkoca tutuklandı. 
     Edinilen bilgiye göre, 2003 yılında Kilis Devlet Hastanesi'nde yapılan temizlik ihalesine ''fesat karıştırıldığı'' iddiaları üzerine Kilis Valiliği tarafından açılan soruşturmada, Kilis Devlet Hastanesi Müdürü Çakır ile İl Sağlık Müdürlüğü Saymanı Çaylıkoca, suçlu bulundu. 
     Bunun üzerine Çaylıkoca ve Çakır hakkında Diyarbakır DGM'ce ''ihaleye fesat karıştırdıkları'' gerekçesiyle dava açıldı. DGM'lerin kalkması nedeniyle Çaylıkoca ile Çakır'ın dosyaları, Kilis Ağır Ceza Mahkemesi'ne gönderildi. 
     Kilis Ağır Ceza Mahkemesi'ne çıkartılan ve bugüne kadar tutuksuz olarak yargılanan Çakır ile Çaylıkoca, ''ihaleye fesat karıştırıp, devleti zarara uğrattıkları'' gerekçesiyle tutuklanıp cezaevine gönderildi. 
     Kilis Valisi Aslan Kütükçü, AA muhabirine yaptığı açıklamada, 2003 yılında İl Sağlık Müdürlüğü ve Kilis Devlet Hastanesi yetkililerinin bir temizlik firması tarafından tehdit edildikleri gerekçesiyle Valiliğe başvurduklarını, kendilerinin de bunun üzerine soruşturma başlatıp olayı yargıya intikal ettirdiklerini söyledi. 
     
</TEXT>
</DOC>
