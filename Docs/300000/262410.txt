<DOC>
<DOCNO> 262410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko26.html </URL>
<DATE> 2004/08/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Suudi Arabistan petrol arzını artırıyor... 
</HEADLINE>
<TEXT>

     Dünyanın en büyük petrol ihracatçısı Suudi Arabistan, ham petrol arzını artırıyor. 
     İthalatçılar, Suudi Arabistan'ın Eylül ayında Avrupa'daki ve Asya'daki müşterilerine ham petrol sevkiyatı için daha yüksek miktarlarda bağlantılar yaptığını bildirdiler. 
     Söz konusu petrol satımı anlaşmaları, Suudi Arabistan'ın 2004 başından bu yana yüzde 30'ün üzerinde değer kazanan petrol fiyatlarını dizginlemeye çalıştığının göstergesi olarak yorumlanıyor. 
     Suudi Arabistanlı yetkililer, Ağustos'ta ülkenin günlük petrol arzının 9.5 milyon varil olduğunu belirterek, bu rakamın Haziran ve Temmuz aylarında günlük 9.1 milyon varil olarak gerçekleştiğini kaydettiler. 
     Suudi Arabistan'ın en önemli müşterileri arasında bulunan Avrupalı rafinericiler, Ağustos'ta ülkeden ithal ettikleri ham petrol miktarının yükseldiğini doğrulayarak Eylül ayı için bağlantılarında bu miktarların daha da artırıldığını ifade ettiler. 
     Ajanslara bilgi veren bir Avrupa rafineri yetkilisi, ''Ağustos'ta Suudi Arabistan'dan ham petrol ithalatımız bir miktar artış gösterdi. Bu tatmin edici. Beklentilerimizin de epey üzerinde'' diye konuştu. 
     Suudi petrolünün diğer önemli müşterisi Asya rafinericileri ise 3 aydır bağlantılarının azami miktarlarında ham petrol alımı gerçekleştirdiklerini bildirdiler. 
     Bir Güney Kore rafineri yetkilisi de Suudi Arabistan'dan, alım bağlantılarının en yüksek miktarlarında ham petrol sağlayacağını belirten bir taahhüt notu aldıklarını söyledi. 
     Suudi Arabistan'ın, rafinerilere Eylül'de de Ağustos ayına göre daha yüksek miktarlarda petrol sağlama sözü verdiği bildiriliyor. 
     
</TEXT>
</DOC>
