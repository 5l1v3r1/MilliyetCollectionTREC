<DOC>
<DOCNO> 276574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur07.html </URL>
<DATE> 2004/10/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Oğlunu tabancayla öldürüp kaçtı 
</HEADLINE>
<TEXT>

     Kemal ATLAN ESKİŞEHİR, DHA 
İZMİR'de oturan 60 yaşındaki Abdülhamit Yıldırak, Eskişehir'e gelerek aralarında ev konusunda anlaşmazlık olan 29 yaşındaki oğlu Yılmaz Yıldırak'ı sokak ortasında tabancayla vurdu. Ağır yaralanan Yılmaz Yıldırak kaldırıldığı hastanede öldü. Baba Abdülhamit Yıldırak ise kaçtı. 
     Olay önceki gece saat 22.00 sıralarında Huzur Mahallesi Er Sokak'ta meydana geldi. Odunpazarı Belediyesi karşısında Tekel Bayii işleten evli ve 2 çocuk babası Yılmaz Yıldırak, iş yerini kapatıp bisiklete koydukları gıda maddelerini eşi Songül Yıldırak'la birlikte evlerine götürürken, yolda İzmir'den gelen babası Abdülhamit Yıldırak'la karşılaştı. Abdülhamit Yıldırak belinden çıkardığı tabancayla oğlu Yılmaz Yıldırak'a ateş etti. Yılmaz Yıldırak gögsüne isabet eden 2 kurşunla yere yığıldı. Abdülhamit Yıldırak, gelini Songül Yıldırak'a "Tabancamda mermi olsaydı seni de öldürecektim'' dedi ve olay yerinden kaçtı. 
     Ağır yaralanan Yılmaz Yıldırak, Devlet Hastanesi'ne kaldırıldı. İlk müdahalesi Acil Servisi'nde yapılan Yıldırak ambulansla Osmangazi Üniversitesi Tıp Fakültesi Hastanesi'ne sevk edildi, birkaç saat sonra hayatını kaybetti. 
     Emniyet Müdürlüğü yetkilileri Abdülhamit Yıldırak'ın olaydan sonra bir ticari taksiye binerek Bursa'ya gittiğini, sanığın yakalanmasına çalışıldığını söyledi. Sanığın içinde mermi olmayan tabancasının şarjörünü olay yerinde düşürdüğü öğrenildi. 
     Eşi ile evlerine giderken kayınpederinin önlerini kestiğini belirten Songül Yıldırak polise verdiği ifadede, sanık Abdülhamit Yıldırak'ın 2 evliliğinden toplam 11 çocuğunun olduğunu söyledi. Ölen eşi Yılmaz Yıldırak'ın sanığın ilk eşinden olduğunu anlatan Songül Yıldırak ifadesinde, kayınpederinin 1995 yılında Huzur Mahallesi Şenoğlu Sokak'ta 2 katlı bir ev yaptırmaya başladığını, binanın kaba inşaatı bittiğinde oğlu eşi Yılmaz Yıldırak'a Binanın geri kalanını siz tamamlayın, 2 katlı ev de sizin olsun' dediğini söyledi. 
     Songül Yıldırak, "Eşim 2 katlı evi bitirdi ve tapusunu aldı. Ancak 2000 yılında kayınpederim evi satıp parayı kendisine vermemizi istedi. Biz kabul etmeyince eşimi mahkemeye verdi. Mahkeme de bizim lehimize karar verdi. Kayınpederim İzmir'de oturuyordu. Mahkemeyi kaybettikten sonra bize küstü. 
     Geceleyin Tekel bayii dükkanımızı kapatmış aldığımız gıda maddelerini 3 tekerlekli bisiklete koyarak eşimle birlikte eve götürüyorduk. Eve yaklaştığımızda kayınpederim önümüzü kesti. Belinden tabancasını çıkartıp eşime ateş etti. Sonra da bana Tabancamda mermim olsaydı seni de öldürecektim' dedi. 
     
</TEXT>
</DOC>
