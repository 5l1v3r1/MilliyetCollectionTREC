<DOC>
<DOCNO> 272095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur15.html </URL>
<DATE> 2004/09/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Mağarada geçen bir ömür... 
</HEADLINE>
<TEXT>

     Afyon'da, tarihi kaya yerleşim yerlerinden Bayat İlçesi yakınlarındaki İnpazarcık mevkiindeki bir mağarada yaşayan Mehmet-Meryem Berber çifti, ne elektrik ve su parası ne de kira ödüyor. 
     60 yıldır mağarada yaşayan Mehmet Berber ile 40 yıllık eşi Meryem Berber, 3 katlı ''tripleks'' görünümündeki mağaranın orta katındaki 2 bölmeyi ev haline getirmiş. Çift, alt katlarda ise hayvan besliyor. 
     Çocukları büyüdükten sonra şehre yerleştiklerini belirten Mehmet Berber, dünyayla tek bağlantılarının pilli radyoları olduğunu kaydetti. 
     Mehmet Berber, AA muhabirine yaptığı açıklamada, hayatlarından oldukça memnun olduklarını ve bugüne kadar hiç hasta olmadıklarını söyledi. 
     Berber, şöyle konuştu 
     ''Bölgemizin durumu belli, ben bu mağarada doğdum, burada yaşadım, burada öleceğim. 4 çocuğumuz da bu mağarada doğdu. Şimdi evlendiler ve şehirde yaşıyorlar. Ara sıra da olsa ziyaretimize geliyorlar. Burada kendi dünyamızı kurduk. Ne elektrik parası ne de kira veriyoruz. Yetiştirdiğimiz hayvanları satarak geçiniyoruz. İlçeyle bağlantımızı eşeğimizle sağlıyoruz.'' Bölgeye kazı için gelen define avcılarından şikayetçi olan Berber, ''Biz burada yaşamasak define avcıları bölgenin altını üstüne getirecek. Ama eşimle biz bunlara kesinlikle izin vermiyoruz. Kendi imkanlarımızla define avcılarıyla mücadele etmeye çalışıyoruz. Zorda kaldığımızda ise durumu jandarmaya haber veriyoruz'' dedi. 
     Milattan Sonra 6-7. yüzyıllarda yapıldığı tahmin edilen İnpazarcık Mağaraları, tarihi ve doğal güzelliğe sahip olmasının yanı sıra içinde insanların barınmasıyla da dikkat çekiyor. 
     
</TEXT>
</DOC>
