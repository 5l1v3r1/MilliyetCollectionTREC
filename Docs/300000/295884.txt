<DOC>
<DOCNO> 295884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko43.html </URL>
<DATE> 2004/12/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TGSD Başkanı Oran 2005'ten sonra farklı bir vitesle gitmeliyiz 
</HEADLINE>
<TEXT>

     Türkiye Giyim Sanayicileri Derneği TGSD Başkanı Umut Oran, Türkiye'de hazır giyimde 100 milyon doların üstünde ihracat yapan şirketlerin sayısının bir elin parmaklarını geçmediğini belirtirken, kotaların kalkacağı 2005'ten sonra ''farklı bir vitesle'' yola devam etmek gerektiğini söyledi. 
     Oran, TGSD'nin hazırladığı ''Türk Hazır Giyim Sektöründe Global Yeniden Konumlanma'' adlı çalışmalarının açıklandığı basın toplantısında yaptığı konuşmada, 400 milyar dolar dünya tekstil ve hazır giyim ihracatı içinde Türkiye'nin yüzde 5 pay aldığına dikkat çekti. 
     Türkiye'nin kotaların kalkacağı 2005 yılını çok fazla dikkate almadığını, siyasi yöneticilerin AB'ye odaklandığını belirten Oran, ''AB önemli bir hedef ama esas hedefimiz Türkiye'nin gelişmesi, halkın refahıdır. AB bunun için önemli bir araç, ama amaç değil. Bu amaca ulaşmak için daha çok üretmemiz, iş imkanı yaratmamız lazım'' diye konuştu. 
     Umut Oran, üretimde, istihdamda, ihracatta ve yatırımda yüzde 30 pay alan hazır giyim ve tekstil sektörüne önem verilmesi gerektiğini kaydetti. 
     2010 yılında 34.8 milyar dolarlık hazır giyim ihracatı hedeflediklerini anımsatan Oran, önlerindeki ciddi sıkıntıların devam etmesine rağmen, yılda yüzde 15 artışla bu ihracat hedefine ulaşabileceklerini söyledi. 
     Avrupa Birliği 15 ülkesinde 2000 yılından bu yana tekstil üretiminde yüzde 14.2 ve hazır giyimde yüzde 22.4 düşüş yaşandığını, bu ülkelerin 2003 yılında tekstil ithalatının 52.3 milyar ve hazır giyim ithalatının 101 milyar dolar olduğunu ifade eden Oran, AB'nin ciddi bir ithalatçı topluluk olduğuna işaret etti. 
     
     HAZIR GİYİM İHRACAT HEDEFİ 13.5 MİLYAR DOLAR 
     Oran, 2005 yılında kotaların kalkacağı ve gümrük vergilerinin yeniden yapılandırılacağından bahsederken, Çin'in haksız rekabet nedeniyle dünyada bütün sektörler için tehdit unsuru oluşturduğunu, fiyat kırarak pazar payı elde ettiğini söyledi. 
     Çin'in 73 milyar dolarlık toplam tekstil ve hazır giyim ihracatının yüzde 11'ini AB'ye yaptığını anlatan Oran, ABD'de 2002'de kotaların kaldırıldığı hazır giyimde Çin'in bu ülkedeki pazarın yüzde 65'ini ele geçirdiğine işaret etti. 
     Çin'in uluslararası pazarlarda bir tehdit oluşturması nedeniyle, kotaların 3 yıl daha uzatılması için Türkiye'nin başını çektiği İstanbul Deklarasyonu'nu 49 ülkeden 91 hazır giyim ve tekstil derneğinin imzaladığını söyleyen Oran, kotaların süresinin uzamaması durumunda Çin'e karşı bazı koruma tedbirleri almak gerektiğini kaydetti. 
     Türkiye'nin hazır giyim ve tekstilde büyük potansiyeline dikkat çeken Oran, kamunun görevini yapması, Türkiye'nin, yatırım ortamını iyileştirmesi ve sürdürülebilir rekabet imkanı sağlaması durumunda, 34.8 milyar dolarlık ihracat hedefine 2010 yılında ulaşacağını söyledi. 
     Bu yıl sonunda hazır giyim ihracatının 13.5 milyar ve tekstil ihracatının 5 milyar dolar olmasının beklendiğini aktaran Oran, ''Türkiye asla fasoncu değildir. Bunu çok büyük bir hakaret olarak algılıyorum. Türkiye üretimde bir dünya markasıdır. Önümüzdeki günlerde marka değeri yaratan ürünler yaratacak bir ülke olacağına inanıyorum'' şeklinde konuştu. 
     Dünya ölçeğinde şirketler olmak gerektiğini vurgulayan Oran, ''2005'ten sonra farklı bir vitesle yola devem etmemiz gerekiyor. Bunun için global ölçeği bulabilmek gerekiyor. Türkiye'de hazır giyimde 100 milyon doların üstünde ihracat yapan şirketlerin sayısı 1 elin parmakları kadar yok'' dedi. 
     
     SÜPER LİGE ÇIKMAK 
     TGSD Başkan Yardımcısı Ahmet Nakkaş ise konuşmasında, hazır giyim sektörünün Türkiye için vazgeçilmez olduğunu ve bu sektörün 10-15 yıl daha ülkeye hizmet edeceğini belirterek, hükümetin hazır giyim sektörüne yönelik ''ulusal stratejisi veya master planı'' olması gerektiğini vurguladı. 
     TGSD'nin Ufuk 2010 projesinde koydukları, 34.8 milyar dolarlık hazır giyim ihracatı hedefinin kalp gözüyle gördükleri en uç nokta olduğunu belirten Nakkaş, bu hedefe ulaşabileceklerine söyledi. Nakkaş, şöyle devam etti 
     ''Gücümüzü geleceğe taşıyabilmemiz için global pazarlardaki hareketliliklere karşı sektörümüz için yeni bir yol haritası ve değişim gerekliliği ortaya çıktı. Türk Hazır Giyim Sektöründe Global Yeniden Konumlanma çalışması, Türk hazır giyim sektörünün şu anda sahip olduğu üretim gücü ve kalitesini, nasıl ve ne şekilde global alanda katma değeri yüksek konuma getirmelidir sorusuna yanıt sunan bir yol haritasıdır. Kısaca, birinci ligden süper lige çıkmak perspektifidir.'' Çin'in agresif şekilde pazarlarda yayıldığını belirten Nakkaş, Türkiye'nin hala çok cazip bir ülke olduğunu söyledi. Nakkaş, Bursa'da faaliyet gösteren Coats Türkiye'nin, İrlanda'da bir iplik üretim tesisini Türkiye'ye taşıma kararı aldığını bildirerek, ''bu, Türkiye'nin vazgeçilmez ülke olduğunun kanıtıdır'' dedi. 
     Coats Türkiye Genel Müdürü Elif Pıdik de, gazetecilere yaptığı açıklamada, dünyanın en büyük global iplik tedarikçisi ve fermuar üreticisi olan Coats'ın, 60 ülkede faaliyet gösterdiğini belirtti. 
     Bu yıl Temmuz ayında, İngiltere'deki fabrikanın taşınarak iplik ve fermuar üretiminin Türkiye'ye kaydırıldığını belirten Pıdik, iplik ve fermuar ihracatlarının 13 milyon dolar olduğunu bildirdi. 
     Pıdik, İrlanda'daki iplik tesisi kapasitesinin bir kısmının Türkiye'ye kaydırılmasına ilişkin görüşmelerin sürdüğünü kaydetti. 
     
</TEXT>
</DOC>
