<DOC>
<DOCNO> 252234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo19.html </URL>
<DATE> 2004/07/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Conceiçao resmen Galatasaray'da 
</HEADLINE>
<TEXT>

     Galatasaray, Real Madrid'in Brezilyalı futbolcusu Flavio Conceiçao ile resmi sözleşme imzaladı. 
     Dün akşam özel uçakla İstanbul'a gelen Flavio Conceiçao, bu sabah geçtiği sağlık kontrolünün ardından öğleden sonra Florya Metin Oktay Tesisleri'nde resmi sözleşmeye imza attı. 
     Brezilyalı futbolcunun imza töreninde kulüp yönetim kurulu üyeleri Şükrü Ergün, Fatih Gökşen ile Niyazi Yelkencioğlu hazır bulundu. Conceiçao ile imzalanan sözleşmenin 1 yılı opsiyonlu olmak üzere 3 yıllık olduğu açıklandı. 
     İmza töreninde konuşan Şükrü Ergün, ''Galatasaray transfer yapamaz'', ''Conceiçao Türkiye'ye gelmez'' söylentilerine bu transferle en iyi biçimde yanıt verdiklerini söyledi. Ergün, ''İnşallah kulübümüz ve Türk futboluna hayırlı olacak. Transferlerimiz devam edecek. Çok yakında yeni transferlerle karşınızda olacağız'' dedi. 
     Fatih Gökşen ise sağlık kontrolleriyle ilgili, oyuncunun kontrollerden başarı ile çıktığını söyledi. Conceiçao'nun 21 saatlik yolculuğun ardından çıktığı sağlık kontrolleri sonucu yorgun düştüğünü belirten Gökşen, futbolcunun bu akşam sarı-kırmızılı takımın Hollanda kampına katılacağını bildirdi. 
     Gökşen ayrıca, yeni sezonda Avrupa kupalarında oynayamayacak olmalarına rağmen, her 15 günde bir Avrupa takımlarıyla hazırlık maçları oynamayı planladıklarını kaydetti. 
     
     CONCEİÇAO ''KARİYERİMİN EN ÖNEMLİ YILI OLACAK'' 
     Conceiçao ise İstanbul'da bulunmaktan dolayı son derece memnun olduğunu belirterek, şunları söyledi 
     ''İstanbul ve Galatasaray hakkında baha çok söz ettiler. Buraya başarılı olmak ve zaferler kazanmak için geldim. Galatasaray'ın 100. yılında forma giyeceğim için daha çok mutluyum. Ama böyle büyük bir kulübün hedefleri her zaman zaferler olmalı. 
     Geçen sezon hocamla olan sorunlar nedeniyle başarılı olamadım. Ama o defter kapandı ve yeni bir sayfa açtım. Önemli bir takıma geldiğimi biliyorum. Bu başlayan yıl sanırım benim için kariyerimin en önemli yılı olacak.'' Kendisi için Hagi ile çalışmanın çok zevkli olacağını kaydeden Conceiçao, ''Futbolcuyken benim idolümdü'' derken, sarı-kırmızılı taraftarlardan övgüyle bahsetti ve Galatasaray'ın, Avrupa'nın değil, dünyanın en önemli takımlarından birisi olduğunu söyledi. 
     Brezilyalı futbolcu, geçen sezon kötü bir dönem geçiren Galatasaray'ın, kendisi gibi isimleri transfer ederek, yeniden eski havasını yakalayacağına inandığını sözlerine ekledi. 
     
     SIKI SAĞLIK KONTROLÜ 
     Bu arada, Acıbadem Hastanesi'ndeki kontrollerin ardından Florya Metin Oktay Tesisleri'ne getirilen Conceiçao, burada da ''T Dalga Testi'' olarak adlandırılan özel bir uygulamadan geçti. 
     Türkiye'de ilk defa Bakırköy Acıbadem Hastanesi'nin katkılarıyla Galatasaray Tesisleri'nde uygulandığı bildirilen bu testin, normal kontrollerde teşhis edilemeyen kalp ritmi ile ilgili rahatsızlıkları tespit ettiği açıklandı. 
     
</TEXT>
</DOC>
