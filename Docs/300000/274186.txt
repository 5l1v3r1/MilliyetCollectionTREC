<DOC>
<DOCNO> 274186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yazar/dundar.html </URL>
<DATE> 2004/09/23/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bugün görücüye çıkıyoruz 
</HEADLINE>
<TEXT>


Fukara mahallesi bizimkisi... Üstte yok, başta yok. Lakin raconda da üstümüze yok. Ezdirmeyiz kendimizi... 
Mahallemizin en yaman delikanlısı, varlıklı muhitten bir kıza abayı yaktı. 
Yaktı dediysem, ta ne zaman... Kız yaşlandı nerdeyse, bizimkinin bıyığı ağardı, lakin vuslat bir türlü hasıl olamadı. 
Niye mi 
Kızın babası nemrut da ondan... 
Yıllardır ayak direr birleşmelerine bahane üstüne bahane... 
Yok bizimkinin işi gücü, parası pulu yokmuş. Onların kriterlerine uymaz, "ondan adam olmaz"mış. 
Bizimki büzüldü, ezildi, ama caymayı da nefsine yediremedi. 
İnat etti, değiştirdi kendini... 
Ayakkabısının arkasına basmaktan vazgeçti her gün mahalleliyi sopadan geçirmekten de... 
Kokoreç yemez, parayı çarçur etmez oldu. 
Düzgün bir işe girdi. Kılık kıyafeti düzeltti. Bıyıkları kesti. 
Kız tarafından geldiler, bakıp incelediler. Muhtemel kayınpedere "Hak'katen düzelmiş" diye rapor ettiler. 
Bahanesi kalmadı adamın... Artık "Kabul etmezsem başıma dert olur bu" mu dedi, yoksa "Alalım oğlanı, çalıştırırız buralarda" diye mi düşündü, neyse ne, "Ekim'de gelsin söz keselim, aralıkta da nikah tarihini görüşelim" diye haber gönderdi. 
Mahalle ayağa kalktı. Nihayet ahalimiz zengin muhite dahil olacaktı. 
Elbirliğiyle oğlanın son eksik gediğini tamamlamaya koyulduk. 
Maziden kalma sicili vardı karakolda onu da sildirdik mi tamam geçecekti bizim delikanlı gerdek kapısından... 

Fakat heyhat 
Ne oldu dersiniz 
Daveti duyunca bizimkinin burnu havalandı. Kızı almadan intikam almaya kalktı. Kayınpedere haber salıp "kızını alma koşulu"nu açıkladı 
"Kız beni aldatırsa hapse tıktırırım. Ona göre..." 
İnanamadık. 
"Yahu daha kızı almadık, görücüye gün sayıyoruz. Nerden çıktı şimdi aldatmaydı, zinaydı... " 
Yok, tınmıyor. 
"Onlar bana kan kusturdu, sıra bende" diyor da başka şey demiyor. 
"Oğlum onlar seni istemedi ki, sen onları istedin. Hem gözlerine girmek için metroseksüele benzedin". 
Anlatamadık. 
"Bu da benim koşulum" dedi, gitti. 

İyi de elin adamı koşul dinler mi 
"O koşul koyacağına, karakoldaki sicilini düzeltsin" diye haber yolladılar. 
Haydaa ... 
Düğünün ayrıntılarını konuşalım derken kızdan olacağız. 
Çektik oğlanı 
"Oğlum deli olma. Şunun şurasında 3 haftan kaldı". 
Dinletemedik. Nuh diyor, Peygamber demiyor 
"Bu zina işi önemli... Gidip anlatacağım onlara... Beni böyle kabul edeceklerse etsinler, yoksa bozarım işi". 
Hıh... çok umurlarındaydı sanki... 
Bugün bastı yeniden ayakkabının ardına, ceket omuzda, sicil karakolda gidiyor kız istemeye... 
Verirler mi 
Bilmem. 
Duyduk ki, kıza muhiti "Manyak mısın, ne başına bela edeceksin elin kabadayısını" diyesiymiş. 
Babayla kız da gün be gün yan çizesiymiş. 
Sonunda ya bizim oğlan "Lanet olsun, bu da tamam, ama başka hiçbir dediğinizi yapmam" deyip bu zina işinden cayacak ya da yıllardır peşinden koştuğu kız elinden kayacak. 
Kız kaydığı gibi, mahallede façası da kayacak ve karakoldakiler eski sicille kapısına dayanacak. 
Kulağımız görücüde bugün... 
Du bakalım n'olucak... 



</TEXT>
</DOC>
