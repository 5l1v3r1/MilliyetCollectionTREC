<DOC>
<DOCNO> 264705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko11.html </URL>
<DATE> 2004/08/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Okullu boyacılar çoğalıyor... 
</HEADLINE>
<TEXT>

     Marshall Boya'nın katkılarıyla Kocaeli Üniversitesi'nde kurulan Hereke Ömer İsmet Uzunyol Meslek Yüksekokulu'nun boya teknolojisi bölümünden, bugüne kadar yaklaşık bin kişi mezun oldu. 
     Marshall Boya ve Vernik Sanayi A.Ş. Genel Müdürü ve Yönetim Kurulu Üyesi Feridun Uzunyol, sosyal sorumluluklarını vergi ödedikleri bölge olan Kocaeli'nde yerine getirmek ve ilin ihtiyaçları doğrultusunda eğitime ağırlık vermek istediklerini söyledi. 
     Uzunyol, boya sektörünün en büyük ihtiyacının ara eleman olduğuna işaret ederek, üniversite-sanayi işbirliğiyle Kocaeli Üniversitesi'nde kurdukları yüksekokuldaki boya teknolojisi bölümünden şimdiye kadar yaklaşık bin kişinin mezun olduğunu bildirdi. 
     Mezunları iyi eleman bulamamaktan şikayet eden sektördeki toptancı ve nalburlara yönelttiklerini anlatan Uzunyol, okula giren tüm öğrencilerin kendilerinde kayıtları bulunduğunu, mezuniyetten sonra bu kişileri, geldikleri illerde bulunan bayilerine internet aracılığıyla duyurduklarını ifade etti. 
     Uzunyol, Türkiye'de 70-80 bini kayıtlı olmak üzere 150 bin civarında boyacı bulunduğuna değinerek, üniversite ile ortak çalışarak Marshall içinde kurdukları ''olgunlaştırılmış eğitim merkezi''nde boyacılara yeni ürün ve ürün uygulamasıyla ilgili eğitim verdiklerini, ancak pazardaki boyacıların eğitilmesi konusunda bunun yeterli olamayacağını, diğer firmaların da bu eğitimi vermesi gerektiğini söyledi. 
     Boya teknolojisi bölümüne her yıl gittikçe artan bir talep olduğunu dile getiren Uzunyol, ''Sertifikası veya diploması olmayan elemanlar, bu sektörde zamanla görev alamayacak. Neden sertifika Kendini iyi pazarlayabilmesi, kendi kalitesini tarif edebilmesi için artık ev hanımları yavaş yavaş belge soracaktır. Hedef, bu eğitimi vererek pazarda emeğini harcayıp, maksimum kar elde edecek kadroyu oluşturmak'' diye konuştu. 
     
     ''MÜDÜRLERİMİZ ÜNİVERSİTEDE DERS VERİYOR'' 
     Türkiye'de birçok üniversitenin iş dünyasının talebini tam olarak kavrayamadığını ifade eden Uzunyol, ''Kocaeli Üniversitesi'nin diğerlerine göre avantajı var. Çünkü öğrencilerini iş bulması için yetiştiriyor. Talebi bilmeden eğitmek, arz yaratmak ise işsizliği ifade eder'' dedi. 
     Uzunyol, Marshall'da yönetici statüsündeki çalışanların Kocaeli Üniversitesi'nde ilgili bölümlerde ders verme zorunluluğu bulunduğunu, verilen bu derslerle öğrencilerin hem ihtiyaçlar doğrultusunda yetiştirildiğini, hem de öğrencilerin ne talep ettiklerinin iyi algılandığına dikkat çekti. 
     Önümüzdeki eğitim-öğretim yılında kendisinin de ayda 28 saat ders verebileceğini belirten Uzunyol, ''Sosyal sorumluluğu kendimizde ancak böyle hissediyoruz. Sosyal sorumluluk, fiziki olarak çalışmakla olur'' dedi. 
     Uzunyol, bugüne kadar Kocaeli Üniversitesi'ne 1.5 milyon dolarlık destek verdiklerini de kaydetti. 
     
</TEXT>
</DOC>
