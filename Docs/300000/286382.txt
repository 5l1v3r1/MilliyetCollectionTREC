<DOC>
<DOCNO> 286382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko29.html </URL>
<DATE> 2004/11/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Vergi Konseyi Başkanı Bono ve tahvillere stopaj önerimiz olmadı 
</HEADLINE>
<TEXT>

     Vergi Konseyi Başkanı Mustafa Uysal, para ve sermaye piyasalarının vergilendirilmesine ilişkin çalışmada, hazine bonusu ve devlet tahvillerine 2005 yılında stopaj getirilmesi yönünde bir öneride bulunmadıklarını belirtti. 
     Uysal yaptığı açıklamada, Vergi Konseyi'nin bugüne kadar vergi ve gelir idaresinin yeniden yapılandırılması konularında çeşitli çalışmalar yaptığını, para ve sermaye piyasalarının vergilendirilmesine ilişkin çalışmanın da bunlardan biri olduğunu söyledi. 
     Para ve sermaye piyasalarının vergilendirilmesi konusundaki çalışmanın 6-7 ay sürdüğünü kaydeden Uysal, bu süreçte aralarında Bankalar Birliği, Sermaye Piyasası Kurulu SPK , İstanbul Menkul Kıymetler Borsası İMKB ve Takasbank'ın da bulunduğu çeşitli kuruluşların temsilcileriyle de biraraya geldiklerini ifade etti. 
     İlgili bütün kesimlerin görüşünün alındığı bu toplantılarda oluşan ortak görüşü yansıtan bir çalışmayı Maliye Bakanlığı'na sunduklarını bildiren Vergi Konseyi Başkanı, şöyle devam etti 
     
     SİSTEM KARIŞIK 
     ''Çalışmanın temel yaklaşımında mevcut durumda para ve sermaye piyasası araçlarının vergilendirilmesinde önemli sorunlar bulunduğu, bu nedenle piyasalara yeterli güvenin verilemediği, sistemin karmaşık ve uzun dönemli ihtiyaçları karşılamaktan uzak olduğu, sermaye piyasası araçları arasında vergileme yönünden farklılıklar bulunduğu tespit edilmiştir. 
     Çalışmada, basit, anlaşılır ve piyasaların derinleşmesini sağlayacak, uluslararası yatırımcıları da Türkiye piyasasına çekecek bir yapının oluşması amaçlanmıştır. Bunların, faiz oranlarının düşürülmesi açısından da sisteme destek vereceği düşünülmüştür. 
     Sermaye piyasalarından ilave bir vergi geliri amaçlanmayan bu çalışmada, hazine bonosu ve devlet tahvillerine 2005'de stopaj getirilmesi önerisi de raporda yer almamıştır.'' Uysal, Vergi Konseyi'nin danışma niteliğinde bir kuruluş olduğuna da dikkat çekerek, Konsey'in çalışmalarının da Maliye Bakanlığı'na tavsiye niteliğinde olduğuna işaret etti. Mustafa Uysal, ''Kaldı ki, bu konuda Bakanlığın almış bulunduğu herhangi bir karar da yoktur'' dedi. 
     
</TEXT>
</DOC>
