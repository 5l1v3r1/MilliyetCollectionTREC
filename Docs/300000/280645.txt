<DOC>
<DOCNO> 280645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun57.html </URL>
<DATE> 2005/03/15/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Denktaş "Partiler üstü bir kuruluşa gitmek niyetindeyim" 
</HEADLINE>
<TEXT>

     KKTC Cumhurbaşkanı Rauf Denktaş, cumhurbaşkanlığı makamından ayrıldıktan sonra ''partiler üstü bir kuruluşa gitmek niyetinde'' olduğunu ve her partiden ve kuruluştan temsilcinin yer alacağı ''kurumlar federasyonu'' kurmayı düşündüğünü açıkladı. 
     Cumhurbaşkanı Denktaş, bu akşam Bayrak Televizyonu'nda BRT yayımlanan ''Akis'' programında yaptığı açıklamada, ''görevini yaptığını ve vicdanen rahat olduğunu'' belirterek, ''21 yaşında pırıl pırıl bir devlet bırakıyorum. Gözleri gibi baksınlar'' dedi. 
     Denktaş, cumhurbaşkanlığından ayrıldıktan sonra ''nasıl bir mücadele vereceği'' sorusuna, özetle şu yanıtı verdi 
     ''Partiler üstü bir kuruluşa gitmek niyetindeyim. Bunun zor olacağını biliyorum. Bağımsızlığa inanan partileri de temsil ettirebilecek, bir nevi kurumlar federasyonu, bütün partileri, bütün köyleri, bütün kulüpleri içeren, gerektiğinde toplanıp millet işlerine bakan, bir nevi milli kongre şeklinde hareket etmemiz lazım. Bunun için arkadaşlar arasında işbirliği yapılacak bu kuruluş meydana gelecek. Çok geniş, çok güçlü, çok sesli bir şemsiye. Şemsiyenin içinde, isteyen herkesin yeri olacak. Düşüncem bu, gerekli olan bu.'' 
     
     ''GÖREVİMİ YAPTIM ÇOK RAHATIM'' 
     Cumhurbaşkanlığına aday olmadığı için çok rahat olduğunu ifade eden Denktaş, şöyle konuştu 
     ''Görevimi yaptım. Verdiğimiz mücadele sonucu 21 yaşında bir devlet meydana gelmiştir. Bu halk buna layıktır ve bu halkın bunun ötesinde yücelebileceği bir mertebe yoktur. Gözlerim açıkken, gücüm varken, halkın bana güveni varken, buna inanıyorum, bu cumhuriyeti yaşatacak olanların yanında olmak isterim, onları görmek isterim. Hata edip de bağımsızlıktan vazgeçme yoluna girerlerse, halkla birlikte bağırmak isterim. Atatürk'ün sözüdür 'bağımsızlık her şeydir'. Barış istersem de bağımsız olmam lazım.'' 
     
     '' HAYIR DEDİĞİM GÜN GÖRÜŞMECİLİĞİM SONA ERDİ'' 
     Dünyanın her yerinde, cumhurbaşkanlığı görevinin süresinin sınırlı olduğunu, KKTC'de ise Kıbrıs müzakereleri devam ettiği için ''görüşmecilik'' nedeniyle uzun sürdüğünü kaydeden Denktaş, ''Benim görüşmeciliğim Annan planına 'hayır' dediğim gün sona ermiştir'' dedi. 
     ''Kıbrıs Türkü erişebileceği en yüksek noktaya erişmiştir. Bundan sonrası aşağıya inmektir. Aşağıya inmek demek azınlığı kabul etmektir'' diyen Denktaş, bağımsızlığı korumanın boyunlarının borcu olduğunu vurguladı. Denktaş, bağımsızlığa sahip çıkan insanları organize etmek mecburiyetine olduğunu kaydetti. 
     
     ''SULULUK...'' 
     Cumhurbaşkanı adaylarını görünce, ''cumhurbaşkanlığı makamını ciddiye almıyorlar'' diye düşündüğünü ifade eden Denktaş, ''kazanamayacağını bilen insanların 'içini dökmek' için aday olduğunu, bunun 'sululuk' olduğunu'' söyledi. 
     Denktaş, ''Dava devam ederken görevi bırakmakla'' suçlandığının hatırlatılması üzerine, ''davayı yarıda bıraktı'' ithamını asla kabul etmeyeceğinin altını çizerek, ''Bizim davamız, KKTC doğduğu gün, Rumun davası karşısında halledilmiştir. Rumun davası tüm Kıbrıs'ı almaktı. KKTC bunu engellemiştir'' dedi. 
     ''Devlet ilan edildikten sonra hiçbir şeyin yarıda bırakılmadığını'' vurgulayan Denktaş, ''Müzakere yoluyla meseleyi halledip etmeme, ilanihaye devam edecek bir meseledir'' diye konuştu. 
     Annan planının yeniden masaya getirilmesi girişimlerinden endişe duyduğunu anlatan Denktaş, Rumların EOKA madalyaları dağıttığını ve tek hedefinin Kıbrıs'ın tümünü almak olduğunu söyledi. 
     
</TEXT>
</DOC>
