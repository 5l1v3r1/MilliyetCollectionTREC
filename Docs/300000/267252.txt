<DOC>
<DOCNO> 267252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/guncel/gun06.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Valinin aracını çocuklar itti 
</HEADLINE>
<TEXT>


DAVUT AKTAŞ Samsun DHA 

Antalya'daki orman yangınında beş meslektaşıyla can veren Orman İşletme Şefi Abdullah Aydın 37 , memleketi Samsun'da toprağa verildi. Cenaze önceki akşam Samsun'a getirildiğinde, Samsun Valisi Mustafa Demir de karşılama alanında hazır bulundu. Cenaze, helikopterden indirildikten sonra toprağa verilmek üzere Orman İşletme Müdürlüğü'ne ait bir kamyonete konuldu ve Sarıbıyık Köyü'ne götürüldü. Bu sırada Demir, konvoya katılmak üzere 1998 model Peguet marka makam aracına bindi. Ancak motor arızası nedeniyle araç çalışmadı. Bunun üzerine Demir, Orman Genel Müdür Yardımcısı Ahmet Ulukanlıgil'in aracına binerek cenazenin toprağa verileceği köye hareket etti. Bu arada makam otomobilinin sürücüsü, çevredeki çocuklardan yardım istedi. Çocukların tüm gücüyle iteklediği araç yine çalışmadı. Bu sırada otomobilin fotoğrafının çekildiğini gören korumalar, çocukları aracın yanından uzaklaştırdı. Makam otomobili, gelen bir tamirci tarafından çalıştırıldı. 


</TEXT>
</DOC>
