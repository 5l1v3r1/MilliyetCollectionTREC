<DOC>
<DOCNO> 291087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko14.html </URL>
<DATE> 2004/11/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Hamsinin fazlası balık unu fabrikalarına satılıyor... 
</HEADLINE>
<TEXT>

     Hamside bu yıl bereketli bir sezon yaşanırken, halen piyasada 1.5-2 milyon liradan alıcı bulan hamsinin fazlası, bölgedeki balık unu fabrikalarına kilosu 80-100 bin liradan satılıyor. 
     Sezon başı olmasına rağmen son günlerde ağlara takılan hamsinin bolluğu balıkçıları sevindirirken, tezgahtaki fiyatı 1.5-2 milyon liradan satılan hamsinin fazlası bölgedeki balık unu fabrikalarına gönderiliyor. 
     Samsun-Sinop arasındaki çok sayıda balık unu fabrikasında her gün tonlarca hamsi işlenirken, fabrikalara kilosu 80-100 bin liradan satılan hamsi ise bazı çevrelerin tepkisine neden oluyor. 
     Ondokuzmayıs Üniversitesi OMÜ Sinop Su Ürünleri Fakültesi Dekanı Prof. Dr. Muammer Erdem, balıkçıları aşırı avlanma konusunda uyarırken, kota konulmasının aşırı avlanmanın önüne geçebilmek için gerekli olduğunu bildirdi. 
     Sinop Kurucuk Su Ürünleri Kooperatifi Başkanı Talat Başı ise balık unu fabrikalarının aşırı avlanmayı teşvik ettiğini öne sürerek, bunun hem fiyatların düşmesine neden olduğunu, hem de hamsi varlığını tehdit ettiğini savundu. 
     Samsun Balıkçılar Odası Başkanı Rasim Kademoğlu da balık unu fabrikalarına gönderilen hamsinin genelde piyasada alıcı bulamayacak durumdaki ürünler olduğunu söyledi. 
     Kademoğlu, aşırı avlanmanın önüne geçebilmek için kota uygulaması getirilebileceğini de belirterek, ilk günler bolluk yaşandığını, bunun devam edip etmeyeceğinin ise bilinmediğini kaydetti. 
     
</TEXT>
</DOC>
