<DOC>
<DOCNO> 274294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy11.html </URL>
<DATE> 2004/09/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İstanbul Üniversitesi'nin yeni rektörü Prof. Dr. Centel oldu... 
</HEADLINE>
<TEXT>

     Prof. Dr. Kemal Alemdaroğlu'nun görevden alınmasıyla boşalan rektörlüğe, İstanbul Üniversitesi Hukuk Fakültesi Dekanı Prof. Dr. Tankut Centel vekaleten atandı. 
     Alınan bilgiye göre, Centel, üniversitede seçim süreci tamamlanıp yeniden atama yapılıncaya kadar vekaleten görev yapacak. 
     İstanbul Üniversitesi İÜ Rektörlüğü'ne vekaleten atanan Hukuk Fakültesi Dekanı Prof. Dr. Tankut Centel, ''İÜ'nün renginde bir değişiklik olmayacak. Atatürk ilke ve inkılaplarına ve laik cumhuriyete bağlılık anlayışımızdan taviz vermeyeceğiz'' dedi. 
     Prof. Dr. Kemal Alemdaroğlu'nun İÜ Rektörlüğü'nden alınmasının ardından bu göreve getirilen Prof. Dr. Centel, AA muhabirine yaptığı açıklamada, ''vekaleten 6 aylığına rektörlüğe atandığını, rektör seçimleri yapılana kadar bu görevde kalacağını'' söyledi. 
     ''Atama yazısının bu sabah geldiğini'' belirten Prof. Dr. Centel, şunları kaydetti 
     ''Kamu hizmetlerinin aksamaması gerekir. Prof. Dr. Kemal Alemdaroğlu'nun görevden alınması, önemli ve üzücü bir olay. Cumhurbaşkanlığı tasarrufu. Kaldı ki Cumhurbaşkanı, yüksek yargı organı başkanlığı yapmış bir kişi. 
     Ben bu görevi şerefle taşıyacağım. İstanbul Üniversitesi'nin renginde bir değişiklik olmayacak. Atatürk ilke ve inkılaplarına ve laik cumhuriyete bağlılık anlayışımızdan taviz vermeyeceğiz.'' 
     
     'ÜNİVERSİTE YIPRATILMASIN' 

     Prof. Dr. Centel, İÜ Rektörlük binasında düzenlediği basın toplantısında, üniversitenin bir süredir kamuoyu önünde tartışıldığını ve yıprandığını, bunun artık durdurulması gerektiğini belirtti. Prof. Dr. Centel, şunları söyledi 
     ''Görevim sırasında tarafsız davranmaya, yargı kararlarının gecikmeksizin uygulanmasına çalışacağım. Yargı kararlarının uygulanması konusu, son derece hassas bir konu. Ben Hukuk Fakültesi dekanıyım ve bir hukuk adamı olarak bu konunun üzerinde özellikle duracağım.'' YÖK kararıyla bu sabah 6 aylığına vekaleten İÜ Rektörlüğü'ne atandığını hatırlatan Prof. Dr. Centel, kurumların gelişmesi ile varlıklarını sürdürebilmesinin önemli olduğunu ve tarafsız bir idare göstererek üniversiteyi seçimlere kadar taşıyacağını kaydetti. 
     
     SORULARI YANITLADI 

     Basın mensuplarının sorularını da yanıtlayan İÜ Rektör Vekili Prof. Dr. Centel, ''üniversite senatosundaki toplu istifalar'' hakkındaki bir soru üzerine şöyle konuştu 
     ''Hukuk Fakültesi Dekanı olduğum için Senato üyesiyim. Sabah Senato toplantısı çağrısı aldım. Fakat konumum itibariyle gitmem söz konusu olamazdı. Ben burada hizmetleri yükseltmekle görevlendirildim. Senato üyelerinin istifalarında bir gerekçe gösterilmedi. Onları ikna etmeye çalışacağım. İstifa edenler geri dönmezse, yerlerine yenilerini buluruz. Aksi takdirde üniversitenin yıpranması söz konusu olur.'' Prof. Dr. Centel, ''Senato üyelerinin istifasının kendisiyle ilgili olduğunu düşünmediğini ve istifaları yanlış bulduğunu'' ifade ederek, ''Ancak istifalar doğal. İstanbul Üniversitesi gibi köklü bir kurumun bu olay karşısında sessiz kalması söz konusu olamazdı'' dedi. 
     ''Rektörlük seçimlerinde aday olup olmayacağına'' ilişkin bir soru üzerine de Prof. Dr. Centel, ''Şu anda bunu düşünmediğini, o zaman geldiğinde tıp fakültelerinin oylarını da alabilecek durumda olursa aday olabileceğini'' bildirdi. 
     ''Prof. Dr. Kemal Alemdaroğlu'nun görevden alındıktan sonraki açıklamasında Atatürkçülük ve laiklik vurgusu yapmasını nasıl değerlendirdiğinin'' sorulması üzerine ise Prof. Dr. Centel, şu karşılığı verdi 
     ''Ben de Alemdaroğlu kadar laik ve Atatürkçüyüm, bundan kimsenin kuşkusu olmasın. Ama nüanslarımız farklı olabilir. Kişiliklerimiz farklı olabilir. O biraz daha otoriter, ben ise biraz daha demokratik ve özgürlükçü görünebilirim. Ama üniversitenin kapılarını açmak istiyorum. Atatürkçü, laik çizgiyi ben de sürdüreceğim. Alemdaroğlu'nun görevden alınma gerekçelerinde bunları söylemesini doğru bulmuyorum.'' 
     
</TEXT>
</DOC>
