<DOC>
<DOCNO> 251753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur41.html </URL>
<DATE> 2004/06/29/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
Tarımsal üretici birlikleri kuruluyor... 
</HEADLINE>
<TEXT>

     Tarımsal üretimin kalite ve miktar açısından talebe göre düzenlenmesi, üreticilerin ekonomik ve sosyal haklarının korunması ve ürünlerin ulusal ve uluslararası düzeyde pazarlama gücünün yükseltilmesi amacıyla tarımsal amaçlı üretici birlikleri kurulmasını öngören tasarı, TBMM Genel Kurulu'nda kabul edildi. 
     Yasaya göre, tarımsal üretici birlikleri her türlü bitkisel, hayvansal ürünler ile su ürünleri konusunda kurulabilecek. 
     Hangi ürün ya da ürün grubu için birlik kurulacağı Tarım ve Köyişleri Bakanlığı tarafından çıkarılacak yönetmelikle belirlenecek. 
     Birlikler, en az 16 tarım üreticisinin biraraya gelmesiyle asgari ilçe düzeyinde kurulacak. 
     Birlikler, üyelerinin ürettiği ürünlerle ilgili araştırma yapmak, pazar bulmak, pazara arzı düzenlemek, üyelere girdi ve eğitim, üretim kalitesinin artırılması gibi konularda yardımcı olacak. 
     Birlikler, sözleşmeli üretim kapsamında üyeleri adına örnek tip sözleşmeler düzenleyecek ve bununla ilgili faaliyetleri koordine edecek. 
     Ürün ya da ürün grubunda faaliyet gösteren en az 7 üretici birliği, ''Merkez Birliği'' şeklinde örgütlenebilecek. Aynı ürün veya ürün grubu için birden fazla merkez birliği kurulamayacak. 
     Birlik ve üst örgütlerinin denetimi bağımsız denetim kuruluşlarına yaptırılacak. Suç işleyen birlik organı üyeleri ve personel hakkında devlet memurları hakkındaki cezalar uygulanacak. 
     Birliğe ait her türlü taşınır ve taşınmaz mallar, bunların alım, satım, inşa ve kullanımları ile birlikçe yürütülen hizmet ve faaliyetler damga vergisi hariç her türlü vergi, resim, harç ve katkı payından muaf olacak. 
     
</TEXT>
</DOC>
