<DOC>
<DOCNO> 264657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun06.html </URL>
<DATE> 2004/08/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'de terör korkusu... Havaalanı'nda kırılan parfüm şişesi paniği... 
</HEADLINE>
<TEXT>

     Bülent Keneş AA 

ABD'nin Indiana eyaletindeki Fort Wayne havaalanı yetkilileri, yere döküldüğü fark edilen ''şüpheli'' bir sıvı nedeniyle havaalanını saatlerce uçuşa kapattı. Yapılan incelemeler sonucunda ''şüpheli'' sıvının parfüm olduğu anlaşıldı. 
     Terör tehdidi yüzünden güvenlik önlemlerinin had safhaya çıktığı ABD'de başta havaalanlarında olmak üzere bu önlemlerin bazen paranoya seviyesine yükseldiği belirtildi. 
     Amerikan haber kanalı CNN'e bilgi veren bir yetkili, havaalanında tespit edilen söz konusu sıvının Chicago'nun O'Hare havaalanından gelen bir uçaktaki yolcuya ait kırık bir şişeden sızan parfüm olduğunun tespit edildiğini söyledi. 
     Fort Wayne İtfaiyesi sözcüsü Bob Amber de yaptıkları testin, sıvının parfüm olduğunu ortaya çıkardığını belirterek, ''Çok güçlü bir konsantrasyondu ve çok güçlü bir kokusu vardı'' dedi. 
     Havaalanı müdürü Tory Richardson ise parfüm olduğu anlaşılan sıvının güçlü kokusu yüzünden, ikisi sağlık görevlisi, dördü havaalanı çalışanı olmak üzere 6 kişinin hastalandığını iddia etti. 
     
</TEXT>
</DOC>
