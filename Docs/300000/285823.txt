<DOC>
<DOCNO> 285823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur03.html </URL>
<DATE> 2004/11/03/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
14 yaşındaki anne duruşmaya bebeğiyle geldi 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da 17 yaşındaki A.G. ile evlenen ve yaşı küçük olduğu için resmi nikahı kıyılamayan 14 yaşındaki F.Y., eşinin yargılandığı duruşmaya duruşmaya 2 aylık bebeği ile geldi. F.Y., "Ben onu seviyorum. Annesiyle tartıştığım için evi terkettim. Şimdi barıştık. Şikayetçi değilim. Bebeğimizi birlikte büyütmek istiyorum'' dedi. 
     İddiaya göre, geçen yıl ilköğretim okulu 8'inci sınıf öğrencisi A.G. ile F.Y. ailelerinin rızası ile evlendi. Ancak, 7 aylık hamile iken F.Y., kayın validesi 39 yaşındaki Dudu Gökçen ile kavga edip evi terketti. Bunun üzerine F.Y.'nin ailesi kızlarının kaçırılıp hamile bırakıldığını savunarak savcılığa şikayetçi olup, A.G.'yi yakalattı. 
     Tutuksuz yargılanan A.G., dünkü duruşmada eşini sevdiğini ve yaşının dolması halinde resmi nikah yapacaklarını söyledi. Samsun 2'nci Ağır Ceza Mahkemesi'nde 15 yıla kadar ağır hapis cezası istemiyle yargılanan A.G., "Geçen yıl 13 Eylül'de evlendik. Şimdi 2 aylık oğlumuz var. Eşim, annemle tartışıp evi terkedince, ailesi benden şikayetçi oldu. Şimdi barıştılar. Herşey düzeldi'' diye konuştu. Duruşmaya kucağında 2 aylık oğlu Celil ile birlikte gelen F.Y. ise, çocuğunu babası ile birlikte büyütmek istediğini söyleyerek, "Anlaşarak kaçtık. Birbirimizi seviyoruz. Yaşımız tutunca resmi nikah yapacağız. Ben şikayetçi değilim'' dedi. 
     
     AİLELERDE YARGILANIYOR 

     Diğer taraftan Küçük yaşta, resmi nikahsız evlendirmek ve cinsel ilişkiye girmelerine yardımcı olmak' suçlarından yargılanan aileler ise suçlamaları kabul etmedi. 12'şer yıl hapis cezası istemi ile yargılanan A.G.'nin babası 40 yaşındaki Cevat Gökçen ile annesi 39 yaşındaki Dudu Gökçen ve F.Y.'nin babası 34 yaşındaki Yaşar Yarar ile annesi 31 yaşındaki Pınar Yarar, örf ve adetlerini uyguladıklarını söyledi ve düğünde çekilen fotoğrafları mahkemeye delil olarak sundu. Pınar Yarar, kendisinin de 14 yaşında evlendiğini anlatırken, "Kızım eve dönünce bir anlık kızgınlıkla şikayetçi oldum. Ancak şimdi bir torunumuz var. Şikayetçi değiliz'' dedi. 
     Dava nüfus kağıdına göre 14 yaşında olan F.Y.'nin gerçek yaşının tepsiti için ertelendi. 

     
</TEXT>
</DOC>
