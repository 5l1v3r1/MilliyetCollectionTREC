<DOC>
<DOCNO> 290903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo32.html </URL>
<DATE> 2004/10/16/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
Gaziantepspor, Fenerbahçe maçının ardından... 
</HEADLINE>
<TEXT>

     Gaziantepspor Teknik Direktörü Nurullah Sağlam, Fenerbahçe karşılaşmasının zorlu geçtiğini, pozisyonları iyi değerlendiremedikleri için sahadan yenik ayrıldıklarını söyledi. 
     Sağlam, maç sonrasında yaptığı değerlendirmede, Fenerbahçe maçının çok zor olacağını tahmin ettiklerini ifade ederek, ''Maç, tahmin ettiğimiz gibi çok zorlu geçti. Rakibimiz, topa daha fazla sahip olmasına karşın, biz daha fazla net gol pozisyonlarına girdik ama bunları iyi değerlendiremedik'' dedi. 
     Sağlam, tek forvet oynayan Tarık Etteyeb'de bir sorun olmamasına karşın, gol yollarında sıkıntı çektiklerini belirtti. 
     Fenerbahçe Teknik Direktörü Christoph Daum ise Gaziantepspor maçında oyunu kontrol altında tutuklarını, rakibe pozisyon vermeyerek zorlu bir deplasmandan 3 puan almasını bildiklerini belirtti. 
     Gaziantepspor gibi güçlü bir defansa sahip olan, ani ataklarla tehlikeli ataklar geliştiren bir takıma karşı iyi mücadele eden tüm futbolcularını kutlayan Daum, ''Ancak, bu maçı daha farklı kazanmamız gerekirdi. Bu yönde, kendimizi geliştirmemiz gerekir. Bir çok oyuncumuz Milli Takıma gitmişti. İstediğimiz çalışmayı yapamadık. Buna karşın, bir gol atarak galip gelmeyi başardığımız için mutluyuz'' diye konuştu. 
     

Gaziantepspor galibiyetinin, Salı günü Şampiyonlar Ligi'nde karşılaşacakları Olympic Lyon maçı öncesinde daha da önemli bir galibiyet olduğunu vurgulayan Daum, şöyle konuştu 
     ''Bugün bazı oyuncularım, bu önemli maç öncesinde sakatlanmak korkusu ile iyi oynamamış olabilir. Olympic Lyon maçı bizim için çok önemli bir karşılaşma olacak. Sadece Süper Ligde değil, Şampiyonlar Ligi'nde de başarılı olmak istiyoruz. Gaziantepspor maçını galibiyetle tamamlamış olmamız, bu maç öncesinde olumlu bir hava yarattı. 
     Bu arada, maç sırasında sahaya giren taraftar, bizim oyun ritmimizi bozdu. Bizim aleyhimize bir durum oldu. Ancak, bu durum Gaziantepspor'un lehine oldu.'' Daum, gazetecilerin bu maçta Alex'in eksikliği hissedildi mi şeklinde sorusunu ise şu şekilde yanıtladı 
     ''Alex, sakat da olabilir, cezalı da olabilir. Takım olarak buna hazırlıklı olmamız gerekir. İyi bir kadroya sahibiz. Eksik futbolcuların yerine görev yapacak futbolculara sahibiz. Eksiklikleri önleyecek şekilde bir takım olup, yolumuza devam etmek zorundayız. Ben hiç bir zaman, bunun arkasına sığınmam. Başarılı olmak için ayaklarımızın yere basması ve çok çalışmamız gerekir.'' Daum, Fenerbahçe'nin başarısında yönetimin verdiği desteğin çok önemli olduğunu da sözlerine ekledi. 
     
</TEXT>
</DOC>
