<DOC>
<DOCNO> 283255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonyas08.html </URL>
<DATE> 2004/10/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Rock konserinde küfür skandalı 
</HEADLINE>
<TEXT>

     DHA 

ADANA'da rock grubu Duman'ın konseri öncesi sahneye çıkan alternatif rock grubu Limon'un şarkılarından birinde Allah'a küfür edilmesi nedeniyle olay çıktı. İzleyicilerin pet şişe yağmuruna tuttuğu grup sahneyi terketmek zorunda kaldı. 
     Türkiye turnesinin Adana ayağında, Çukurova Üniversitesi ÇÜ Mithat Özsan Amfi Tiyatro'daki konser verecek olan rock grubu Duman, sahneye yaklaşık 1.5 saat geç çıkınca izleyenler sabırsızlanmaya başladı. Konseri organize edenler ise bu boşluğu Adanalı alternatif rock gruplarıyla kapatmak istedi. Üç grubun sahneye çıktığı gecede Limon adlı rock grubu şarkıları söylerken izleyenlere de uygunsuz el kol hareketleri yaptı. 
     Öfkelenen izleyiciler grubun solistinin 'Asıl dalga şimdi geliyor' diyerek başladığı şarkının nakarat bölümünde de Allah'a küfür etmesi üzerine çileden çıktı. Grubu yuhalamaya başlayan izleyiciler sahneyi pet şişe yağmuruna tuttu. İzleyicilerin tepkisi giderek artınca grup kendine ayrılan 35 dakikalık süre dolmadan sahneden ayrılmak zorunda kaldı. 
     
</TEXT>
</DOC>
