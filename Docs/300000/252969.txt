<DOC>
<DOCNO> 252969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun13.html </URL>
<DATE> 2004/07/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kosova'da Türk köy 'Mamuşa' belediye olabilir 
</HEADLINE>
<TEXT>

     Kosova Meclis Başkanı Necat Datsi, Prizren Belediyesi'ne bağlı Türk köyü Mamuşa'nın belediye olmasını önerdi. 
     Kosova'da yeni yönetim birimlerinin oluşturulmasının bir gereksinim olduğunu belirten Datsi'nin tartışmaya sunduğu öneride, yaklaşık 20 yıl önceki yerel yönetimin ''zaman aşımına'' uğradığı, yeni bir yerel yönetim yapısına ihtiyaç duyulduğu belirtiliyor. 
     Önergede Kosova'nın, kent ve belediye yönetim birimlerine ayrılması öneriliyor. Buna göre, Kosova'nın 7 kent Priştine, Gilan, Prizren, Mitroviça, İpek, Yakova, Ferizovik ve yaklaşık 70 belediyeye ayrılması öngörülüyor. 
     Kosova'daki etnik toplulukların yönetim mekanizmalarına daha yoğun katılımını sağlayacağı belirtilen bu projeyle, uluslararası topuluğun belirlediği standartların uygulanmasının da hedeflendiği kaydediliyor. 
     Önerilen projeler, BM Kosova Geçici Misyonu UNMİK , siyasi partiler ve hükümet tarafından değerlendiriliyor. 
     Aynı konuda, Avrupa Konseyi, Belgrad yönetimi ve Kosova hükümeti de projeler önermişlerdi. 
     Bu arada, Kosova hükümeti, mart ayındaki şiddet olayları sırasında hasar gören Sırp kilise ve manastırların onarımı için 3,7 milyon euro ayırdı. 
     
</TEXT>
</DOC>
