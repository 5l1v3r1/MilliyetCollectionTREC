<DOC>
<DOCNO> 284374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonsiy02.html </URL>
<DATE> 2004/10/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AKP'li Yarbay Başörtü konusu sadece ertelendi 
</HEADLINE>
<TEXT>

     Nuh KURBAN DHA 

AKP Ankara Milletvekili Ersönmez Yarbay, partisinin türban konusunda geri adım atmadığını, sadece bu konuyu ertelediğini öne sürdü. 
     Kırgızistan'da temaslarda bulunan Yarbay, DHA muhabirinin sorularını yanıtlarken, iktidara gelmeden önce AKP olarak verdikleri sözler ile yaptıkları çalışmaların birbirine paralel gittiğini, buna karşılık, planladıkları halde ekonomik nedenlerle uygulamaya koyamadıkları projeleri olduğunu anlattı. Geçen yılki bütçede 66 katrilyon lira faiz ödemesi, 6 katrilyon yatırım olduğunu söyleyen AKP'li Yarbay, "AKP olarak ülkemizi bu çarpık rakamlardan kurtaracak, ilk etapta bu rakamları dengeleyecek çözümler için çalışıyoruz. Bizim için ülke yatırımları önemli, fakat ha bire dışardan borç alıp ülkeme yatırım yapacağım mantalitesi Türkiye'yi borca sürükler'' dedi. 
     Ankara Milletvekili Ersönmez Yarbay, türban konusundaki soruya yanıt verirken, "Bu konuda geri adım atılmadı. Sadece ertelendi. Türkiye'de uzlaşma kültürü çok zayıf. İnsanlar birine siyah diğerine beyaz derken bu renkler arasında başka renkler olmadığını savunuyorlar. Biz ise siyah ile beyaz arasında başka renklerin de varlığından bahsediyoruz.Ve sonuçta ortaya bir çatışma çıkıyor. Bu konuda biraz daha zamana ihtiyaç var diye düşünüyorum'' diye konuştu. 
     Türkiye'nin her alanda büyüyüp, geliştiğini, ekonomisini dengeleyip, AB'ye girmeyi amaçladıklarını anlatırken, şöyle dedi 
     "AB'ye girme konusundaki amacımız Türkiye'nin Avrupa kriterlerinin uygulandığı bir siyasi sisteme kavuşmasıdır. Türkiye Cumhuriyeti kendi iç dinamikleriyle Avrupa kriterlerini uygulayabilse, Avrupa siyasi düzenini hayata geçirebilse Türkiye'nin AB'ye ihtiyacı yoktur. Ama Türkiye maalesef, kendi iç dinamikleriyle hem teknolojisine yetmiyor hem de siyasi kurumlarına yetmiyor, dolayısıyla biz ülke olarak AB'ye girdiğimiz taktirde ülkeye siyasi iktidar yerleşir ve her şey düzenine kavuşur.'' Yaşamında "Önce iş, sonra eş" ilkesini benimsediğini, ailesinin de kendisini anladığını söyleyen Yarbay, Kırgızistan ve diğer Orta Asya ülkelerine yatırım yapan Türk işadamlarında artış görülmesini sevindirici bir durum olarak nitelendirirken, Kırgızistan-Türkiye Manas Üniversitesi'nin iki yıldır Mütevelli heyeti olmadığını öğrendiğini, bu sorunun çözümü için Milli Eğitim Bakanı ile görüşeceğini söyledi. 
     
</TEXT>
</DOC>
