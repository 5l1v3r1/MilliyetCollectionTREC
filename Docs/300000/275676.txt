<DOC>
<DOCNO> 275676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo20.html </URL>
<DATE> 2004/09/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gençlerbirliği Ligde koyduğumuz hedeften çok uzağız... 
</HEADLINE>
<TEXT>

     Gençlerbirliği Kulübü Basın Sözcüsü Muammer Akyüz, ligde koydukları hedeften çok uzakta olduklarını, bunun için de Egaleo maçının kendileri için çok önemli olduğunu söyledi. 
     Muammer Akyüz, TSYD Ankara Şubesi'nde düzenlediği basın toplantısında, UEFA Kupası 1. tur rövanşında Yunanistan'ın Egaleo takımıyla yapacakları maçın, geçen yıl UEFA Kupası'nda elde edilen başarının devamı için çok önemli olduğunu belirtti. Akyüz, ''Gençlerbirliği yönetimi, teknik kadrosu ve futbolcularıyla bu maça kenetlendi. Geçen sezon kazandığımız başarının tesadüf olmadığını göstermemiz gerekiyor. Kazandığımız tecrübeyi de Avrupa kupalarında ilk kez mücadele eden Yunan ekibine karşı kullanarak UEFA Ligi'ne kalmayı hedefliyoruz. Takımımız hazırlıklarını bu doğrultuda en ince detayı hesaplayarak sürdürüyor. Geçen sezon olduğu gibi Türkiye'ye puanlar kazandırarak yolumuza devam edeceğiz'' diye konuştu. 
     ''Milli bir dava olarak gördüğümüz bu maça tüm Ankaralılar'ı bekliyoruz'' diyen Akyüz, konuşmasını şöyle sürdürdü 
     ''Hele ki rakip Yunan takımı olursa Türk insanının daha fazla ilgi göstermesini bekliyoruz. Maçın saat 18.00'de olması Ankaralı çalışanların işten çıkar çıkmaz stada koşacağı anlamına gelir. Eğer onlar stadı doldurur ve takıma gerekli desteği verirse, biz de onlara çok iyi bir futbol resitaliyle turu geçeceğimize söz veririz.'' Dünyada bu tür maçlarda bu kadar ucuz fiyatlı bilet bulmanın imkanı olmadığına da değinen Akyüz, ''Bu fiyatlar Guiness Rekorlar Kitabı'na girecek bir fiyat. Bu kadar ucuz bileti dünyanın hiçbir yerinde böyle maçlarda alamazsınız. Bu nedenle tüm Ankaralılar'ı bu maça bekliyoruz'' dedi. 
     Öte yandan Egaleo maçında Ali Tandoğan'ın ve Ceyhan'un sakatlıkları nedeniyle forma giyemeyeceğini bildiren Akyüz, Youla'nın durumunun ise maç saatinde netlik kazanacağını kaydetti. 
     
</TEXT>
</DOC>
