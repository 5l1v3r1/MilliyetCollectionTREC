<DOC>
<DOCNO> 280670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko24.html </URL>
<DATE> 2005/03/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Doğu Karadeniz'de ilk sondaj kuyusu Haziran'da açılıyor... 
</HEADLINE>
<TEXT>

     Türkiye Petrolleri Anonim Ortaklığı TPAO ve BP Petrol Arama Ortak Girişimi tarafından yürütülen Doğu Karadeniz Arama Sondaj Projesi kapsamında, Hopa açıklarında ilk sondaj kuyusunun delinmesine Haziran ayında başlanacak. 
     TPAO-BP Petrol Arama Ortak Girişimi, Doğu Karadeniz arama sondaj projesine ilişkin hazırlanan Çevresel ve Sosyal Etki Değerlendirmesi ÇSED raporunu, bugün Ankara Sheraton Oteli'nde düzenlenen basın toplantısı ile açıkladı. 
     Toplantıda, TPAO-BP ekibine mensup uzmanlar, rapor ve bu yıl içinde gerçekleştirilecek arama sondaj programı hakkında bilgi verdiler. 
     Toplantıda konuşan TPAO Arama Grup Yardımcısı Mustafa Aydın, TPAO'nun ekonomik ve stratejik ortağı BP ile yapılan ortaklık anlaşması sonucu, 2001 yılında Karadeniz'in potansiyelini ortaya çıkarmak için çalışmalara başlandığını hatırlattı. 
     Aydın bu kapsamda, Doğu Karadeniz'de 2002 yılında 2 boyutlu, 2003 yılında da 3 boyutlu sismik incelemenin başlandığını, 2004 yılında da bu verilerin ayrıntılı olarak incelendiğini ve sonunda Hopa-1 kuyusunun bu yıl ortalarında delinmesine karar verildiğini söyledi. 
     Hopa-1 kuyusunun delinmesiyle, bölgede 'ticari değere sahip miktarda petrol ya da gazın olup olmadığının' belirleneceğini anlatan Aydın, bu çalışmanın aynı zamanda erişilmesi beklenen 4.600 metrelik derinlikle, Karadeniz'de ilk derin deniz sondajı olacağını, çalışmanın yaklaşık 4 aylık sürede tamamlanmasının beklendiğini bildirdi. 
     Aydın, daha sonraki aşamada ise Türkiye'deki ilgili resmi makamlar ile gerçekleştirilmiş anlaşma çerçevesinde ikinci bir kuyunun açılmasının sağlanacağını ifade etti. 
     
     SONDAJ GEMİSİ, MEKSİKA KÖRFEZİ'NDEN GELECEK 
     Hopa-1 kuyusu için Meksika Körfezi'nden gelecek olan ''GSF Explorer'' adlı sondaj gemisinden faydalanılacağını belirten Aydın, 123 gün çalışacak geminin, Türkiye boğazlarından geçerken çevreye hiç bir zarar vermemesi için gerekli tedbirlerin alınacağını söyledi. 
     Boğazlardan geçerken, söz konusu geminin üst kısmının söküleceğini, boğazlardan geçtikten sonra da Ereğli Limanı'nda bu bölümünün montajının tekrar yapılacağını anlatan Aydın, konuyla ilgili şu bilgileri verdi 
     ''Gemi 30-60 gün içerisinde, Meksika Körfezi'nden sondaj alanına intikal edecek. Hopa-1 kuyusu, Hopa İlçesi'nin yaklaşık 40 kilometre kuzey batısında bulunuyor. Çalışmalar sırasında Trabzon Limanı lojistik üst olarak tespit edildi. Bu tür operasyonlarda tecrübeliyiz. Hopa-1 kuyusunda da en yüksek standartlarda, en doğru işi yaparak bu operasyonu tamamlamayı hedefliyoruz. 
     
     KUYU, HAMSİYİ OLUMSUZ ETKİLEMEYECEK 
     Bu arada Doğu Karadeniz Arama Sondaj Projesi için yapılan Çevresel ve Sosyal Etki Değerlendirmesi ÇSED çalışmasını açıklayan BP Exploration Turkey Çevre Müdürü Jorge Leon ise çevreye hiç bir şekilde zarar vermeden projeyi tamamlamak için, bölgenin biyolojik, kimyasal ve sosyal açıdan çok detaylı olarak incelendiğini söyledi. 
     Proje öncesinde, bölgenin Çevresel Etki Değerlendirmesi ÇED raporunu hazırlayan ENSR International-Türkiye Genel Müdürü Gürkan Kuntasal da, söz konusu çalışmanın ÇED Yönetmeliği'nden muaf bir proje görülmesine rağmen, böyle bir rapor hazırlandığını söyledi. 
     Kuyunun açılacağı bölgede en çok hamsi ve çaça balıklarının görüldüğünü, ancak kuyunun bu balıklara herhangi bir etkisinin bulunmadığını anlatan Kuntasal, Kuyu bölgesinin hamsi balıklarının geçiş bölgesi olduğunu, balıkların daha çok kıyı bölgelerine yumurtladığını kaydetti. 
     Söz konusu kuyunun balıkçıları da etkilemeyeceğini ifade eden Kuntasal, balıkçıların en fazla 3 mil uzaklıkta avlandıklarını, kuyunun ise 40 mil uzaklıkta açılacağını söyledi. 
     Kuntasal, Karadeniz'in derin sularında canlı olmadığı için kuyu delinmesinin derin deniz canlılarına da herhangi bir etkisinin bulunmayacağını vurguladı. 
     BP Türkiye İletişim ve Dış İlişkiler Yönetmeni Mike Bilbo, gazetecilerin ''proje, bölge halkı için bir iş potansiyeli yaratacak mı '' şeklindeki soruları üzerine, sondaj gemisinin 123 gün boyunca bölgede kalacağını ve Trabzon'da bir üs kurulacağını, hizmet, havaalanı ve limanda iş olanacağı yaratacağını söyledi. 
     Proje için öngörülen bütçenin 100 milyon dolar olduğunu belirten Bilbo, ilk kuyu delindikten sonra, ikinci kuyunun delinip delinmemesine karar verileceğini sözlerine ekledi. 
     
</TEXT>
</DOC>
