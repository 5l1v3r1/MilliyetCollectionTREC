<DOC>
<DOCNO> 281817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun40.html </URL>
<DATE> 2004/10/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kaçırılan yardım görevlisinden haber alınamıyor 
</HEADLINE>
<TEXT>

     BBC 

Irak'ta dün kaçırılan Uluslararası yardım kuruluşu Care International'ın bölge sorumlusu Margaret Hassan'dan hala haber alınamadı. 
     Iraklı eşi, şu ana kadar Margarat Hassan ya da onu kaçıranlarla hiçbir temas sağlanamadığını söyledi. 
     Yardım kuruluşunun yöneticileri, Hassan'ın kaçırılmasının ardından Irak'taki tüm faaliyetlerini durduklarını açıklamıştı. 
     Kuruluşun Avustralya şubesinin başkanı Robert Glasser, Margaret Hassan'ın kaçırılmasının ardından Irak'ta hiçbir çalışanlarının görev almayacağını duyurdu. 
     Glasser, yaklaşık 30 yıldır Irak'ta yaşayan Hassan'ın neden kaçırıldığı hakkında hiçbir fikirlerinin bulunmadığını da belirtti. 
     Care'in Irak'taki tüm faaliyetleri kuruluşun Avustralya şubesine bağlıydı. 
     Care International kuruluşu, Irak'ta 1990'lı yılların başından beri yardım faaliyetlerinde bulunuyordu. 
     Kaçırılan Margaret Hassan'ın görüntüsü El Cezire televizyonunda yayınlanmıştı. 
     Hassan, hem İngiliz hem de Irak vatandaşlığına sahip. 
     Hassan dün sabah saatlerinde evinden işe giderken kaçırılmıştı. 
     İngiltere Başbakanı Tony Blair eylemi kınamış ve Hassan'ın yıllarca Iraklılar'a yardım etmeye çalıştığını söyledi. 
     Care'in İngiltere'deki yöneticilerinden Geoffrey Dennis, Hassan'ın neden kaçırıldığını bilmediklerini, serbest bırakılmasını sağlamak için de ellerinden geleni yapacaklarını belirtti. 
     
     Yardım görevlileri ilk kez hedef alınmıyor 

     BBC'nin Bağdat'taki muhabiri Claire Marshall, son olayın kaçırma eylemlerini gerçekleştirenlerin giderek özgüven kazandıklarını gösterdiklerini söyledi. 
     Eylemcilerin daha önce şehirlerarası yollarda seyahat eden kişileri kaçırdıklarına işaret eden Marshall, şimdi ise evden işe giden kişileri kaçırmaya başladıklarına dikkat çekti. 
     El Cezire'deki görüntülerde Hassan'ın pasaportu, kredi kartları ve kimlik belgesi de gösterilmişti. 
     İngiltere Dışişleri Bakanı Jack Straw eylemi, kaygı verici bulduğunu söylemişti. 
     Care İnternational, uluslararası düzeyde faaliyet gösteren en büyük bağımsız yardım kuruluşlarından biri. 
     72 ülkede faaliyet gösteriyor. 
     Geçen ay aynı organızasyonun iki İtalyan çalışanı Simona Pari ve Simona Toretta da Bağdat'taki bürolarından kaçırılmış, geçtiğimiz günlerde de serbest bırakılmışlardı. 
     IRAK'TA ÖLDÜRÜLEN REHİNELER 
     

Nepal 12 Türkiye 7 ABD 4 Makedonya 2 Bulgaristan 2 Pakistan 2 İngiltere 1 Güney Kore 1 Mısır 1 İtalya 1 Lübnan 1      14 Nisan 2004'ten bu yana 
     
</TEXT>
</DOC>
