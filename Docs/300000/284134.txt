<DOC>
<DOCNO> 284134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur07.html </URL>
<DATE> 2004/10/28/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Öğretmenlik sevdası YÖK'ü yendi 
</HEADLINE>
<TEXT>

     Arzu ÇETİK İZMİR DHA 

AZERBAYCAN Devlet Pedagoji Üniversitesi Coğrafya Bölümü mezunu Zeki Düz, mezun olduktan sonra Yurtdışı Yükseköğretim Denklik Yönetmeliği'ne Türkiye'de öğretmenlik yapabilmesi için sınava girmesi yönünde eklenen maddeye karşı açtığı davada Ankara 5'inci İdare Mahkemesi yürütmeyi durdurma kararı verdi. Sınava girdiği 1998 tarihinde böyle bir uygulamanın olmadığını ve ÖSYM kitapçığında belirtilmediğini vurgulayan Zeki Düz, "Denklik belgeme sınav şerhi konulunca kendimi aldatılmış hissetim'' dedi. 
     Yurtdışı Yükseköğretim denklik Yönetmeliği'ne 31 Ağustos 2003 tarihli Resmi Gazete'de yayımlanarak yürürlüğe giren ek madde ile, yurtdışında eğitim gören öğrencilerin denklik belgelerine Türkiye'de YÖK tarafından sınav şerhi konularak sınava girme zorunluluğu getirilmesi tartışma yarattı. Azerbaycan Devlet Pedagoji Üniversitesi Coğrafya Bölümü mezunu Zeki Düz'ün YÖK'e açtığı davada, Ankara 5'inci İdare Mahkemesi yürütmeyi durdurma kararı verdi. 
     Erzumlu çiftçi Düz ailesinin üç çocuğundan biri olan 27 yaşındaki Zeki Düz, daha iyi bir eğitim görebilmek amacıyla yıllar önce İzmir'e amcasının yanına yerleşti. Ortaokul ve liseyi İzmir'de okuyan Zeki Düz, 1998 yılında burslu olarak Azerbaycan Devlet Pedagoji Üniversitesi Coğrafya Bölümü'nü okumaya hak kazandı. Şu anda İzmir'in Eşrafpaşa semtinde Şişman Ekmek fırınında tezgahtarlık yapan Zeki Düz, öğretmen olma hayaliyle gurbete gitti. 1998 yılında ÖSYM kitapçığında yurtdışındaki üniversitelerle ilgili açıklamalar bölümünde, "Türkiye'de eğitim veren yüksek eğitim-öğretim veren kurumlarla aynı haklara sahiptir'' ibaresine bakarak Azerbaycan'da okumaya karar verdiğini belirten Zeki Düz, mezun olup Türkiye'de öğretmenlik yapması için karşısına çıkan engelleri şöyle özetledi 
     "Toplam 5 yıl Azerbaycan'da eğitim aldım. Ancak Türkiye'den ayrılmadan önce denklik belgesi alanların seviye tespit sınavına girmeleri gibi bir durum yoktu. Türkiye'deki üniversitelerden mezun olan öğrencilerle, aynı haklara sahip olduğum belirtiliyordu. Fakat, davayı açtıktan sonra YÖK, yurtdışındaki üniversitelerde verilen eğitimin bilimsellik ve hukukla bağdaşmadığını açıkladı. 2 Temmuz 2003 tarihinde diplomamı aldım. 21 Temmuz 2003'te YÖK'e denklik belgesi almak için belgelerimi teslim ettim. Ancak 31 Ağustos 2003'te yürürlüğe giren ek madde ile sınav zorunluluğu getirildi.'' 
     
     MAHKEMEYE BAŞVURDU 
     Amcasının teşvikiyle Ankara 5'inci İdare Mahkemesi'nde YÖK'e yürütmenin durdurulması istemiyle dava açan Zeki Düz, sonunda gülen taraf oldu. Mahkeme, 16 Haziran 2004 tarihinde, Zeki Düz'ün mezun olduğu ve lisans denklik belgesi istemiyle YÖK'e başvurduğu tarihte, ek maddenin henüz yürürlükte olmadığı ve bu maddenin uygulanması halinde hukuka ve hakkaniyete uyarlık bulunmayacağı gerekçesiyle, yürütmeyi durdurma kararı verdi. Zeki Düz, "Zor şartlarda okudum. Binlerce öğrenci yurtdışında belirlenen üniversitelerin, Türkiye'dekilerle eşdeğer kabul edilmesi üzerine yurtdışına gitti. Türkiye'ye dönüp, denklik belgeme sınav girme şerhi konulduğunda kendimi aldatılmış hissetim. Arkadaşlarımdan, bu durumu ailesine haber veremeyenler var. Sınav girilmesi için gereken 150 milyon liralık harcı yatıramadığı için giremeyen arkadaşlarım var. Amcam bana büyük destek vererek, dava açtık. Fakat ben herşeye rağmen, seviye tespit sınavına girmeyi göze almıştım. Bu yüzden dershanede hazırlanmaya başladım. Fırından aldığım aylığı, dershaneye veriyordum. Sınav için Ankara'ya gittiğimde, sınavdan bir gün önce avukatım arayarak, mahkemenin yürütmeyi durdurma kararı verdiğini söyledi. Ben yine de 20 Eylül 2004'te sınava girdim ve 77 puan alarak, barajı geçtim'' diye konuştu. Bundan sonra Kamu Personeli Seçme Sınavı'na hazırlanacağını kaydeden Düz, "Önümde hiçbir engel kalmadı. Aralık ayında askere gideceğim. Bir an önce askerliğimi bitirip, öğretmenliğe başlamak istiyorum'' dedi. 
     Zeki Düz'ün avukatı Hüseyin Durdu, "Türkiye'de bu taleple açılan davalarda ilk kez yürütmeyi durdurma kararı verildi. Karardan sonra Türkiye'nin dört bir yanından bu durumdan mağdur olan yüzlerce mezun öğrenci ve avukatları beni aradı. Dava hala devam ediyor. Bir yıl içinde davanın sonuçlanmasını bekliyoruz'' dedi. 
     
</TEXT>
</DOC>
