<DOC>
<DOCNO> 255193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur37.html </URL>
<DATE> 2004/07/13/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Karamehmet, Bilgin ve Çağlar'ın yargılanmasına başladı... 
</HEADLINE>
<TEXT>

     İşadamı Mehmet Emin Karamehmet, dönemin 2 Pamukbank yöneticisi, Dinç Bilgin ve Cavit Çağlar'ın, ''Bankalar Kanunu'na muhalefet'' suçundan yargılanmasına başlandı. 
     İstanbul 8. Ağır Ceza Mahkemesi'ndeki duruşmaya, tutuksuz yargılanan Mehmet Emin Karamehmet, Dinç Bilgin, Osman Berkmen ve Orhan Emirdağ katıldı. Davanın diğer tutuksuz sanığı Cavit Çağlar ise duruşmaya gelmedi. 
     Duruşmada söz alan Mehmet Emin Karamehmet, olay tarihinde Pamukbank'ın Yönetim Kurulu Başkanı olduğunu belirterek, iddianamede yer aldığı gibi ''kredilerin karşılıklı verilmediğini'' söyledi. 
     ''Kredilerin toplam tutarlarının aynı olması nedeniyle böyle bir yorum yapılmış olabileceğini, ancak kredilerin aynı tarihlerde verilmediğini'' belirten Karamehmet, ''aldıkları krediyi de tamamıyla ödediklerini'' bildirdi. 
     Karamehmet, mahkemeye 11 sayfadan oluşan bir savunma dilekçesi de verdi. 
     Dinç Bilgin de, ''Etibank'tan verilen kredilerin yasalara uygun olduğunu ve zaten tahsil edildiğini'' söyledi. 
     Bilgin, ''Pamukbank'a olan kredi borçlarını ise Etibank'a el konulması ve malvarlığının dondurulması nedeniyle ödeyemediğini, ancak TMSF ile yapılan anlaşmadan sonra borçların ödenmesine başlandığını'' kaydetti. 
     Osman Berkmen ise ''alınan kredinin geri ödenmemesi gibi bir niyetle hareket edilmediğini, kredinin tamamıyla ödendiğini'' bildirdi. 
     ''Pamukbank'tan kredi verilen şirketlerin söz konusu tarihte kredibilitelerinin yüksek olduğunu, ancak daha sonra ödeme güçlüğü içine girmeleri nedeniyle bazı alacaklarını tahsil etme imkanı bulamadıklarını'' kaydeden Berkmen, ''bu kredilerin tahsil edilmesi için idari takip başlatılması yönünde karar aldıklarını, bunun bile kredilerin karşılıklı verilmediğine dair bir delil olduğunu'' söyledi. 
     ''Pamukbank'a el konulmasından sonra BDDK ile anlaşma yoluna gidildiğini ve borçların düzenli olarak ödendiğini'' ifade eden Berkmen, ''borcun erken ödenmesi için yurtdışından kredi temin ettiklerini, ödeme yapılabilmesi için TMSF'ye teklifte bulunduklarını'' kaydetti. 
     Orhan Emirdağ da, ''hakkındaki suçlamayı kabul etmediğini'' belirterek, yazılı savunma verdi. 
     
     YURTDIŞINA ÇIKIŞ YASAKLARI KALDIRILDI 
     Mahkeme Heyeti Başkanı Mustafa Akın da, Şişli Cumhuriyet Başsavcılığı'nın dava konusu olaya ilişkin ''takipsizlik'' kararı verdiğini, bu karara yapılan itirazın Beyoğlu Ağır Ceza Mahkemesi tarafından reddedildiğini ve bunun üzerine yazılı emir yoluna başvurulduğunu tutanağa geçirdi. 
     Cavit Çağlar'ın ifadesinin alınması için yazılan talimatın cevabının beklenmesine, bu celse ifadeleri alınan sanıkların duruşmalardan vareste tutulmasına, Mehmet Emin Karamehmet, Osman Berkmen ve Orhan Emirdağ hakkındaki yurtdışına çıkış yasağının kaldırılmasına karar veren mahkeme heyeti, duruşmayı erteledi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Bankacılık Düzenleme ve Denetleme Kurumu'nca BDDK , ''Pamukbank T.A.Ş'nin zarara uğratıldığı'' gerekçesiyle şikayette bulunulduğu belirtiliyor. 
     Bu şikayette, ''o dönem Çukurova grubunun sahibi olduğu Pamukbank T.A.Ş tarafından Dinç Bilgin ve Cavit Çağlar grupları firmalarına kullandırılan krediler ile Etibank A.Ş. tarafından Çukurova grubu firmalarına aynı tarihler arasında kullandırılan kredilerin tarih, tutar, vade ve faiz oranı açısından örtüştüğünün'' ifade edildiği anlatılan iddianamede, ''25'er milyon dolar tutarında kredinin karşılıklı olarak sağlandığı'' öne sürülüyor. 
     Aynı iddianamede, Mehmet Emin Karamehmet ile Pamukbank'ta dönemin yöneticileri olan Osman Berkmen ve Orhan Emirdağ'ın yanı sıra Dinç Bilgin ve Cavit Çağlar'ın, 4389 sayılı Bankalar Kanunu'nun 22 3. maddesi uyarınca cezalandırılması isteniyor. 
     
</TEXT>
</DOC>
