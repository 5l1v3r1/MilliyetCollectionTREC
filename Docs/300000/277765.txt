<DOC>
<DOCNO> 277765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy02.html </URL>
<DATE> 2004/10/06/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Arınç'a TBMM Başkanlığı için AKP'den bir rakip çıktı... 
</HEADLINE>
<TEXT>

     TBMM Başkanlığı için adaylık süresi sona erdi. 
     AK Parti Manisa Milletvekili Bülent Arınç il İzmir Milletvekili Serpil Yıldız, TBMM Başkanlık seçimlerine katılacak. 
     TBMM Başkanlığı için 1 Ekim 2004 tarihinde başlayan adaylık süreci bu gece 24.00'te sona erdi. Başkan adaylığı için milletvekillerinden kişisel başvuruda bulunan olmazken eski TBMM Başkanı ve AK Parti Manisa Milletvekili Bülent Arınç, Pazartesi günü AK Parti Ankara Milletvekili Ersönmez Yarbay, dün de 12 AK Partili milletvekilinin imzası ile aday gösterildi. 
     AK Parti İzmir Milletvekili Yıldız, Adaylık başvuru süresi dolmadan saat 23.59'da başvuru dilekçesini danışması aracılığı ile TBMM Gelen Evrak Müdürlüğü'ne verdi. Yıldız, A.A muhabirine yaptığı açıklamada, bugüne kadar TBMM Başkanlığı için kadın aday çıkmadığını belirterek, Türk kadınının özgüvenini ve cesaretini ortaya koymak istediğini söyledi. 
     Adaylığı konusunda parti yönetimiyle bir temasının olmadığını da dile getiren Yıldız, ''adaylığım kesinlikle muhalif bir tavır değil, Sayın Başbakan da her fırsatta kadınlara verdiği önemi ve duyduğu saygıyı dile getirir'' dedi. 
     Anamuhalefet Partisi CHP, ''AK Parti'den gösterilen bir adayın seçimi kazanmasının kesin olduğu'' gerekçesiyle aday göstermedi. CHP Grup Başkanvekili Ali Topuz, AK Parti'nin, kendilerinin desteğini alacak bir ismi tercih etmediğini bildirerek, Arınç'a oy vermeleri için bir neden olmadığını söyledi. 
     CHP Milletvekilleri, kendi aralarından bir ismin, TBMM Başkanlığı'na aday olmaması nedeniyle Meclis Başkanlığı seçimi turlarında boş oy kullanacak. 
     Meclis Başkanlığı seçimlerinin ilk iki turu bugün yapılacak. Meclis Başkanı seçilebilmek için TBMM üye tamsayısının üçte iki çoğunluğunun 367 arandığı bu turlarda sonuç alınamazsa yarın da turlara devam edilecek. 
     Seçimlerin üçüncü turunda salt çoğunluğun oyunu alan aday başkan seçilecek, bu çoğunluğu sağlayamazsa dördüncü ve son tur oylama yapılacak. Anayasa, son tur oylamaya bir önceki turda en fazla oyu alan 2 adayın katılabileceğini ve fazla oy alanın Başkan seçileceğini öngörüyor. 
     Gizli oyla seçilecek TBMM Başkanı'nın görev süresi 3 yıl olacak. 
     
</TEXT>
</DOC>
