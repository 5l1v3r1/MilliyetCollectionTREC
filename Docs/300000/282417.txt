<DOC>
<DOCNO> 282417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun10.html </URL>
<DATE> 2004/10/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Annan Irak'ta Ocak ayında seçimleri yapmak teknik açıdan mümkün 
</HEADLINE>
<TEXT>

     BM Genel Sekreteri Kofi Annan, Irak'ta Ocak ayında seçimlerin yapılmasının teknik açıdan mümkün olacağını belirtti. 
     Irak'ta seçimlerin yapılmasına ya da ertelenmesine Irak geçici hükümetinin karar vereceğini kaydeden Annan, ''Önümüzdeki birkaç ayda neler olacağına bağlı olmakla birlikte şu an için seçimlerin yapılması teknik olarak mümkün'' dedi. 
     Seçimleri planlayan ve organize edenlerin Iraklılar olduğunu ve kendilerinin sadece destek ve tavsiyede bulunduğunu hatırlatan Annan, ''Ülkede yeterli sayıda BM personeli olup olmadığı konusunda sorular var. İlerleme oldukça, ilave personel göndermemiz gerekli olacak'' diye konuştu. 
     Annan, BM'nin Irak'a yeni personel göndermesinin ya bu ülkede daha güvenli bir ortamın sağlanmasına ya da BM personelinin korunmasına yönelik somut düzenlemelerin yapılmasına bağlı olduğunu söyledi. 
     Bu arada, BM'nin 2003 yılında sona eren Irak'taki Gıda Karşılığı Petrol programı konusundaki yolsuzluk iddialarına da değinen Genel Sekreter, bu iddiaların BM'nin adına ve güvenilirliğine zarar verdiğini ifade etti. 
     
</TEXT>
</DOC>
