<DOC>
<DOCNO> 254579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko03.html </URL>
<DATE> 2004/07/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tarım kredi taşınmazlarını kiralayacak... 
</HEADLINE>
<TEXT>

     Yeniden yapılandırma sürecine girerek gayrimenkullerini nakte çevirerek veya kiralama yöntemi ile finansman yapısını güçlendirmeyi amaçlayan Türkiye Tarım Kredi Kooperatifleri Merkez Birliği Genel Müdürlüğü, kiralama ve satış ile ilgili çalışmaları hızlandırdı. 
     TTKKMB Genel Müdürlüğü Ankara-Tandoğan'da bulunan ve lojman olarak kullanılan 21 adet dairenin bulunduğu 7 katlı binayı kiraya verme kararı aldı. Kurum yetkilileri kurum masraflarının en aza indirilmesi ve gelir elde edilmesi için lojman olarak kullanılan bazı binaların kiraya verilmesinin kararlaştırıldığını belirttiler. 
     Tarım Kredi Kooperatifleri'nin atıl durumda bulunan taşınmazlarının kiraya verilerek ya da satılarak değerlendirilmesi yönünde çalışmaların sürdürüldüğünü belirten yetkililer, bazı gayrimenkullerin ve taşınmazların da bu şekilde değerlendirileceğini belirttiler. 
     
     YURT OLACAK 
     TTKKMB'nin Ankara Tandoğan'daki binasının öğrenci yurdu olarak kullanmayı düşündüklerini de ifade eden yetkililer, binanın bu şekilde kullanılmasının eğitime önemli bir katkı sağlayacaklarını belirttiler. 
     Tandoğan'da iki yıllığına aylık 17 milyar 625 milyon liraya kiraya verilen binada, Genel Müdürlüğün onayı olmadan binada en küçük bir proje değişikliğinin bile yapılamayacağı, böylece binanın genel görünümü ile iç görüntüsünün muhafaza edileceği de ilgililerce ifade edildi. 
     
</TEXT>
</DOC>
