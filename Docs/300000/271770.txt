<DOC>
<DOCNO> 271770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur05.html </URL>
<DATE> 2004/09/14/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Gelin kaynana kavga etti, aileler kendini mahkemede buldu... 
</HEADLINE>
<TEXT>

     DHA 
22 GÜNLÜK anne olan 14 yaşındaki F.Y'nin, 17 yaşındaki eşi A.G.'nin annesi ile kavga edip evi terketmesi, her iki tarafın ailelerini mahkemeye düşürdü. F.Y.'nin ailesi, kızlarının zorla kaçırıldığını ileri sürüp savcılığa gidince, anne babalar küçük yaşta çocuk evlendirmek suçundan hakim önüne çıktı. Kız kaçırmak ve ırza geçmek suçlarından yargılanan 17 yaşındaki A.G., "Biz geçen yıl ailelerimizin önünde imam nikahıyla evlendik. Yaşımız dolunca resmi nikah kıyacaktık. Ancak F. annemle kavga edince evine geri döndü. Ailesi de benden şikayetçi oldu'' dedi. 
     İddiaya göre, geçen yıl F.Y. ile A.G. ailelerinin rızası ile evlendi. 7 aylık hamile olan F.Y., 39 yaşındaki kayınvalidesi Dudu G. ile geçen kavga etti ev evine döndü. Bunun üzerine F.Y.'nin ailesi kızlarının zorla kaçırılıp hamile bırakıldığını iddia ederek şikayetçi oldu. 34 yaşındaki baba Yaşar Y., "A.G. kızımı zorla kaçırıp hamile bıraktı. Ondan şikayetçiyim'' dedi. Bunun üzerine A.G.'nin Samsun 2'nci Ağır Ceza Mahkemesi'nde 15 yıla kadar ağır hapis cezası istemi ile ırza geçmek ve zorla kız kaçırmak suçlarından tutuksuz yargılanmasına dün başlandı. Yavuz Selim İlköğretim Okulu 8'nci sınıf öğrencisi olan A.G. savunmasında, "Evlenmek üzere anlaşarak birlikte kaçtık. Daha sonra ailelerimiz anlaştı ve bir yıl önce 13 Eylül'de imam nikahı ile evlendik. Çocuğumuz karım evi evi terkettikten sonra dünyaya geldi. Şimdi 22 günlük bir oğlumuz var'' dedi. F.Y. de A.G. ile severek evlendiklerini, resmi nikah için de yaşlarının dolmasını beklediklerini söyledi. 
     
     PİŞMAN OLUP ANLAŞTILAR 
     Bu arada her iki tarafın anne ve babaları küçük yaştaki çocuğu imam nikahı ile evlendirmek ve cinsel ilişkiye girmelerine yardımcı olmak suçlarından Samsun 2'nci Ağır Ceza Mahkemesi'nde 12'şer yıl hapis cezası istemi ile hakim önüne çıktı. Aileler, çocukları kaçınca örf ve adetleri gereği onları evlendirdiklerini söyledi. A.G.'nin babası Cevat G. 40 ile annesi Dudu G. 39 bu nedenle suçsuz olduklarını söyledi. Cevat G. nikah sırasında çekilen fotoğrafları mahkemeye delil olarak verdi. F.Y.'nin babası Yaşar Y. 34 ile annesi Pınar Y. de 31 suçsuz olduklarını söyledi. Yaşar Y., "Ben önce kızımı kaçırıp tecavüz ettikleri için şikayetçi oldum. Ancak bunu bir anlık kızgınlıkla yaptım. Doğrusu biz onları imam nikahı ile evlendirdik'' dedi. Duruşma nüfus kağıdına göre 14 yaşında olan F.Y.'nin gerçek yaşının tepsiti için ertelendi. 
     
</TEXT>
</DOC>
