<DOC>
<DOCNO> 272780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/ekonomi/eko01.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milli Piyango için dört yabancıyla görüşüyoruz' 
</HEADLINE>
<TEXT>


Ekimde ihalesi yapılacak Milli Piyango için 10 yabancı operatörle görüştüklerini söyleyen Doğan Şirketler Grubu Holding CEO'su Darbaz, "Sayıyı 4'e indirdik. Yöntem belli olunca ortağımızı açıklayacağız" dedi 

EKONOMİ SERVİSİ 

Medya sektörüyle sinerji yaratması beklenen Milli Piyango ihalesiyle ilgilendiği bilinen Doğan Grubu bu konudaki stratejisini netleştiriyor. Özelleştirme İdaresi'nin Milli Piyango ile ilgili olarak uygulayacağı yöntemi netleştirmesini beklediklerini söyleyen Doğan Şirketler Grubu Holding CEO'su Tufan Darbaz, Milli Piyango ihalesi hazırlıklarında piyango işini bilen 10'un üzerindeki yabancı operatörün kendileriyle görüştüğünü söyledi. Görüştükleri operatör sayısını 4'e indirdiklerini belirten Darbaz, "Operatörlerin 4'ü ile de eşit mesafede duruyoruz. Yöntem belli olunca ortağımızı açıklayacağız" şeklinde konuştu. 

Faaliyet k rlılığı yükseldi 
Doğan Şirketler Grubu Holding'in yılın ilk 6 ayı faaliyet sonuçlarına ilişkin yatırımcıları bilgilendirme toplantısında soruları yanıtlayan Darbaz, ilk 6 ayda Doğan Şirketler Grubu Holding'in, faiz, vergi ve amortisman öncesi k rının EBITDA konsolide bazda 362.1 trilyon lira olarak gerçekleştiğini belirterek, geçen yılın tamamında 487.1 trilyon lira olan rakama yaklaştığına dikkat çekti. Darbaz, bunun şirketlerin ilk 6 aydaki performansının çok iyi olduğunu gösterdiğini ve konsolide bazda grubun nakit yaratma kapasitesinin ciddi biçimde arttığını söyledi. Holding'in 6 aylık dönem sonucunda açıkladığı 9.2 trilyon liralık konsolide zararın faaliyet performansı ile ilişkisi olmadığını ifade eden Darbaz, "Bu zararın oluşmasının iki temel nedeni var. Her iki neden de UFRS standartlarından kaynaklanmakta olup şirketlerimizin faaliyet performanslarıyla ilişkisi yoktur" dedi. 

Üçüncü çeyrek iyi olacak 
Darbaz, söz konusu nedenlerden ilkinin, iştiraklerinden Dışbank'ın elindeki menkul kıymet portföyünün ve BDDK standartlarından farklı olarak UFRS tarafından piyasa rayiciyle değerlenerek sonucun k r - zarar tablosuyla ilişkilendirilmesi olduğunu söyledi. Eurobond'ların fiyatlarındaki aşırı olumsuz dalgalanmaların UFRS'nin bu prensibiyle birleşince konsolide k rlılığa olumsuz yansıdığını belirten Darbaz, şöyle konuştu "Zararın oluşmasında ikinci önemli unsur ise iştiraklerimizden Petrol Ofisi'nde, İş Doğan ile birleşmeden ötürü doğan ve yıllar içinde itfa edilecek şerefiye için, UFRS prensipleri çerçevesinde yeniden değerleme yapılarak karşılık ayrılmasıdır." Darbaz yılın ikinci çeyreğinde oluşan olumsuz ekonomik koşulların üçüncü çeyrekte olumluya dönmesiyle açıklanan zararın telafi edildiğinin görüleceğini söyledi. 

Görüşmeler sürüyor 
Toplantıda konuşan Dışbank CEO'su Tayfun Bayazıt ise Dışbank'ta yabancılarla ortaklık konusundaki sürecin devam ettiğini belirterek, "Bu işler zaman alıyor. Ama yatırım ortamı açısından Türkiye için çok daha olumlu bir ortam oldu. Trafikten, görüşmelerden, görüşmelerin dozundan, içeriğinden belli oluyor" dedi. Sektörde bugüne kadar banka evliliklerine ilişkin 10'dan fazla girişim yapıldığına, ancak henüz birinin başarılı olduğuna işaret eden Bayazıt, "Bundan sonra bu konuda yapacağımız açıklama, 'ya somut bir noktaya geldik ya da bu işten vazgeçtik' şeklinde olur. İkinci ihtimalin olması çok azdır ama sonuç olarak açıklama olur" dedi. 

'Star ihalesine konsorsiyumla katılacağız' Doğan Yayın Holding Finansman Grup Başkanı Soner Gedik, Star TV ihalesi ile ilgili takvimin eylül sonuna kadar açıklanmasını beklediklerini ve ekim sonuna kadar satışın bitirileceğini tahmin ettiklerini söyledi. Söz konusu ihalenin şeffaf ve kamuya açık olmasının üzerinde durduklarını söyleyen Gedik, TMSF'nin de bu konuya önem verdiğini sözlerine ekledi. Hazırlıklarını yaptıklarını, yerli ve yabancı konsorsiyumla ihaleye katılacaklarını söyleyen Gedik, görsel medyada yabancılarla ilgili bir sınırlama bulunduğunu, herhangi bir yabancının kanaldaki hissesinin yüzde 25'i geçemediğini hatırlatarak, Star televizyonu ihalesinde planlarının yüzde 45 Doğan Yayın Holding, yüzde 25 yabancı ortak ve geri kalan kısım için de yerli ortaklık şeklinde bir konsorsiyum olduğunu açıkladı. 


</TEXT>
</DOC>
