<DOC>
<DOCNO> 259288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko25.html </URL>
<DATE> 2004/07/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Parmalat'tan Citigroup'a tazminat davası... 
</HEADLINE>
<TEXT>

     Lütfullah Göktaş 

İtalyan gıda grubu Parmalat'ın New Jersy'deki Amerikan mahkemesine başvurarak Citigroup'tan 10 milyon dolarlık tazminat isteğiyle dava açtığı bildirildi. 
     Dava dilekçesinde, Parmalat'ı usulsüzlükler ve sahtekarlıklar eşliğinde iflasa sürükleyen ekonomik krizde Citigroup'un da doğrudan sorumlu olduğu ileri sürülüyor. 
     New Jersey mahkemesine dün sunulan dava dilekçesinde Amerikan dev finans kuruluşu Citigroup, Parmalat'taki ekonomik krizi örtmek için 1994'ten bu evrakta sahtecilik yapmış olmakla suçlanıyor. Parmalat'taki ekonomik krizi örtme karşılığında, şirkete yüksek faizli borç vererek söz konusu durumdan çıkar sağlamış olmak da Citigroup'a yöneltilen suçlamalar arasında. 
     New Jersey Mahkemesi'nde açılan davayla ilgili tebligatın 10 gün içerisinde Citigroup'a ulaşması tebliği müteakip 35 günlük süre içinde de anılan finans kuruluşun itiraz ve değerlendirmelerini mahkemeye sunması gerektireceği kaydedildi. 
     İtalyan gıda grubunda 2003 sonunda kendini açığa vuran kriz, Parmalat patronu Calisto Tanzi'nin de aralarında bulunduğu çok sayıda yöneticinin tutuklanmasını beraberinde getirmişti. İflasın yargı tarafından tescili sonrasında Parmalat Grubu'nun başına olağanüstü komiser sıfatıyla Enrico Bondi getirilmişti. 
     Bu arada, Citigroup'tan 10 milyar dolarlık tazminat talep eden Bondi'nin, ABD Menkul Kıymetler ve Borsalar Kurulu'yla SEC olan anlaşmazlığı çözümleme konusunda da önemli bir ilerleme kaydetmiş olduğu belirtildi. 
     İtalyan basınına yansıyan haberlere göre, SEC'in yatırımcıları koruyabilme amacıyla Parmalat aleyhinde açtığı dava geçici olarak askıya alındı. Bondi yönetimdeki Parmalat tarafından hazırlanan ve hissedarların mağduriyetini ödemeyi amaçlayan geri ödeme planının SEC yetkililerince kabul edilmiş olduğu duyuruldu. 
     
</TEXT>
</DOC>
