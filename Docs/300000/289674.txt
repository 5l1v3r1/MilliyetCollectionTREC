<DOC>
<DOCNO> 289674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/guncel/gun04.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üniversiteli Kadınlar' Konya'da buluşuyor 
</HEADLINE>
<TEXT>



Türk Üniversiteli Kadınlar Derneği, 20 - 22 Kasım tarihleri arasında Konya'da "Avrupalı Üniversiteli Kadınlar UWE ve Türkiye" konulu bir organizasyon düzenleyecek. Organizasyona, 'Avrupalı Üniversiteli Kadınlar Derneği' Başkanı Karine Henrotte-Forsberg de katılarak bir konferans verecek. Türk Üniversiteli Kadınlar Derneği, toplum içinde kadın statüsünün iyileştirilmesi için çalışan ve faaliyet gösterdiği her ülkede en saygın sivil toplum örgütleri arasında gösterilen Dünya Üniversiteli Kadınlar Derneği'nin üyesi. Bu derneğin bir alt kuruluşu olan Avrupalı Üniversiteli Kadınlar Derneği ise Avrupa Konseyi'nde oy verme yetkisine sahip bulunuyor. 
Avrupa'da idari mekanizma üzerinde etkin bir rol oynayan dernek, Avrupa Kadınlar Lobisi'nde de Yönetim Kurulu üyesi olarak çalışmalarını yürütüyor. 'Avrupalı Üniversiteli Kadınlar Derneği' Başkanı Karine Henrotte-Forsberg, 18 Kasım Perşembe günü Konya'daki organizasyona katılmak üzere Türkiye'de olacak. 


</TEXT>
</DOC>
