<DOC>
<DOCNO> 273976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy07.html </URL>
<DATE> 2004/09/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TBMM Başkanlığı seçimi için geri sayım... 
</HEADLINE>
<TEXT>

     TBMM'nin yeni yasama yılının başında, Meclis başkanı seçiminin yanı sıra, 4 başkanvekilliği, 3 idare amirliği, 7 katip üyelik, grup başkanvekilliği, ihtisas komisyonları ve uluslararası komisyonlar için seçim yapılacak. 
     Anayasa ve İçtüzük hükümlerine göre, TBMM, yasama döneminin üçüncü yılına seçimle başlayacak. 1 Ekim'de açılacak olan TBMM'de 10 Ekim'e kadar Meclis başkanlığı seçimi tamamlanmış olacak. Başkan adayları Meclis'in toplandığı günden 1 Ekim itibaren 5 gün içinde başvurularını yapacaklar. Gizli oyla yapılacak seçimlerin ilk iki turunda üye tam sayısının üçte iki 367 , üçüncü tur oylamada ise üye tam sayısının salt çoğunluğunu 276 sağlayan aday başkan seçilecek. Üçüncü oylamada salt çoğunluk sağlanamazsa en çok oyu alan iki aday 4. turda yarışacak. Bu turda en çok oy alan aday başkan olacak. 
     Başkanlık seçimi aday gösterme süresinin bitiminden itibaren 5 gün içinde tamamlanacak. 
     AK Parti ve CHP, gruplarına düşen oranda başkanvekili, idare amiri ve katip üye seçerek, Genel Kurul'un onayına sunacak. Başkanvekilliği için AK Parti 3, CHP 1, idare amirliği için AK Parti 2, CHP 1, katip üyelik için de AK Parti 5, CHP 2 üye seçecek. 
     AK Parti ve CHP Grubu ayrıca grup başkanvekillerini seçecek. AK Parti'nin 5, CHP'nin ise 3 grup başkanvekili seçmesi bekleniyor. 
     Parti grupları ayrıca TBMM'deki milletvekili sayılarıyla orantılı olarak ihtisas komisyonları ve uluslararası komisyonlar için üye seçecekler. Bu üyeler de kendi aralarında toplanarak başkanlarını belirleyecek. Komisyona seçilen üyeler Genel Kurul tarafından onaylanacak. 
     Buna göre üyelikleri yenilenecek ihtisas komisyonları şöyle 
     Adalet Komisyonu, Anayasa Komisyonu, Bayındırlık, İmar, Ulaştırma ve Turizm Komisyonu, Çevre Komisyonu, Dışişleri Komisyonu, Dilekçe Komisyonu, İçişleri Komisyonu, İnsan Haklarını İnceleme Komisyonu, KİT Komisyonu, Milli Eğitim, Kültür, Gençlik ve Spor Komisyonu, Milli Savunma Komisyonu, Plan ve Bütçe Komisyonu, Sağlık, Aile, Çalışma ve Sosyal İşler Komisyonu, Sanayi, Ticaret, Enerji, Tabii Kaynaklar, Bilgi ve Teknoloji Komisyonu, Tarım, Orman ve Köyişleri Komisyonu, AB Uyum Komisyonu, TBMM Hesaplarını İnceleme Komisyonu. 
     Uluslararası Komisyonlar ise şunlar 
     Avrupa Konseyi Parlamenterler Meclisi Türk Grubu, NATO Parlamenterler Asamblesi Türk Grubu, Türkiye-AB Karma Parlamento Komisyonu, Parlamentolararası Birlik Türk Grubu, KEİPA Türk Grubu, AGİK Parlamenterler Asamblesi Türk Grubu, Barış İçin Asyalı Parlamenterler Birliği, İslam Konferansı Örgütü Parlamento Birliği Türk Grubu. 
     
</TEXT>
</DOC>
