<DOC>
<DOCNO> 277475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonsiy05.html </URL>
<DATE> 2004/10/05/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Mesut Yılmaz hakim karşısına çıkacak... 
</HEADLINE>
<TEXT>

     Eski başbakanlardan Mesut Yılmaz, Türkbank Soruşturma Komisyonu'na ifade verdikten sonra yaptığı açıklamada, işadamı Korkmaz Yiğit'e basın yoluyla hakaret ettiği iddiasıyla yargılanacak. 
     AA muhabirinin aldığı bilgiye göre, Korkmaz Yiğit'in avukatları, Türkbank Soruşturma Komisyonu'nda 13 Mayıs 2004 tarihinde ifade verdikten sonra gazetecilere açıklamalarda bulunan Yılmaz'ın, müvekkillerine hakaret ettiği iddiasıyla İstanbul'da Nöbetçi Sulh Ceza Mahkemesi'ne başvurdu. Dosya, yetkisizlik kararı ile Ankara 10. Sulh Ceza Mahkemesi'ne geldi. 
     Ankara 10. Sulh Ceza Mahkemesi, dosya üzerinden yaptığı incelemede, Mesut Yılmaz'ın eylemini, Türk Ceza Kanunu'nun TCK ''hakaret'' fiilini düzenleyen 480. maddesi kapsamında değerlendirerek, dosyayı görevsizlik kararı verdi. 
     Dosyanın tevzi edildiği Ankara 4. Asliye Ceza Mahkemesi de Yılmaz'ın eyleminin basın yoluyla hakaret olduğuna karar vererek, dosyayı basın suçlarına bakan Ankara 2. Asliye Ceza Mahkemesi'ne gönderdi. 
     Ankara 2. Asliye Ceza Mahkemesi, tensip tutanağını hazırlayarak, 30 Kasım 2004 tarihini duruşma günü olarak belirledi. 
     Mahkeme, Yılmaz'ın ifadesinin alınması için Nöbetçi Beykoz Asliye Ceza Mahkemesi'ne talimat yazdı. 
     Yiğit'in şikayet ve delillerini sorulması konusunda Nöbetçi Beşiktaş Asliye Ceza Mahkemesi'ne müzekkere yazan Mahkeme, nüfus ve sabıka kayıtlarını da ilgili yerlerden istedi. 
     TCK'nın ''basın yoluyla hakaret'' hükmünü içeren 480 4. maddesi, 6 aydan 3 yıla kadar hapis cezasını öngörüyor. 
     
     ''PROFESYONEL YALANCI'' 
     Yiğit'in avukatları Kerem Hasbakkal ve Levent Tan tarafından hazırlanan şahsi dava dilekçesinde, Mesut Yılmaz'ın, ''...Korkmaz Yiğit, profesyonel bir yalancıdır. Yalancı olduğu mahkeme kararları ile de tescil edilmiştir. Ben kendisine ispat hakkı tanıyarak tazminat davası açtım. Kendisi bunu temyiz etmedi, Yargıtay'da kesinleşti. Yayın organlarına dava açtım. Onlar tashihi karar dahi istediler, onlar da kesinleşti. Bütün bu kararlarda kendisinin yalan söylediği, söylediklerini ispat edemediği hukuk kararıyla ortaya çıkmıştır. Bank Ekspres davasında kendisinin nitelikli dolandırıcı olduğu yine Yargıtay kararı ile tescil olmuştur...'' şeklindeki beyanlarına yer verilerek, bu ifadelerin hakaret içerdiği savunuluyor. 
     
     'KİN VE ÖFKEDEN KAYNAKLANIYOR' 
     Mesut Yılmaz'ın, başbakan olduğu dönemde hükümetin düşmesiyle sonuçlanan olaylardan Korkmaz Yiğit'i sorumlu tuttuğu ileri sürülen dilekçede, ''Açıklamaları, kin ve öfkeden kaynaklanmaktadır'' deniliyor. 
     Dilekçede, TCK'nın ''basın yoluyla hakaret'' fiilini içeren 480 4. maddesi uyarınca Yılmaz'ın cezalandırılması talep ediliyor. 
     
</TEXT>
</DOC>
