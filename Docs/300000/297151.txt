<DOC>
<DOCNO> 297151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/yguven.html </URL>
<DATE> 2004/12/13/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Kimyası bozuk FB 
</HEADLINE>
<TEXT>



Kimya dersinde bir türlü aklımıza girmezdi ya nasıl oluyor da bir elementten bir molekül eksiltince ortaya bambaşka bir element çıkıyor. Sıvılar katılaşıyor, gazlar akmaya başlıyor... Vallahi oluyor... Fenerbahçe'den bir Aurelio'yu alıyorsunuz Manchester'a kök söktüren tusunami gibi Fenerbahçe gidiyor yerine gazı kalıyor. Balona doldur uçur... 
Derbinin ilk yarısı kesin Galatasaray'ın... Lakin gol için 55 dakika beklemek gerekiyor. Fenerbahçe'nin Tuncay'ı, Alex'i, Nobre'si rakip sahada kullanılmayan malzemeler gibi duruyor. Bunda Cihan'ın rolü az değil... Orta sahadan doldurulan toplar Luciano ve Servet de olmasa Rüştü'yü avlayacak sanki. Aslında Galatasaray ne zaman yerden oynasa pozisyon yakalıyor ama, acele var Aslanlar'da ve topla buluşan orta saha bir an önce Hakan'ı bulmaya çalışıyor. 
Selçuk sürekli hata yapıyor. Galatasaray ilk kırk beş dakikada sekiz gol pozisyonuna giriyor. Üç tanesi Rüştü'de kalıyor. Hem de ne kalma Rüştü birini emekleyerek zorlukla dışarı atabiliyor. Bu arada aynı zaman diliminde Fenerbahçe adına yazılacak tek pozisyon var. Onda da Tuncay, Aurelio'nun rolünü üstlenip orta sahadan topu taşıyor, Ümit soldan orta, Nobre kafayla dışarı. Aslında Nobre için bu bile başarı. Brezilyalı sürekli yedek kulübesine gelip pastil istiyor. Belli ki, gribi geçmemiş. 

Önemli galibiyet 
İlk yarı bitmeden Galatasaray biraz güçten düşüyor. O dakikaya kadar iyi oynayan Hasan Şaş'ın bileği çıkıyor ve oyuna Ayhan katılıyor. Etkisi beklendiği gibi değil. Galatasaray'ın temposu biraz düşüyor o kadar. 
55. dakika Galatasaray çabalarının haklı ödülü oluyor. Daum, Mehmet Yozgatlı'nın yerine Serhat'ı oyuna alıyor. Kimbilir, belki de o eski bol forvetli günlerini özlüyor. Ardından Serkan- Murat değişikliği. Hagi'nin yanıtı Volkan'ın yerine Ergün. Ancak Hagi'nin şansı yaver gitmiyor ve aynı dakikada Necati yere yıkılınca onun yerine de Petre'yi alıyor. Bu Galatasaray'daki ikinci zorunlu değişiklik. Artık ibre Galatasaray aleyhine dönerken Luciano imdada yetişiyor ve durup dururken attığı tekme ile Fenerbahçe'yi 10 kişi bırakıyor. 
Böylece maç bitmeden Galatasaray'ın zaferi tescilleniyor bir anlamda. Bu çok önemli bir galibiyet. Ligin seyrini değiştirebilecek kadar büyük. Bir de futbolda motivasyonun önemini ortaya çıkardığı için. 


</TEXT>
</DOC>
