<DOC>
<DOCNO> 291048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun30.html </URL>
<DATE> 2004/11/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İtalya'da mafya-siyaset operasyonu 3'ü milletvekili 53 gözaltı isteniyor 
</HEADLINE>
<TEXT>

     İtalya'da Napoli yakınlarındaki Basilicata bölgesinde mafyaya karşı düzenlenen bir operasyon çerçevesinde, aralarında milletvekilleri, parti yöneticileri ve işadamlarının da bulunduğu kişi hakkında ihtiyati gözaltı emri çıkarıldığı bildirildi. 
     Potenza Savcılığı'nın emriyle gerçekleştirilen operasyon çerçevesinde, Jandarma'ya bağlı güvenlik birimleri bu sabahtan itibaren zanlıları gözaltına almaya başladı. 
     Haklarında ihtiyati gözaltı emri çıkarılmış kişi ve haklarında soruşturma açılan 20 kişi arasında, Meclis, Basilicata Bölge Yönetimi ve Potenza İl Yönetimi'nde görev yapmakta olan toplam 26 siyasinin de yer aldığı öğrenildi. 
     Gözaltına alınmaya başlananların büyük bölümü, başta Basilicata, Calabria ve Campania bölgeleri olmak üzere İtalya'nın güneyindeki ihalelerde usulsüzlük ve yolsuzluğa karışma, rüşvetçilik, tefecilik, kara para aklama gibi konularda mafyayla işbirliği içinde hareket etmiş olmakla suçlanıyorlar. 
     Potenza Savcılığı, bugünkü operasyonun, 2001 yılından bu yana devam eden iz sürme çalışmaları sonucunda elde edilen bilgilere dayanarak başlatıldığını duyurdu. Potenza'daki San Carlo Hastanesi'ndeki temizlik işleri ihalesinin kime verileceğinin ve bu konuda verilmesi gereken rüşvetlerin de mafya liderleriyle yapılan bir zirve toplantısıyla saptandığı ileri sürüldü. 
     Operasyon çerçevesinde Calabria bölgesinin ünlü mafya teşkilatı Ndrangheta ve de Napoli'deki mafya teşkilatı Camorra ile işbirliği içinde hareket etmekle suçlanan mafya babaları Renato Martorano ve Giovanni Quaratino da gözaltına alınanlar arasında. 
     
     3 MİLLETVEKİLİNİN GÖZALTINA ALINMASI İSTENDİ 
     Başbakan Silvio Berlusconi'nin partisi Forza İtalya'ya mensup parlamenterlerden Gianfranco Blasi hakkında çıkarılan ihtiyati gözaltı emrinin de Meclis Başkanlığı'na iletilmek üzere olduğu belirtildi. 
     Blasi, ihaleler karşılığında mafyadan seçim desteği almış olmakla suçlanıyor. Blasi'nin yardımcısı Rosario Antonio Pace de, mafyayla ilişkilerin düzenlenmesinde önemli bir rol oynamış olabileceği şüphesiyle gözaltına alınan kişiler arasında yer alıyor. 
     Bölgeden Solun Demokratları Partisi milletvekili Antonio Luongo ile Avrupacı Demokratlar Birliği milletvekili Antonio Potenza'nın da gözaltına alınmaları istendi. 
     Ana muhalefet konumundaki Solun Demokratları Partisi'nden Basilicata Bölge Meclisi Başkanı Filippo Bubbico hakkında da soruşturma açıldı. 
     
</TEXT>
</DOC>
