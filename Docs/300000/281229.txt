<DOC>
<DOCNO> 281229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko41.html </URL>
<DATE> 2004/10/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
TOKİ'nin Eryaman'daki 384 konutu için 5 bin başvuru yapıldı... 
</HEADLINE>
<TEXT>

     Toplu Konut İdaresi'nin TOKİ , Etimesgut Belediyesi ve Kaymakamlığı ile işbirliği halinde, alt gelir grubundakilere yönelik Eryaman'da yapacağı 384 konut için başvuruların sayısı 5 bine dayandı. 
     Belediye yetkilerinden edinilen bilgiye göre, 4 Ekim günü başlayan başvurular, 15 ekim Cuma günü itibariyle 4 bin 900'un üzerine çıktı. Her gün ortalama 400-500 kişinin başvurduğunu belirten yetkililer, bugün itibariyle sayının 5 bin 500'e ulaşmasını beklediklerini söylediler. 
     İzdiham yaşanmaması için başvurular, akşam saat 22.00'ye kadar kabul ediliyor. Başvuru kabulde ortalama 10 kişinin çalıştığı ve vatandaşların önemli bir sorun yaşamadığı belirtiliyor. 
     Projenin büyük ilgi ile karşılandığını, il dışından bile telefon edildiğini kaydeden yetkililer, başvuruların 29 Ekim'e kadar kabul edileceğini hatırlattılar. 
     İstenilen nitelikleri taşıyan kişiler arasında konut alabilecekler kura ile belirlenecek. 
     Eryaman 7. Etap'ta yaptırılacak, brüt 61.98 metrekarelik konutlar için aylık geliri en fazla 400 milyon lira olan 30 yaş ve üzeri yetim veya çocuklu dul kadınlar, 60 yaş ve üzerindeki emekli kadın ve erkekler, 35 yaş ile üzerinde olan ve sosyal güvenlik kurumlarına tabi olmayan kadın ve erkekler başvurabilecek. 
     Başvuru sahibinin Türkiye Cumhuriyeti vatandaşı olması, Ankara il sınırları içerisinde ikamet etmesi, kendine, eşine ve veya velayeti altındaki çocukları üzerine tapuda kayıtlı bağımsız konutunun bulunmaması, TOKİ'den daha önce konut veya konut kredisi almamış olması gerekiyor. 
     
</TEXT>
</DOC>
