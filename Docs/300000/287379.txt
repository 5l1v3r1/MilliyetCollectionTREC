<DOC>
<DOCNO> 287379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun17.html </URL>
<DATE> 2004/11/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Roth Türkiye demokratikleşmesi AB için kaçınılmaz 
</HEADLINE>
<TEXT>

     Alman Birlik 90 Yeşiller Partisi Eşbaşkanı Claudia Roth, üyelik müzakereleri ile başlayacak olan sürecin Türkiye'nin demokratikleşmesi için kaçınılmaz olduğunu söyledi. 
     Roth, Heinrich Böll Vakfı tarafından Berlin'de düzenlenen ''Hedefine yönelen Türkiye'' konulu toplantıda yaptığı konuşmada, AB'ye üyelik sürecinde Türkiye'ye karşı tavır alanları eleştirerek, ''Türkiye'nin AB'ye girmesini istemeyenler şunu bilmelidir ki Türkiye'nin demokratikleşmesi için AB süreci kaçınılmazdır'' dedi. 
     Roth, 18 yıldır aktif şekilde Türkiye ile ilgili politika yaptığını ifade ederek, ''Türkiye'deki dostlarım bana 'esas mücadele şimdi başlıyor, yapılan reformların günlük hayata geçirilmesinin gerçekleştirilmesi gerekiyor' dediler'' şeklinde konuştu. 
     ''Türkiye'nin AB'ye üyeliğinin Güneydoğu Anadolu bölgesindeki sorunların çözümüne bağlı olduğu'' görüşünü dile getiren Roth, ''bu sorunların müzakere sürecinde temel tartışma konularını oluşturacağını'' söyledi. 
     Almanya'da Türkiye'nin AB üyeliğine karşı olanların imtiyazlı ortaklık önermelerinin, Türkiye'ye yönelik ''açık ret cevabı'' anlamına geldiğini ifade eden Roth, ''İmtiyazlı ortaklık, statükonun korunmasından daha kötüdür'' diye konuştu. 
     Türkiye'ye yaptığı ziyareti ayrıntılarıyla anlatan Roth, gezisi sırasında dini azınlık temsilcileri, insan hakları dernekleri, belediye başkanları, resmi yetkililer gibi hemen hemen her kesimden temsilcilerle bir araya geldiğini ifade etti. 
     Roth, ''Türkiye'nin AB süreci ile ilgili olarak zaman zaman uygulamaya yönelik eleştiriler duyduk. Ancak konuştuğumuz her kesim sürecin devam etmesini istiyor. Azınlıklar konusundaki tartışmalar da müzakere süreci ile birlikte Türkiye'de tabu olmaktan çıkıyor'' dedi. 
     Roth, AB'nin, kendi içinde çözmesi gereken sorunları Türkiye'ye yüklememesi gerektiğini de belirterek, ''Türkiye'yi iç siyasette tartışma malzemesi yapmayalım. Türkiye'ye ne iltimas geçelim, ne de farklı muamele yapalım'' diye konuştu. 
     Toplantıya katılan Ankara Üniversitesi Hukuk Fakültesi öğretim üyesi Mithat Sancar da ''Türkiye'deki reformların hukuki olarak yapılması gereken rutin değişiklikler olarak değerlendirilebileceğini, ancak Türkiye'nin özel şartlarından dolayı heyecan verici değişiklikler içinde olduğunu'' söyledi. 
     İstanbul Kadın Hakları Derneği'nden Pınar İlkkaracan da ''Türkiye'nin AB'ye üyeliğinin sadece bölgesel değil, dünyayı ilgilendiren bir konu olarak değerlendirilmesi gerektiğini'' ifade ederek, ''Sorunların çözümünde hem Avrupa Türkiye'ye, hem de Türkiye Avrupa'ya katkı sağlayabilir'' dedi. 
     SPD Federal Meclis Dış İlişkiler Komisyonu Başkanı Markus Meckel de Türkiye'ye 17 Aralık'ta yapılacak AB zirvesinde müzakere tarihi verileceğine inandığını söyledi. 
     
</TEXT>
</DOC>
