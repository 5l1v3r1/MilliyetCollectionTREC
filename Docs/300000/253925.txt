<DOC>
<DOCNO> 253925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur14.html </URL>
<DATE> 2004/07/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Reklamda keçinin adı ''Muharrem'' olunca, Denizlili Muharrem dava açtı .. 
</HEADLINE>
<TEXT>

     Denizli'de bir fabrikada güvenlik görevlisi olarak çalışan Muharrem Koralay, bir reklam filmindeki keçinin ''Muharrem'' diye anılması nedeniyle arkadaşlarının kendisiyle alay ettiğini ve ''psikolojisinin bozulduğunu'' öne sürerek, şirket aleyhine 5 milyar liralık manevi tazminat davası açtı. 
     Avukatı Fatih Asan aracılığıyla, Denizli 3. Asliye Hukuk Mahkemesi'ne ''kişilik haklarına açık saldırı'' yapıldığı gerekçesiyle dava açan Muharrem Koralay, reklam filminin durdurulmasını ve 5 milyar lira manevi tazminat verilmesini talep etti. 
     Denizli Organize Sanayi Bölgesi'nde bir tekstil fabrikasında güvenlik görevlisi olarak çalışan Koralay, reklam filmindeki ''Keçi Muharrem'' nedeniyle işyeri personelinin kendisiyle alay ettiğini söyledi. 
     Koralay, bin 500 kişinin çalıştığı fabrikada arkadaşlarının kendisine ''Muharrem kayadan in'', ''Keçi Muharrem. Senden bekçi, Muharrem'den keçi olmaz'' şeklinde alaycı ifadeler kullandıklarını, bunun da psikolojini olumsuz yönde etkilediğini ifade etti. 
     Evli ve bir çocuk babası olan Koralay, SSK Denizli Bölge Hastanesi'nde psikolojik tedavi görmeye başladığını kaydederek, şunları söyledi 
     ''Her gün 08.00-20.00 saatlerinde fabrikanın giriş kapısında güvenlik görevlisi olarak çalışıyorum. Reklam filmiyle birlikte arkadaşlarımın alaycı tavırları psikolojimi bozdu. Yaşamım alt üst oldu. Daha az kişiyi görmek için patronuma gidip, beni gece mesaisine almasını talep ettim.'' Davayı üstlenen Denizli Barosu avukatlarından Fatih Asan, ''Müvekkilim yoğun stres, sinir ve baskı altında çalışıyor. Hatta psikolojik destek bile almaya başlamış. Davayı doğrudan kişilik haklarına saldırıyı nedeniyle açtık'' dedi. 

     
</TEXT>
</DOC>
