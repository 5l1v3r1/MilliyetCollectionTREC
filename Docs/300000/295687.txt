<DOC>
<DOCNO> 295687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas13.html </URL>
<DATE> 2004/12/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Prenses Diana, korumasıyla kaçmak istemiş .. 
</HEADLINE>
<TEXT>

     Galler Prensesi Diana'nın, aşık olduğu korumasıyla birlikte Kraliyet ailesinden kaçmayı düşündüğü ortaya çıktı. 
     NBC televizyonu tarafından yayımlanan bir video kasette Diana, yakın çevresinden bir kişiyle kaçma fikrinden söz ediyor ve bu fikrin kendisini mutlu ettiğini söylüyor. 
     Yardımcılarından eski aktör Peter Settelen tarafından 1992 yılında kaydedildiği belirtilen görüntülerde Diana, ''24-25 yaşlarındayken, çevremde çalışan birine derinden aşık oldum. Her şeyi bırakıp onunla yaşamak için kaçmak beni mutlu ederdi'' şeklinde konuşuyor. 
     Diana'nın aşık olduğu korumasının Barry Mannakee olduğu belirtilen haberde, Mannakee'nin 1987 yılındaki bir motor kazasında öldüğü hatırlatıldı ve Diana'nın, eski korumasının, ilişkilerinin su yüzüne çıkmasının ardından öldürülmüş olabileceğinden şüphelendiği kaydedildi. 
     Diana, video kasette, Mannakee'nin yanında hep küçük bir çocuk gibi olduğunu, onu görmek için devamlı etrafta dolaştığını ve sadece onu çevresinde gördüğünde mutlu olduğunu da söylüyor. 
     Haberde, Mannakee'nin, birkaç ay sonra görevden alındığı ve Prens Charles'ın, bir süre sonra Diana'ya, eski korumasının ölüm haberini ilettiği de kaydedildi. 

     
</TEXT>
</DOC>
