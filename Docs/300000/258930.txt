<DOC>
<DOCNO> 258930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/spor/yercan.html </URL>
<DATE> 2004/07/29/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Kapı aralandı 
</HEADLINE>
<TEXT>



Kadro olarak tartıya çıkarıldığında Trabzonspor'un rakibi olabilecek bir ağırlıkta değildi Skonto Riga... Ama işin içine futbol oynama isteği ve kazanma arzusu girince şanslar eşitlendi. Maçın geneline bakıldığında Avrupa kupalarındaki adına, şanına ve ününe yakışmayan bir futbol oynadı Bordo - Mavili ekip... İlk yarıda sağnak yağış altında ağırlaşan sahada, rakibin uyutan futboluna ayak uydurdu. İkinci yarıda ise tuzağa düşmekten güçlükle kurtuldu. 
Türkiye'yi Avrupa Şampiyonası finallerinin kapısından döndüren Letonya Milli Takımı'nın iskeletini oluşturan Skonto Riga, Trabzonspor karşısında da aynı oyunu sahneye koyma çabalarındaydı. Kötü gününde yakaladığı rakibi karşısında, en güçlü silahı olan defansını daha da sağlamlaştırmayı seçmişti. Bordo - Mavililer'i önce kendi sahasında karşılayıp, kontrataktan bulduğu bir golle rövanş için avantaj yakalamanın hesabını yapıyordu. 
Karşılaşmanın ikinci yarısında taktik değiştiren ve defansı bırakıp, hücum ağırlıklı bir futbola dönen Skonto Riga, Trabzonspor'un şaşkınlık yaşadığı ve bocaladığı dakikalarda aradığı golü buldu. 68'de Kalnins, Trabzonspor ceza alanı içindeki karambolde topu ağlara gönderdi. Oysa ki ikinci yarıda gol bulmayı hedefleyen Trabzonspor, oynadığı dakikalar içinde pek varlık gösteremeyen Augustine'nin yerine Mehmet Yılmaz'ı sokarak hücum gücünü takviye etmişti. Teknik Direktör Ziya Doğan, son bölümde risk alarak, Volkan ve Erdinç'in yokluğunda zayıf kalan, rakip ataklar karşısında güç durumlara düşen defanstan Hasan'ı da çekti. Mutlak gol bulmak gerekiyordu, kurtarıcı olarak yine uzun süre kenarda unutulan Yattara sahaya sürüldü. 
Doğan'ın bu iki hamlesi, Trabzonspor'un biraz olsun silkinmesine yol açtı. Bordo - Mavili ekibe hareket getiren bu iki oyuncunun başarılı oyunu skora da yansıdı. 87. dakikada Yattara'nın ortasında topla buluşan Mehmet Yılmaz, rakip kaleciden önce davranıp, ayağını koydu ve skora denge getirerek turun kapısını araladı. 



</TEXT>
</DOC>
