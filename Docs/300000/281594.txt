<DOC>
<DOCNO> 281594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo22.html </URL>
<DATE> 2004/10/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sağlam Fenerbahçe yenilgisini hak etmedik... 
</HEADLINE>
<TEXT>

     Birinci Süper Futbol Ligi'nde lig lideri Fenerbahçe'ye yenilen ve oynadığı kötü futbolla eleştirilen Gaziantepspor'da, Konyaspor maçının hazırlıklarına başlandı. 
     Celal Doğan Tesisleri'nde bugün yapılan antrenmana tüm oyuncular katılırken, futbolcuların yenilgiden ötürü morallerinin bozuk olduğu görüldü. 
     Antrenman öncesi AA muhabirinin sorularını yanıtlayan teknik direktör Nurullah Sağlam, ''Bizim için kırılma noktası sayılabilecek bir karşılaşmayı şanssız bir şekilde kaybettik. Bu yenilgiyi hiç hak etmemiştik. Futbolda biraz da şans faktörü çok önemli. O akşam sahada şansımız yoktu'' dedi. 
     Fenerbahçe'nin ligin en güçlü ve en geniş kadrosuna sahip takımı olduğuna, oyunun skorunu her an değiştirebilecek futbolculara sahip ve rakibin 8 haftadır yenilmediğine dikkat çektiğini anlatan Sağlam, şöyle konuştu 
     ''Maç öncesinde ne çok iddialı konuştuk ne de iddialı demeçler verdik. Ligin sürprizlerle dolu olduğunu her zaman söylüyoruz. Saha ve seyirci avantajımızı kullanıp maçı mutlaka kazanmak istemiştik. Ancak forvet oyuncularım net 3-4 gol pozisyonunu değerlendiremedi. Bizim rakibi oynatmama planına karşı Fenerbahçe'de bizi oynatmama planıyla maça başladı. Bana göre maçın hakkı beraberlikti. Kimse galibiyeti hak edecek bir oyun da sergileyemedi. Sonuçta üç ihtimalli bir maçtı ve kaybeden taraf ne yazık ki biz olduk.'' Sağlam, yapıcı eleştirileri kabul ettiğini, ancak şahsi ve yıpratıcı olanları asla kabul edemeyeceğini belirterek, şöyle devam etti 
     ''Geçtiğimiz sezon Fenerbahçe ile kendi evimizde oynadığımız ve 5-0 yenildiğimiz maçtan sonra futbol otorotileri Fenerbahçe ile oynuyorsun, bu kadar açık oynarsan sonun bu olur diye eleştirmişlerdi. Bu kez de kapalı oynadık, adam adama oynadık, defans güvenliğini ön planda tuttuk, kontrataklarla gol aradık ve sonuçta 1-0 yenildik. Fenerbahçe güçlü takım, iyi oyuncuları var dememiz bile eleştiri konusu yapıldı. Tabii ki benim takımım Gaziantepspor'da bu ligde büyük takımlardan birisi. Fenerbahçe, Galatasaray, Beşiktaş ve Trabzonspor gibi takımların ardından hemen biz geliriz. Fenerbahçe maçı artık gerilerde kaldı. Bu maçı unuttuk şimdi Konyaspor maçını düşünüyoruz.'' Gaziantepspor, yarın yapacağı antrenmanla Konyaspor maçının hazırlıklarını sürdürecek. 
     
</TEXT>
</DOC>
