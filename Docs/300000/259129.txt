<DOC>
<DOCNO> 259129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur48.html </URL>
<DATE> 2004/07/29/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Torbalı'da yük treni raydan çıktı 
</HEADLINE>
<TEXT>

     Aydın-Alsancak arasında sefer yapan 33914 sefer sayılı yük treninin bir vagonu, İzmir'in Torbalı ilçesi yakınlarındaki Kozpınar mevkiinde raydan çıktı. 
     TCDD Torbalı Gar Şefliği'nden alınan bilgiye göre, vagonun raydan çıkmasına, tekerleklerdeki arıza neden oldu. 
     Kaza sonrası, Torbalı-Selçuk hattı ulaşıma kapanırken, bu hattı kullanarak Torbalı-Söke arasında çalışan yolcu treninin seferi iptal edildi. Bu trenle seyahat etmek için Torbalı Garı'nda bulunan biletli yolcular, TCDD tarafından kiralanan otobüsle Söke'ye gönderildi. 
     Aynı hattı kullanarak Torbalı-Denizli arasında sefer yapan yolcu treni ise Selçuk'ta bekletildi. Bu trenin Torbalı'daki yolcuları, seyahatlerine yine TCDD tarafından kiralanan otobüsle Selçuk İstasyonu'na götürüldükten sonra devam etti. 
     
</TEXT>
</DOC>
