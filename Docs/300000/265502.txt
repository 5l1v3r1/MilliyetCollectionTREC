<DOC>
<DOCNO> 265502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo24.html </URL>
<DATE> 2004/08/22/ </DATE>
<TIME> 21.39 </TIME>
<AUTHOR>  </AUTHOR>
<HEADLINE>
Galatasaray maçı ardından yorumlar... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Çaykur Rizespor ile yaptıkları maçta çok sayıda gol pozisyonuna girdiklerini, ancak çoğunu değerlendiremediklerini, buna rağmen maçı kazanmasını bildiklerini söyledi. 
     Ergun Gürsoy, maç sonrası yaptığı açıklamada, ligde kolay maçın olmadığını vurgulayarak, ''Bu da zor maçlardan biriydi. Çaykur Rizesporlu futbolcular yüreklerini ortaya koyarak iyi mücadele ettiler. Ancak burası Ali Sami Yen. Kendi evimiz. Maçta çok pozisyona girdik. Bunların çoğunu değerlendiremememize rağmen maçı kazandık'' diye konuştu. 
     Maçın yıldızının Baliç olduğunu savunan Ergun Gürsoy, ''Geçen hafta Baliç yedekti. Bu hafta ise sahanın yıldızı oldu. Bu şekilde yıldız oyuncularımızı kazanarak takımı oluşturabiliriz'' dedi. 
     
     ''HAGİ BU SEVGİYİ HAK EDİYOR'' 

     Başkan yardımcısı ve basın sözcüsü Turgay Kıran, taraftarların teknik direktör Hagi'ye yaptığı sevgi gösterileri konusunda, ''Hagi bu sevgiyi hak ediyor'' dedi. 
     Güzel bir maç olduğunu ve karşılaşmadan galip ayrıldıkları için mutlu olduğunu ifade eden Kıran, ''Galatasaray iyi yolda. İnşallah daha da iyi olacağız. Taraftara güzel bir galibiyet verdiğimiz için oyuncalarımıza teşekkür ediyorum'' diye konuştu. 
     Bu arada Galatasaray Kulübü'nün eski yöneticilerinden Ali Dürüst de maçla ilgili değerlendirmesinde, ''Zor da olsa oyuncular baskı altındaki karşılaşmayı kazandılar. Elbirliği ile takımı yukarıya taşıyacağız. Birlikte daha iyi Galatasaray'ı yaratacağız'' dedi. 
     
     CENGİZ ''MAÇIN HAKKI BERABERLİKTİ'' 

     Çaykur Rizespor Kulübü Başkanı Ekrem Cengiz, karşılaşmanın hakkının beraberlik olduğunu savundu. 
     Sergilenen futboldan memnun kalmadığını belirten Cengiz, ''İkinci yarıda iyi pozisyonlar yakaladık, ancak değerlendiremedik. Oyuna göre maçın hakkı beraberlikti. Hakem Metin Aydoğan'ı yönetiminden dolayı tebrik ediyorum'' dedi. 
     
</TEXT>
</DOC>
