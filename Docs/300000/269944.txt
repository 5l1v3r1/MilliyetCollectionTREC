<DOC>
<DOCNO> 269944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yasam/yas01.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi öldü, 44 yolcuyu kurtardı 
</HEADLINE>
<TEXT>


Direksiyon başında fenalaşınca hemen yerini ikinci şoföre bırakan Hayati Çelik, birkaç dakika sonra kalp krizinden hayatını kaybetti 

DAVUT AKTAŞ Samsun DHA 

Samsun'da içinde 44 yolcu bulunan otobüsün şoförü Hayati Çelik'in, direksiyon başında rahatsızlanınca, yerini ikinci şoför Gökhan Topçu'ya bırakması büyük bir faciayı önledi. Önceki gün Mersin'den Trabzon'a giden Kamberoğlu firmasına ait 61 DK 989 plakalı otobüsün şoförü Çelik 45 , Havza ilçesi Toptepe mevkii'nde virajlı yolda giderken kendini kötü hissetiğini söyleyerek yerini, ikinci şoför Topçu'ya bıraktı. 

25 yıllık şofördü 
Otobüs hareket ettikten birkaç dakika sonra kalp krizi geçiren 25 yıllık şoför Çelik, yapılan tüm müdahalelere rağmen kurtarılamadı. 
Yolculardan Davut Kibar, olayı anlatırken, "Çelik direksiyonu ikinci şoföre bıraktıktan sonra, birden yere yığıldı. Nefes alamadı. Kalp krizi sonucu öldüğünü anladık" dedi. Evli ve iki çocuk babası Çelik dün memleketi Trabzon'da toprağa verildi. 





</TEXT>
</DOC>
