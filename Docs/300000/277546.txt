<DOC>
<DOCNO> 277546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur39.html </URL>
<DATE> 2004/10/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Avukat Sarıoğlu, meslekten uzaklaştırıldı 
</HEADLINE>
<TEXT>

     İstanbul Barosu, ''Terör Örgütü El-Kaide Davası''nda bazı sanıkların avukatlığını üstlenen ve duruşmalardaki tavırlarıyla dikkat çeken avukat Abdurrahman Sarıoğlu'nun ''tedbiren meslekten uzaklaştırılmasına'' karar verdi. 
     AA muhabirinin aldığı bilgiye göre, İstanbul Barosu Disiplin Kurulu, dava sanıklarından Cemile Akdaş ve Mediha Yıldırım'ın avukatı olarak katıldığı duruşma sonrasındaki açıklamalarından dolayı avukat Abdurrahman Sarıoğlu hakkında soruşturma başlattı. 
     Kurul, hakkındaki bu soruşturma ile diğer bazı soruşturmalar sonuçlanıncaya kadar Sarıoğlu'nun ''tedbiren meslekten uzaklaştırılmasına'' karar verdi. 
     İstanbul'daki bombalı saldırılara ilişkin açılan ''Terör Örgütü El-Kaide Davası''nın 2 Haziran 2004 tarihindeki ilk duruşmasına Cemile Akdaş ve Meliha Yıldırım'ın avukatı olarak katılan Sarıoğlu, celse boyunca oturmamıştı. 
     Mahkeme Heyeti Başkanı'nın oturabileceği yönündeki uyarısı üzerine ''rahatsız olduğu için ayakta durduğunu'' söyleyen Sarıoğlu, duruşma sonrası bir basın mensubunun ''Rahatsızlığınız neydi '' şeklindeki sorusuna ''Laik rejimin karşısında bir Müslüman olarak sürekli oturup kalkmak istemiyorum. Bu mahkemeye hakaret değil. Kendimi küçük düşürmek istemedim'' diye cevap vermişti. 
     Mahkemenin Abdurrahman Sarıoğlu hakkında gerekli işlemin yapılması için İstanbul Barosu'na yazı gönderilmesine karar verdiği davanın 2. duruşmasında, Akdaş ve Yıldırım da Sarıoğlu'nu avukatlıktan azletmişti. 
     
</TEXT>
</DOC>
