<DOC>
<DOCNO> 278508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur57.html </URL>
<DATE> 2004/10/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Irak'ta saldırıya uğrayan Kızılay ekibi, törenle karşılandı... 
</HEADLINE>
<TEXT>

     Irak'ın Türkmen bölgesi Telafer'e 7 TIR'dan oluşan insani yardım malzemesini götüren ve burada saldırıya uğrayan Kızılay ekibi yurda döndü. 
     Kızılay ekibi, Etimesgut Merkez Depoları'nda düzenlenen törenle, ailesi, yakınları ve Kızılay Genel Müdürü Ömer Taşlı ile arkadaşları tarafından gözyaşları içinde karşılandı. 
     Ömer Taşlı burada yaptığı konuşmada, ekibin acı içindeki insanlara yardım malzemesi götürmek için son kez Telafer'e gittiğini, ancak silahlı bir saldırıya uğradığını hatırlatarak, ''Ekibimiz, insani duygu taşımayan, insanlıktan nasibini almamış kişiler tarafından üzerlerinde Hilalli Kızılay bayrakları olmasına rağmen saldırıya uğradı. Bir arkadaşımızı Mustafa Pekcan'ı şehit verdik. Acımız büyük, hüzünlüyüz. Acı içinde yasımızı tutuyoruz'' diye konuştu. 
     Ekibin saldırıya uğramasına rağmen görevini başarıyla tamamlayarak yurda döndüğünü bildiren Taşlı, ekibi, bütün engellemelere rağmen görevlerini cesaret ve şevkle yerine getirmelerinden dolayı kutladı, saldırıda yaralanan Yüksel Ezgü ve Halil Altınkalem'e geçmiş olsun dileğinde bulundu. 
     Taşlı, daha sonra Telafer Ekip Başkanı Cesur Can'ı ve ekip üyelerini tek tek kutlayarak, çiçek verdi. 
     Cesur Can da, Telafer'de 20 gün görev yaptıklarını belirterek, bölgede çok büyük acılar yaşandığını söyledi. 
     Bölge halkının kendilerine teşekkür ettiğini bildiren Cesur Can, Kızılay ekibi ayrılırken halkın üzülerek, ağladığını, gitmelerini istemediklerini anlattı. 
     Can, Kızılay ve Kızılhaç adına görev yapanlara saldıranları bulunanları da lanetlediklerini kaydetti. 
     Bu arada, Telafer'den dönen ekip elemanları aileleri ile özlemle kucaklaştılar. Eren Çelik'in annesi gözyaşları içinde oğluna sarılırken, ''Görevini yaptı geldi. Bundan güzel, bundan daha kutsal bir görev olamaz. Çok mutluyum'' diye konuştu. 
     Eren Çelik de, saldırıda hayatını kaybeden Mustafa Pekcan için ''Arkadaşımız ile birlikte gelseydik çok daha iyi olurdu'' dedi. 
     
</TEXT>
</DOC>
