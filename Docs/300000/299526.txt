<DOC>
<DOCNO> 299526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy21.html </URL>
<DATE> 2004/12/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ersümer, Yüce Divan'daki savunmasını tamamladı... 
</HEADLINE>
<TEXT>

     Eski Enerji ve Tabii Kaynaklar Bakanı Cumhur Ersümer, hakkındaki suçlamaları kabul etmediğini, isnatların tamamen iftira olduğunu bildirerek, ''Bir kuruş menfaat sağlamadım, devlete bir kuruş zarar veren hiçbir iş yapmadım'' dedi. 
     Eski Enerji ve Tabii Kaynaklar Bakanları Cumhur Ersümer ve Zeki Çakan'ın yargılandıkları davanın duruşmasına devam ediliyor. Duruşmanın öğleden sonraki bölümünde sanık Ersümer, savunmasını tamamladı. 
     Savunmasında AB İlerleme Raporu'nda gaz devirlerinin yapılmamasının eksiklik olarak yer aldığını ifade eden Ersümer, hükümetin gaz devirlerini gerçekleştirmediğini savundu. ''Yapılan isnatlar, tamamen iftiradır. Başka söyleyecek şey bulamıyorum'' diyen Ersümer, Türkiye'nin bütün enerji kaynaklarını devreye aldığında dahi 2010 yılına açıksız ulaşmasının mümkün olmadığını, bu nedenle de alternatif enerji kaynaklarına yönelme zarureti bulunduğunu söyledi. 
     Enerji açığının rüzgar santralleriyle çözümlenmesinin gerçekçi olamayacağını ifade eden Ersümer, doğalgaz alımında ülke çeşitliliğin sağlanması gerektiğini kaydetti. Kazakistan, Azerbaycan, Türkmenistan doğalgazının Avrupa'ya taşınmasında köprü olabilme ve bu arada Türkiye'nin ihtiyacının karşılanması gerektiğini ifade eden Ersümer, bu amaçla Bakü-Tiflis-Ceyhan projesinin başlatıldığını söyledi. 
     Ersümer, o dönemde Türkmen ve Azeri gazının Avrupa'ya taşınması, Mısır gazının Türkiye'ye getirilmesi ve Avrupa'ya taşınması ile ilgili anlaşmalar imzalandığını hatırlatarak, ''Bütün bu çalışmalar karşısında doğalgazda tek ülkeye bağlanıldığı iddiaları doğru değildir'' diye konuştu. 
     
     ''İDDİALAR, HUKUKUN ZORLANMASI...'' 
     İddiaları ''hukukun zorlanması'' olarak nitelendiren Ersümer, yap-işlet-devret modeliyle yapılan santrallerde Devlet İstatistik Enstitüsü'nün olumlu görüşünün alınmasının yasal zorunluluk olduğunu kaydetti. 
     Sektöre kaynak sağlamak amacıyla başlatılan yap-işlet projesinin hukuki sürecini anlatan Ersümer, keşif artışlarıyla ilgili iddialara da yanıt verdi. Keşif artışlarını önceki bakanların yaptığı gibi kendisinin de yaptığını, bu uygulamanın bugün de sürdüğünü belirten Ersümer, bu iddiaların dayanaktan yoksun olduğunu söyledi. Ersümer, ''Keşif artışının altında imzası bulunanlar hakkında hiçbir hukuki işlem yapılmazken, bana yapılan isnatlar tamamen hukuk dışıdır'' diye konuştu. 
     Enerji politikaları oluşturma yetkisi ve görevinin Bakanlar Kurulu'na ait olduğunu, ilgili bakanın bundan sorumlu olmadığını savunan Ersümer, BOTAŞ VE TEAŞ'ın tam fiil ehliyetine sahip olduğunu ve bakanlığın emrine bağlı olmadığını ileri sürdü. Ersümer, üç yap-işlet-devret firmasına yapılan ödemelerin mevzuata uygun olduğunu kaydetti. 
     
     ''HERŞEYİN HESABINI VERMEYE HAZIRIM...'' 
     Ersümer, şunları kaydetti 
     ''Burada savunma yapmaktan mutluyum. Bu konuları basında hiç konuşmadım. TBMM Genel Kurulu'nda dile getirdim. 2001 yılından beri bu iddiaların içinde oldum. Soruşturma raporu gensoru niteliğindedir. Muhatap bakan olmamalı, ceza yargılaması fiille sınırlandırılmalıdır. Bu dünyada ve öbür dünyada herşeyin hesabını vermeye hazırım. Ben tesadüfen siyaset yapmadım. 
     Babam, 1960 ihtilalinde tutuklandı ve cezaevinde hayatını kaybetti. 1983'te Turgut Özal ile birlikte siyasete girdim. Üst üste iki defa Enerji ve Tabii Kaynaklar Bakanlığı yaptım. Bizim gibi insanlar için bakanlığın hiçbir bedeli olmaz. Şerefle hizmet ettim, onurla görev yaptım. Bunları size kendimi acındırmak için anlatmış değilim. Görevlerimin ulviyetini dile getirmek için anlatıyorum. Bir kuruş menfaat sağlamadım, devlete bir kuruş zarar veren hiçbir iş yapmadım.'' Ersümer, suçlamaları kabul etmediğini vurgulayarak, üzerine atılı her suçla ilgili ayrı ayrı beraatine karar verilmesini istedi. 
     Duruşma, sanık Zeki Çakan'ın savunmasıyla devam ediyor. 
     
</TEXT>
</DOC>
