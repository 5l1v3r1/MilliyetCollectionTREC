<DOC>
<DOCNO> 290746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/guncel/axgun01.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Velinin gözdesi 'nakil liseleri' 
</HEADLINE>
<TEXT>


Bazı veliler, Anadolu liselerine giremeyen çocuklarını, düşük puanlı yerlere yerleştirip sonra nakil yaptırıyor 

Sibel Kahraman - İstanbul 

Yeni eğitim - öğretim yılının açıldığı günden bu yana İstanbul'daki Anadolu liselerine il dışından 386 öğrenci nakille geldi. İl içinde de 93 öğrenci yer değiştirdi. İstanbul Milli Eğitim Müdürlüğü yetkilileri, nakiller için belirli bir tarih olmadığı için rakamların daha da artacağına dikkat çekti. Yetkililer, geçen dönemde de il dışından 352, il içinden de 73 öğrencinin nakil olduğunu ifade etti. 
Anadolu liselerine nakil yaptırmanın zor olduğu, ancak "doktor raporu" olunca kolaylaştığı ifade edildi. "Çocuğumun psikolojik durumu dışarıda okumaya elverişli değil. Ailesinin yanında olmalı" diye rapor alan velilerin kolaylıkla nakil yaptırabildiği belirtildi. 
Kamuoyunda süper lise olarak tanınan ve not ortalamasıyla başarılı öğrencileri alan Yabancı Dil Ağırlıklı Liseler de nakillerden payına düşeni aldı. İkametg h değişikliğiyle il içinde nakil yapılabilen bu liselere il dışından 377, il içinden de 198 nakil yapıldı. 

Puan adaletsizliği 
Yetkililer, bazı açıkgöz velilerin, çocuklarını önce düşük puanlı olan okulların bulunduğu taşra kentlerine yerleştirdiklerini daha sonra da, özellikle lise 1. sınıfta heyet raporu alarak, İstanbul'da bulunan daha yüksek puanlı Anadolu liselerine nakil yaptırdıklarını kaydetti. Milli Eğitim Müdürlüğü yetkilileri de, nakil isteklerinde daha çok popüler okulların tercih edildiğini belirterek, "Nakillerde en fazla rapor mazereti gösteriliyor" dedi. 
Nakiller nedeniyle İstanbul'da 30 kişi olması gereken Anadolu lisesi sınıf kontenjanlarının bazı sınıflarda 45'e çıktığını kaydeden yetkililer, "Her yıl alınabilecek öğrenci sayısı belirleniyor. Ancak nakiller, sınıf mevcutlarının artmasına neden oluyor" diye konuştu. Gelecek yıl, Milli Eğitim Bakanlığı'nın aldığı önlemle il dışından nakil yaptıracak öğrencilerde puan şartı aranacak. 
İstanbul ile diğer illerdeki okullar arasındaki puan farkları da dikkat çekiyor. Bazı Anadolu liselerinin bu yılki taban puanları şöyle Beşiktaş Atatürk Anadolu Lisesi 872, Adana Kozan Anadolu Lisesi 689, İstanbul Yeşilköy Anadolu Lisesi 849, Bilecik Anadolu Lisesi 654. 


</TEXT>
</DOC>
