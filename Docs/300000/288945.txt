<DOC>
<DOCNO> 288945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun35.html </URL>
<DATE> 2004/11/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rapor açıklandı İran nükleer silah yapmıyor ama gizli çalışma olabilir 
</HEADLINE>
<TEXT>

     Uluslararası Atom Enerjisi Ajansı'nın UAEA İran'la ilgili raporunda, İran'ın açıkladığı nükleer malzemelerin hiçbirinin yasaklanmış nükleer faaliyetler için kullanılmadığı, ancak açıklanmayan faaliyetlerin olabileceği belirtildi. 
     Reuters ve AP, UAEA'nın İran'la ilgili hazırladığı gizli raporda, BM denetçilerinin İran'ın uranyum zenginleştirme için kullanılabilecek bazı malzemeleri edinme girişimleri olup olmadığını araştırdığının ifade edildiğini kaydetti. 
     Raporda, İran'ın geçen yıl UAEA'ya açıkladığı nükleer malzemelerin tümünün incelendiği ve bu malzemelerin silah yapımında kullanılmadığının söylenebileceği belirtildi. 
     Raporda ayrıca, UAEA Başkanı El Baradey'in, İran'da açıklanmayan nükleer faaliyetlerin olup olmadığı konusunda henüz kesin bir yargıda bulunamayacağı ifadelerinin yer aldığı kaydedildi. 
     İran, dün uranyum zenginleştirme faaliyetlerini askıya aldığını, bu konudaki bir mektubun UAEA'ya gönderildiğini açıklamıştı. İran Dışişleri Bakanlığı sözcüsü Hamid Rıza Asefi, AB ile nükleer program konusundaki görüşmeleri güven yaratmak amacıyla yaptıklarını söyleyerek, askıya alma kararının gönüllü olarak verildiğini belirtmişti. 
     
</TEXT>
</DOC>
