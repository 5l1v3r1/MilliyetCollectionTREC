<DOC>
<DOCNO> 269191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun14.html </URL>
<DATE> 2004/09/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fransız gazetecilerin serbest bırakılması için fetva çıktı 
</HEADLINE>
<TEXT>

     Iraklı din adamı Şeyh Mehdi El Sumayday, Irak'ta kaçırılan Fransız gazetecilerin serbest bırakılması için fetva çıkardı. 
     Şeyh Sumayday, AFP'ye yaptığı açıklamada, ''Bir fetva yayımlayarak, gazetecileri kaçıran örgüte bir an evvel onları serbest bırakmaları ve Fransa'nın Irak'taki rolünü göz önünde bulundurarak kıllarına halel getirmemeleri çağrısında bulunduk'' dedi. 
     Irak hükümetini ve Amerikan kuvvetlerini de, dünden bu yana Latifiye'de yürüttükleri operasyondan ötürü eleştiren Şeyh Sumayday, bu operasyonun gazetecilerin salıverilmesini engellediğini belirtti. 
     Bu arada, dünden beri Fransız gazetecilerin kaçırıldığı Latifiye kentinde operasyon düzenleyen Amerikan ve Irak kuvvetlerinin bugün 500 şüpheliyi gözaltına aldıkları ve önemli miktarda silah ele geçirdikleri bildirildi. 
     Ulusal Muhafız Birliği sözcüsü, 500 şüpheli yakaladıklarını, bunların arasında yabancı bulunmadığını belirtti. 
     Operasyonun, Başbakan İyad Allavi tarafından verilen emirle yapıldığını vurgulayan sözcü, bir hafta kadar Fransız gazetecilerin kaçırıldığı bölgeyi tarayacaklarını ifade etti. 
     
</TEXT>
</DOC>
