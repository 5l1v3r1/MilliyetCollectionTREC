<DOC>
<DOCNO> 290545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/guncel/axgun01.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a don uyarısı 
</HEADLINE>
<TEXT>


Tüm Türkiye'de etkili olan soğuk hava, hayatı olumsuz etkiledi. İstanbul'da hava sıcaklığının eksi dereceye düşeceği belirtildi. Don ve buzlanmaya dikkat çekildi 

İSTANBUL Milliyet 

Yurtta etkili olan olumsuz hava koşulları, hayatı etkiledi. İstanbul Büyükşehir Belediyesi Afet Koordinasyon Merkezi de AKOM , bugün geceden itibaren hava sıcaklıklarının sıfır ve eksi derecelere düşecek olması sebebiyle vatandaşları, don ve buzlanmaya karşı uyardı. 
Yetkililer, 'sıcaklıklardaki ani dalgalanmalar' sebebiyle birçok hastalığa karşı dikkatli olunması gerektiğini bildirdi. 

Şiddetli lodos 
İstanbul Meteoroloji Bölge Müdürü Mustafa Yıldırım da, yaptığı açıklamada, kentte dün 17 derece olan hava sıcaklığının sabah saatlerinde 10 derece birden düşerek 7 dereceye indiğini kaydetti. Kentte etkili olan lodosun zaman zaman 80 kilometreye ulaştığını anlatan Yıldırım, şunları kaydetti "Yarın bugün karla karışık yağmur ve hafif kar yağışı görülecek. Hava sıcaklıklarının ise en yüksek 5, en düşük 0 derece olması bekleniyor." 
İstanbul'u etkileyen lodos ve yağışlı hava nedeniyle olumsuzluklara karşı önlemlerini alan belediye ekipleri, çalışma başlattı. AKOM'a bağlı İtfaiye Daire Başkanlığı, Yol Bakım ve Onarım Müdürlüğü, İSKİ, Park ve Bahçeler Müdürlüğü ile İşletmeler Müdürlüğü'nün tüm ekiplerinin, su baskınlarına karşı çalıştıkları belirtildi. 
Önceki gün sabaha karşı başlayan sağanak yağış nedeniyle İstanbul genelinde büyük olumsuzlukların yaşanmadığı, devriye gezen 'acil müdahale ekipleri' tarafından 188 su birikintisine müdahale edildiği, trafik akışında da olumsuzluklar meydana gelmediği kaydedildi. 

YALOVA 

Hızı saatte 80 kilometreye kadar çıkan fırtına ve yağmur, deniz ulaşımının aralıklarla yapılmasına neden oldu. Yalova, Yenikapı, Pendik ve Kartal seferleri aralıklarla sürdürüldü. Yalova-Sirkeci vapur seferleri de ertelendi. Dalga boyu, yaklaşık 3 metreye yükseldi. 

BURSA 

Bursa'da önceki akşamdan bu yana etkili olan şiddetli lodos, yaşamı olumsuz etkiledi. Sobalardan sızan karbonmonoksit gazından etkilenen 60 kişi, hastanelerde tedaviye alındı. Uluyol Mahallesi'nde yürürken başına tebala düşen Hüseyin Balcıoğlu, hastaneye kaldırıldı. Elektrik tellerinin kopması nedeniyle bir süre elektrik verilemedi. 

BOLU 

D-100 Karayolu Bolu Dağı geçişine yılın ilk karı dün 13.00'te düştü. Karayolları ekipleri tuzlama çalışması başlatırken, Karanlıkdere ve Köroğlu mevkiilerinde 2 TIR'ın kayması sonucu ulaşım kısa süre tek şeritten işledi. Bolu Dağı Bölge Trafik Müdürlüğü ekipleri, gece yola çıkacak sürücüleri buzlanma konusunda uyardı. 


</TEXT>
</DOC>
