<DOC>
<DOCNO> 279195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur14.html </URL>
<DATE> 2004/10/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tire müzesinde soygun .. 322 parça tarihi eser çalındı 
</HEADLINE>
<TEXT>

     İzmir'in Tire İlçesi'ndeki Arkeoloji ve Etnografya Müzesi'nden çeşitli dönemlere ait 322 parça tarihi eser çalındı. 
     Alınan bilgiye göre, Tire Emniyet Müdürlüğü'ne başvuran Müze Müdür Vekili Mustafa Baysal, tarihi eserlerin çalındığını bildirdi. 
     Polis, yaptığı incelemede binanın arka cephesindeki pencerenin demir korkuluğunun sökülerek içeri girildiğini tespit etti. 
     Yapılan araştırmada, müzeden elektron sikke, 2 altın diadem, 134 bronz ve gümüş sikke, 5 adet altın sikke, 26 altın obje, 2 göz bağı, 5 akik yüzük taşı, 1 gümüş bilezik, 1 akik taşlı bilezik, 90 gümüş bakla sikke ve 3 altın küpenin çalındığı belirlendi. 
     Emniyet yetkilileri, müzedeki parmak izlerinin alınarak sabıkalı dosyasındakilerle karşılaştırılacağını, diğer ipuçlarının da değerlendirilerek soyguncuların yakalanması için çalışmaların sürdürüldüğünü bildirdiler. 
     
</TEXT>
</DOC>
