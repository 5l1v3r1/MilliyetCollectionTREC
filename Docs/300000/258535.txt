<DOC>
<DOCNO> 258535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy17.html </URL>
<DATE> 2004/07/27/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
"CHP'li olmanın sorumluluğu" tartışıldı... 
</HEADLINE>
<TEXT>

     CHP Merkez Yönetim Kurulu MYK , bazı milletvekilleri ve partililerin kamuoyunda partiyi hedef alan tutumlarını değerlendirmek üzere hazırlanan ''CHP'li Olmanın Sorumluğu'' raporunu tartıştı. 
     CHP Genel Başkanı Deniz Baykal'ın başkanlığında toplanan ve yaklaşık 7 saat süren MYK toplantısında, Pamukova'daki tren kazası sonrasında Ulaştırma Bakanı Binali Yıldırım hakkında verilecek gensoru ve bu konuda TBMM'nin olağanüstü toplantıya çağırılması konuşularak karara bağlandı. 
     Toplantıda, CHP'nin olağanüstü kurultaya gittiği süreçte bazı milletvekillerinin ve partililerin özellikle gazete ve televizyonlarda CHP'yi küçük düşürücü değerlendirmelerde bulundukları gerekçesiyle haklarında hazırlanan ''CHP'li Olmanın Sorumluluğu'' raporu da tartışıldı. 
     Edinilen bilgiye göre, raporun tartışılması sırasında isimler gündeme gelmezken, daha çok parti ilkeleri tartışıldı. 
     Öte yandan, yarın yapılacak Parti Meclisi PM toplantısında da bu raporun tartışılacağı ve PM'de bazı muhalif milletvekillerinin isimlerinin gündeme getirilerek, bu konuda disiplin mekanizmalarının çalıştırılabileceği ifade edildi. 
     CHP PM, yarın saat 11.00'de Genel Başkan Baykal başkanlığında toplanacak. 
     
</TEXT>
</DOC>
