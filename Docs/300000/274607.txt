<DOC>
<DOCNO> 274607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo10.html </URL>
<DATE> 2004/09/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
FİFA, önümüzdeki sezon maç takvimini değiştiriyor... 
</HEADLINE>
<TEXT>

     Uluslararası Futbol Federasyonları Birliği FIFA , futbolcuların, özellikle de milli olanların yoğun maç trafiğinden etkilenmemesi için uluslararası karşılaşma takvimini değiştirmenin yollarını arıyor. 
     Almanya'da yapılacak 2006 Dünya Kupası finalleri öncesinde, futbolcuların daha iyi hazırlanabilmeleri için maç takviminde değişikliğe gitmeyi planlayan FIFA Teknik Komitesi, Zürih'te yaptığı toplantının ardından, ''Futbolda, tüm teknik uzmanların görüşü aynı. Futbolcular, özellikle de milli olanlar, bir sezon boyunca çok fazla maça çıkıyorlar'' açıklamasını yaptı. 
     Komite, Dünya Kupası hazırlık periyodunun daha uzun olması gerektiğinde hemfikir olurken, 9 Haziran'da Almanya'da başlayacak 2006 Dünya Kupası için, 2005-06 futbol sezonunun bitiş tarihinin, 14 Mayıs'dan daha erken olması gerektiğine karar verdi. 
     Takvimdeki değişiklik kapsamında, UEFA Kupası finalinin, 17 Mayıs yerine 10 Mayıs'a, Avrupa Şampiyonlar Ligi finalinin ise 24 Mayıs yerine 17 Mayıs'a alınması planlanıyor. 
     FIFA İkinci Başkanı Angel Maria Villar Llona başkanlığında toplanan komite, dünyanın en iyi oyuncularının, uluslararası turnuvalarda beklenenin altında performans sergilediğine dikkati çekerek, kulüplerin sezon başına düşen maç sayılarının azaltılması gerektiğini savundular. 
     
</TEXT>
</DOC>
