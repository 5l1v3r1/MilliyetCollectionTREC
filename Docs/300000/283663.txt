<DOC>
<DOCNO> 283663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yazar/gureli.html </URL>
<DATE> 2004/10/27/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
İhale ile sınav 
</HEADLINE>
<TEXT>


Eğitim alanında farklı dünya görüşlerine sahip 3 sendika var. Her birinin eğitime farklı açılardan bakması doğal. Ama öyle konular var ki, farklı görüş sahiplerinin o konu üzerinde birleştiğine tanık oluyorsunuz. İlköğretimde "seviye tespit sınavı" diye anılan uygulama bunlardan biri. 
Geçen hafta sol eğilimli Eğitim - Sen'in Genel Başkanı Alaaddin Dinçer'in eleştirilerini yansıtmıştık. Benzer eleştirileri sağ milliyetçi çizgide tanımlanan Türk Eğitim - Sen'in Genel Başkanı Şuayip Özcan'dan da alıyoruz. 
"Eğitim sistemimiz can çekişiyor. AKP hükümeti, eğitimde reform yapacağı iddiasıyla ortaya çıkmış, ancak yenilik adına hiçbir şey gerçekleştirememiştir" diyen Özcan, seviye tespit sınavlarının kaldırılmasını savunuyor. 
İlköğretimde yılda 2 kez yapılan bu sınavla tüm öğrencilerin başarısının ölçüldüğünü, başarılı illerin ve okulların bu şekilde saptandığını belirten Özcan diyor ki 
"Fiziki mekanları ve donanımı yeterli, öğretmen açığı olmayan okullarda okuyan ailesinin maddi durumu elverdiği için her türlü araştırmaya, materyele rahatça ulaşan öğrenciler ile yolu bile olmayan, birleştirilmiş sınıflarda öğretim yapılan köy okullarındaki öğrencilerin aynı sınavda başarılarının ölçülmesi adil değildir." 
Özcan, bu sınavların özel sektöre verilmesini de eleştiriyor 
"Özel sektörün yüklendiği bu sınavlar nedeniyle öğrencilerden para toplanıyor. Dolayısıyla ortaya işin rant boyutu çıkıyor. İlla bu sınavlar yapılacaksa, adı seviye tespit sınavı olmamalı, giderleri devlet tarafından karşılanmalı." 
Üçüncü bir sendika olan ve AKP'ye yakın bilinen Eğitim - Bir - Sen, 9-10 Ekim'de Ankara'da düzenlediği sempozyumda eğitimin sorunlarını tartışmaya açtı. Sendika Genel Başkanı Ahmet Gündoğdu, sempozyumun sonuç bildirgesine dayanarak, bir başka noktaya dikkat çekiyor. 
Bakanlığın gündeme getirdiği "sorgulamayı, araştırmayı, düşünmeyi ve esnekliği öğreten" yeni bir müfredat programı için yapılan hazırlıkların eksik olduğunu vurgulayan sempozyum sonuç bildirgesine göre, "Dersi aktarmaktan başka eğitim metodu bilmeyen mevcut öğretmen profiliyle bu dönüşümün nasıl başlatılacağı merak konusudur." 

Bir şiir 
Bu haftaki tadımlık dizelerimiz, TÜYAP Kitap Fuarı'nın Onur Yazarı Gülten Akın'dan 
"Yaşamak öyle güzel öyle derin Bir dostun merhabasında Yürekten gülüşünde Yaşamak güzel şey Ellerin sevdiğinin ellerinde gözlerinde sevgi dolu bakışlar." 



</TEXT>
</DOC>
