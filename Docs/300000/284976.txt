<DOC>
<DOCNO> 284976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/siyaset/axsiy01.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'e 18 saatte müdahale planı 
</HEADLINE>
<TEXT>


Kürt grupların, özellikle Kerkük'teki demografik yapıyı değiştirme adımlarından rahatsız olan Genelkurmay, Kuzey Irak'a 40 bin askerle operasyon planı yaptı 

Barkın Şık - Ankara 


Genelkurmay Başkanlığı, Kuzey Irak'taki Kürt grupların özellikle Kerkük'teki demografik yapıyı değiştirmeye yönelik adımları nedeniyle, 40 bin kişilik güçle bölgeye müdahale için plan hazırladı. ABD'nin, Kuzey Irak'taki petrol bölgelerinin Kürt grupların denetiminde kalmasını istemediği, bu nedenle Ankara'nın hazırlıklarına destek verdiği bildirildi. 
Irak Kürdistan Demokrat Partisi IKDP ve Irak Kürdistan Yurtseverler Birliği'nin IKYB , zengin petrol yataklarının bulunduğu, Türkmenler'in ağırlı olarak yaşadığı Kerkük'e yönelik istekleri Ankara'da büyük rahatsızlık uyandırdı. Türkiye'yi ziyaret eden IKDP lideri Mesut Barzani'nin, "Kerkük, Kürtler'in kalbidir" açıklaması kaygıları daha da artırdı. 

Kandil Dağı da hedefte 
Bu gelişmeler üzerine Genelkurmay, bölgeye 2 kolorduyla müdahale planı hazırladı. Malatya'daki 2. Ordu'ya bağlı 40 bin kişilik gücün Kuzey Irak'a müdahalesini öngören plan kapsamındaki hazırlıklar tamamlandı. Harekata katılacak birliklerin henüz sınıra kaydırılmadığı, ancak Genelkurmay'ın düğmeye basmasından 18 saat sonra müdahaleye hazır olacağı kaydedildi. Kara ve hava unsurlarının müşterek gerçekleştirileceği operasyon sırasında, terör örgütü PKK KONGRA - GEL'in Kandil Dağı'ndaki kamplarının ortadan kaldırılmasının da planlandığı belirtildi. 
Hazırlıklar, Başbakan Recep Tayyip Erdoğan başkanlığında 14 Ekim'de yapılan zirvede masaya yatırıldı. Erdoğan, Genelkurmay Başkanı Orgeneral Hilmi Özkök, Genelkurmay 2. Başkanı Orgeneral İlker Başbuğ, Dışişleri Bakanı Abdullah Gül, Milli Savunma Bakanı Vecdi Gönül, Dışişleri Bakanlığı Müsteşarı Ali Tuygan ve Türkiye'nin Irak Özel Temsilcisi Osman Korutürk'ün katıldığı toplantıda, TSK'nın hazırlıkları doğrultusunda kurumlararası eşgüdümün sağlanması talimatı verdi. Gelişmeler Milli Güvenlik Kurulu'nun MGK ekim toplantısında da ele alındı. 

Büyükanıt moral verdi 
Kara Kuvvetleri Komutanı Orgeneral Yaşar Büyükanıt, birliklere "moral" vermek üzere 20 Ekim'de 2. Ordu Komutanlığı bölgesine gitti. Harekat hazırlıklarını yerinde inceleyen Büyükanıt, ayrıca eski DEP milletvekillerinin tahliyesi sonrasında yaşanan olaylar ve açıklamalarla ilgili değerlendirmelerde bulundu. 
ABD'nin, petrol kaynaklarının Kürtler'in denetiminde kalmasına sıcak bakmadığı belirtildi. 2012'den sonra ihtiyacının daha büyük bölümünü dışarıdan karşılaması öngörülen ABD'nin, bir varil petrolün 1.5 dolar maliyetle çıkarıldığı Kuzey Irak'taki petrol kaynaklarının Kürt kontrolünde kalmasının sıkıntı doğurabileceğini değerlendirdiği bildirildi. Washington yönetiminin de Ankara'nın Kuzey Irak politikalarına sıcak baktığı öğrenildi. 


</TEXT>
</DOC>
