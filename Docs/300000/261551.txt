<DOC>
<DOCNO> 261551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/soneko06.html </URL>
<DATE> 2004/08/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
MAN'ın iki yeni modeli ihracat için yola çıkıyor... 
</HEADLINE>
<TEXT>

     Man Türkiye Yürütme Kurulu Üyesi Tunç Koman, yeni yarı alçak tabanlı otobüs ile kısa mesafe otobüsünün ihracatına Eylül'de başlanacağını açıkladı. 
     Tunç Koman, sektörün bu yıl iyi bir yıl geçirdiğini belirtirken, iki kriz yılından sonra bu kadar iyileşmeyi beklemediklerini vurguladı. 
     Sektörde herhangi bir yavaşlama olmadığını, sadece Temmuz ayının tatil ve model yılı değişimi nedeniyle zayıf bir ay olduğunu kaydeden Koman, ''Ama ağustos başından itibaren aynı hızla devam edeceğini düşünüyoruz'' dedi. 
     Şu ana kadar yurt içinde 150 civarında otobüs ve 2 bin kamyon satışı gerçekleştirdiklerini kaydeden Koman, ''Otobüs ihracatımız şu ana kadar 600 civarında, yıl sonunda bin 200 geçeceğimizi tahmin ediyoruz'' diye konuştu. 
     Şu ana kadar 160 milyon euroluk ciro elde ettiklerini ifade eden Tunç Koman, bu yıl ki 340 milyon euroluk hedefi tutturacaklarına inandığını söyledi. 
     
     2005 BEKLENTİLERİ 

     Gelecek yıl satışların bu senenin yüzde 10 daha üzerinde olacağını öngördüklerini ifade eden Koman, ''Bizim için istikrar en önemli unsur, o da şu anda sağlanmış gibi gözüküyor. Gerisi genel ekonominin gidişine bağlı, eğer genel ekonomide gerileme olmazsa bizim için diğer problemler önemli değil, iyi gideceğini tahmin ediyoruz'' şeklinde konuştu. 
     Yaptıkları kapasite artırım yatırımının Eylül ya da Ekim aylarında tamamlanacağını ve yıllık 2 bin otobüs üretim kapasitesine ulaşacaklarını anlatan Koman, gelecek yıl bunun 500'ünün yurt içinde bin 500'ünün ise yurt dışında satışını hedeflediklerini bildirdi. 
     
     YENİ MODELLER 

     Ağustos başı ile birlikte 2005 model araçların satışının başladığını hatırlatan Koman, otobüs ihracatı için iki yeni modelin gündeme geleceğini açıkladı Bunlardan ilkinin yarı alçak tabanlı otobüs olduğunu anlatan Koman, bu otobüsün ön tarafının basamaksız, arka kapının ise 2 basamakla çıkılacak şekilde olduğunu ifade etti. 
     Bu modelin ihracatta çok başarılı olacağını tahmin ettiklerini söyleyen Koman, çünkü bunun tamamen alçak tabanlı araçlara göre daha düşük fiyatlı olacağını vurguladı. 
     Ayrıca kısa mesafe otobüs projeleri bulunduğunu da anlatan Koman, bu modelin 12 ve 13 metrelik, 2 ve 3 akslı olacağını, bagaj hacminin normal otobüslere göre daha düşük olacağını ifade etti. 
     Bu modelin 150-200 kilometrelik mesafeler ve şehir içi servis için uygun bir araç olduğunu belirten Koman, bu otobüsünlerin öncelikle ihracat için düşünüldüğünü, ancak Türkiye'de de bir kaç yıl içinde eski servis araçlarının kullanımının sona ermesi ile birlikte pazar imkanı bulacağını düşündüklerini kaydetti. 
     Söz konusu iki model aracın Eylül ayında Hannover'de sergileneceğini açıklayan Koman, hemen ardından araçların ihracatına başlanacağını bildirdi. 
     
</TEXT>
</DOC>
