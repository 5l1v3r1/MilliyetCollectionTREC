<DOC>
<DOCNO> 287429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko26.html </URL>
<DATE> 2004/11/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İMKB Başkanı Birsen Coca Cola ertelemesi üzücü oldu 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, Coca-Cola İçecek A.Ş.'nin halka arzının ertelenmesini değerlendirirken, ''Daha önce de böyle şeyler oldu ama tabi bir şekilde üzücü oldu'' dedi. 
     Birsen, halka arzın ertelenmesinin geçici şartlardan kaynaklandığının ifade edildiğini belirterek, ''Tabi onlara inanmak lazım. Sonuç itibariyle bu fiyatın tespiti ve özellikle de yatırımcılarla olan ilişkiler, gerek aracı kurum, gerek şirket yetkililerinin temasları sonucu oluşmuştu. Demek ki, başlangıçtaki karar ve tahminlerinde fiyat oluşumu açısından, zamanlama açısından tam isabet olmamış'' diye konuştu. 
     Birsen, bu bakımdan hassas davranarak, satılacak olan hisse senetleri kadar hatta biraz onu aşan talep olmasına rağmen, kendilerini çok güvende hissetmedikleri için fiyat oluşumu itibariyle bunu daha uygun bir zamana ertelediklerini belirtti. 
     Osman Birsen, halka arzın erteleme gerekçesinde küçük yatırımcının para kaybetmemesi için yapıldığının açıklandığı hatırlatılarak, bunun Borsa'nın kurumsallaşması açısından eleştirel bir ifade olup olmadığının sorulması üzerine de, ''Hayır. Borsa ile bir ilgisi yok bunun. Çünkü, bu fiyat netice itibariyle düşündükleri fiyat, Borsa dışındaki fiyattır. O itibarla Borsa ile herhangi bir ilgisi yok'' dedi. 
     İMKB Başkanı Birsen, halka arzlarda bunun bir duraklamaya yol açıp açmayacağına ilişkin bir soruyu yanıtlarken de, şunları söyledi 
     ''Zannetmiyorum. Tabi, bunun özelliği büyük olması. Dıştaki netice itibariyle özellikle ABD başkanlık seçimlerinin meydana getirdiği ertelemeler dolayısıyla belki bir talep ve arz topaklanması oluştu. Belli bir döneme ait. Bunun dağılmasını beklemek lazım. 
     Bu işin Borsa olarak dışındayız. İfade ettiklerine göre iç talepten ziyade, dışarıdaki talep yapısında istedikleri derecede bir yükseklik görmemeyi bir gerekçe olarak ifade ediyorlar. O bakımdan hem yurtiçi talep, hem de genel yapısı itibariyle bu geçici durum geçtikten sonra, bizim halka arzlarımızı etkileyecek bir tıkanıklık olacağını zannetmiyorum.'' 
     
</TEXT>
</DOC>
