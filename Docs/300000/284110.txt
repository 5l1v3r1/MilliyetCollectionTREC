<DOC>
<DOCNO> 284110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo15.html </URL>
<DATE> 2004/10/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Emre'siz Inter berabere, Milan yine kazandı 
</HEADLINE>
<TEXT>

     İtalya Serie A'da 8. hafta maçları biri dışında dün gece oynanırken, Emre'nin forma giymediği Inter Lecce deplasmanında beraberliğe razı oldu, Milan Atalanta'yı eli boş gönderdi. 
     Fenerbahçe'nin eski teknik direktörü Zeman'ın çalıştırdığı Lecce'ye konuk olan Inter, Adriano ve Martins ile ilk yarım saatte 2-0 öne geçti. Ancak ev sahibi Bojinov'un iki golüyle 1 puanı almayı başardı. Karşılaşmada milli futbolcumuz Emre Belözoğlu forma şansı bulamadı. 
     Milan ise San Siro'da ağırladığı Atalanta'yı ikinci yarıda attığı gollerle 3-0 yendi. Kırmızı-siyahlıların gollerini Tomasson, Kaladze ve Serginho kaydederken Milan bu sonuçla puanını 17 çıkardı ve lider Juventus'la puan farkını 2'ye indirdi. Serie A'da dün gecenin toplu sonuçları şöyle Bologna-Udinese 0-1, Brescia-Siena 0-1, Cagliari-Parma 2-1, Chievo-Sampdoria 0-2, Lazio-Messina 2-0, Palermo-Livorno 1-2, Reggina-Fiorentina 1-2. 
     İtalya'da sekizinci haftanın son karşılaşması dev bir maça sahne olacak. Lider Juventus bu akşam saat 21.30'da Della Alpi'de Roma ile kozlarını paylaşacak. İtalya'da tüm gözler, Şampiyonlar Ligi ve Seri A'da işleri yolanda giden Juventus ile her iki cephede de kötü günler yaşayan Roma arasındaki maça çevrildi. Karşılaşmanın bir diğer ilginç yönü ise, uzun yıllar Roma'yı çalıştıran Fabio Capello'nun Juventus'un başında eski takımına karşı sahaya çıkacak olması... 
     
</TEXT>
</DOC>
