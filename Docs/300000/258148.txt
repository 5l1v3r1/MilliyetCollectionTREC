<DOC>
<DOCNO> 258148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/siyaset/siy02.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın İran gündemi KONGRA-GEL 
</HEADLINE>
<TEXT>


Başbakan, yarın başlayacak İran ziyaretinde, Tahran'ın PKK KONGRA-GEL'i resmen 'terör örgütü' olarak kabul etmesi için çalışacak 


Başbakan Recep Tayyip Erdoğan, iki günlük resmi bir ziyaret için yarın İran'a gidecek. Ziyarette iki ülke arasındaki anlaşmalar, işbirliği, ortak yatırımlar, siyasi, kültürel ve güvenlik konularının yanı sıra, Uluslararası İmam Humeyni Havaalanı'nda Türk TAV şirketinin durumu ve terör de ele alınacak. İran Dışişleri Bakanlığı Sözcüsü Hamid Rıza Asefi, Erdoğan'ın ziyaretinin, iki ülke arasında mevcut iyi ilişkilerin sağlamlaştırılması ve Tahran-Ankara arasındaki devamlılık politikası çerçevesinde olacağını söyledi. 

'Dayanışma arttı' 
Asefi "İran ve Türkiye, İslam Konferansı Örgütü İKÖ çatısında her zaman daha fazla işbirliği ve dayanışma duygusunun artması dahil, Filistin sorunu gibi İslam dünyasını ilgilendiren konulara ilişkin çalışmalar yapmıştır" dedi. Asefi, iki ülke arasındaki doğalgaz anlaşması ve TAV'ın durumunun da ele alınacak konular arasında olduğunu dile getirdi. İşletmesi Türk Tepe-Akfen TAV konsorsiyumuna verilmişken geri alınan ve mayısta Devrim Muhafızları'nın kapattığı İmam Humeyni Uluslararası Havaalanı'nın TAV'la birlikte yeniden açılacağı yönünde haberler geliyor. 

'Görüşme sonucuna bağlı' 
Asefi, İran'ın PKK KONGRA - GEL'i resmen terör örgütü olarak tanıyıp tanımayacağına ilişkin bir soruya, "Bu konuda İran'ın nasıl hareket edeceği, iki ülkenin güvenlik kurumları arasındaki görüşmelerden alınacak sonuca bağlıdır" yanıtını verdi. İran güvenlik güçleri, son aylarda PKK'nın İran'daki uzantısı Pejak örgütü militanlarıyla sık sık çatışmaya giriyordu. 



</TEXT>
</DOC>
