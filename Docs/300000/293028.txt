<DOC>
<DOCNO> 293028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun33.html </URL>
<DATE> 2004/11/29/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İtalya'da yarın grev var, gazeteler çıkmayacak 
</HEADLINE>
<TEXT>

     İtalya'da çalışanlar, Silvio Berlusconi başbakanlığındaki hükümetin ekonomik politikalarını ve reformlarını protesto amacıyla yarın genel greve gidiyor. 
     Ülkenin en önemli üç sendikası İtalya Genel İş Federasyonu, İtalya İşçi Sendikaları Federasyonu ve İtalya İş Birliği'nin ortaklaşa ilan ettikleri grev çerçevesinde, ülke genelinde 4 ila 8 saat arasında iş bırakma eylemi yapılacak. 
     Başbakanlık, bakanlıklar, bölge yönetimleri ve vergi dairelerinde çalışan memurlar, yarın gün boyunca mesai yapmayacak. 
     Sağlık sektöründe de acil vakalar dışında hizmet sunulmayacak. Postaneler gün boyunca kapalı olacak. Bankalar sadece öğleden sonra hizmet verecek. 
     Üniversitelerdeki öğretim görevlileri de 8 saat iş bırakma eylemi yapacak. İlk ve ortaöğretimde görev yapan öğretmenler ise 15 Kasım'da genel grev yapmış oldukları için, yarın sadece 2 saatliğine iş bırakma eylemiyle yetinecek. 
     Kule kontrol görevlileri haricindeki hava limanı çalışanları, yarın TSİ 13.00-17.00 arasında grevde olacak. Alitalia, grev nedeniyle 136 uçuşun iptal edildiğini açıkladı. 
     Demiryollarındaki grev ise TSİ 10.00-14.00 arasında yapılacak. Toplu taşıma araçları ise sınırlı düzeyde hizmet verecek. 
     Televizyonlarda çalışan gazeteciler de yarın grevde olacak. Matbaa çalışanları bugün grev yaptıkları için, yarın İtalya'daki günlük gazeteler de yayımlanmayacak. 
     
</TEXT>
</DOC>
