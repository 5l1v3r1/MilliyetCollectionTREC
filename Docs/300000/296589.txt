<DOC>
<DOCNO> 296589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy08.html </URL>
<DATE> 2004/12/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
AKP kırsal kesimdeki oy oranı için düzenli anket yaptıracak 
</HEADLINE>
<TEXT>

     AKP, Başbakan Recep Tayyip Erdoğan'ın talimatı üzerine, AB politikaları nedeniyle ihmal ettiğini düşündüğü kırsal kesimdeki oy oranı ve hükümete olan desteği ölçmek amacıyla her ay düzenli olarak anket yaptırma kararı aldı. 
     AKP, iki yıllık iktidarı süresince hükümetle birlikte parti çalışmalarının da sürekli AB'ye kilitlenmesi nedeniyle seçmen tabanına ilişkin yeni bir değerlendirmeye giti. 
     İktidardaki iki yıllık AB mesaisinin partiyi daha çok kentli seçmene ulaştırdığı, kırsal kesimdeki seçmenin "ihmal edildiği" sonucuna varıldı. Bu değerlendirme ışığında AKP yönetimi, Türk siyasetinde genel olarak "DYP'nin seçmeni" olarak bilinen kırsal kesim seçmeninin siyasal tercihlerini anketle ölçme kararı aldı. 
     Buna göre AKP, kentlerde yaptığı gibi her ay düzenli bir şekilde kırsal kesime yönelik olarak da anket yaptıracak. Anketle, diğer partilerle birlikte AK'nin de kırsaldaki oy oranı aylık olarak izlenecek. Ankette ayrıca, hükümete, başta Tarım olmak üzere bakanlara yönelik desteği ölçmek üzere sorular da yöneltilecek. Anket sonuçları düzenli olarak Başbakan Erdoğan'ı iletilecek. AKP MYK'da da değerlendirilecek anket sonuçlarına göre kırsal kesime yönelik yeni politikalar geliştirilecek. 
     
     ERDOĞAN'IN AZARLADIĞI ÇİFTÇİLERİN GÖNLÜ ALINACAK 
     AKP, bu anketlerle AB sürecinin yanı sıra Tarım Bakanı Sami Güçlü'nün çiftçilere yönelik, "Gözünüzü toprak doyursun" sözleri ve Başbakan Erdoğan'ın da yine çiftçileri, "Bu millet yatıp kalkıp sadece size mi çalışacak" diye azarlaması nedeniyle kırsal kesim seçmeninde oluşan kırgınlığı gidermenin yollarını arayacak. 
     
</TEXT>
</DOC>
