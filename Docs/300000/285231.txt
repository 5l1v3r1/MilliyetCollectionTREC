<DOC>
<DOCNO> 285231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonyas08.html </URL>
<DATE> 2004/11/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çin, uzaya 2 ''taikonot'' yollayacak... 
</HEADLINE>
<TEXT>

     Çin'in ikinci insanlı uzay aracını gelecek yıl uygun bir zamanda 2 ''taikonot'' astronot ile fırlatacağı açıklandı. 
     Çin Uzay Bilimi ve Teknolojisi Merkezi yetkilileri, Shenzhou-6 Kutsal Gemi adlı uzay aracının fırlatılmasının Çin'in uzay çalışmalarında yeni bir sayfa açacağını ifade ettiler. 
     China Daily gazetesinin haberine göre, Shenzhou-6'nın 5 gün sürecek yolculuğu sırasında taikonotlar ilk kez yörünge kapsülüne girecekler ve bilimsel deneyler yapacaklar. 
     Yetkililer, Shenzhou-6'nın üretimi sırasında ağırlığını azaltmaya ve donanımının işlevlerini artırmaya önem verdiklerini kaydettiler. 
     Shenzhou-6 da Uzun Yürüyüş-2F Çang-Cıng-2F tipi taşıyıcı füzeyle fırlatılacak. 
     Çin'in geçen yıl uzaya gönderdiği ilk insanlı araç Shenzhou-5'in yolculuğu 21 saat 30 dakika sürmüştü. 
     Taikonot sözcüğü, Rus kozmonot ve Amerikan astronotta olduğu gibi, Çince uzay manasında ''Tauikung'' ve Yunanca ''Nautes'' gemici sözcüklerinden türetilme. 
     
</TEXT>
</DOC>
