<DOC>
<DOCNO> 262074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko50.html </URL>
<DATE> 2004/08/10/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Batmanlı kamyoncular Irak'a gitmeme kararı aldı... 
</HEADLINE>
<TEXT>

     Batman Şoförler ve Otomobilciler Odası 2. Başkanı Reşit Yaşar, kamyoncular garajında yaptığı açıklamada, Habur Sınır Kapısı'nda Şoförler Federasyonu Temsilciliği'nin açılmasını, Musul'da tampon bölge oluşturulması ve konvoy güvencesinin sağlanmasını istediklerini söyledi. 
     Batman'da bulunan 300 civarındaki kamyoncu esnafının yük olmasına rağmen Irak'a gitmeme kararını aldığını bildiren Yaşar, şöyle konuştu 
     ''Sınır kapıları hantal bir yapıdadır. Öncelikli bu sorunun giderilmesini ve Habur Sınır Kapısı'nda Şoförler Federasyonu Temsilciliği açılmasını, Musul'da tampon bölge oluşturulması ve konvoy güvencesinin sağlanmasını istiyoruz. Şoförlerimiz yüklerini Musul'da boşaltsın. Musul'dan sonraki yükleri Iraklı şoförler taşısın. Şoförler savaşa gitmiyor. Herkes ekmeği, çoluk çocuğunun nafakası için çalışıyor. Irak'a giden Türk şoförleri adeta 4 tekerlekli tabutla hareket ediyor hale geldi.'' Şoförler de, Irak'ta güvenlik ortamı sağlanmadığı sürece Irak'a gitmeyeceklerini söyledi. 
     
     REHİN ALINAN TAHSİN TOP'UN ŞİRKETİ ATAHAN, IRAK'A AMERİKAN MALLARINI TAŞIMAMA KARARINI YİNELEDİ 

     Öte yandan Irak'ta rehin alınan Türk şoför Tahsin Top'un şirketi Atahan Lojistik Uluslararası Taşımacılık Sanayi ve Ticaret Limited Şirketi Şirketi, Amerikan menşeli yükleri Irak topraklarına taşımama kararını yineledi. 
     Atahan Şirketi'nden yapılan açıklamada, bugüne kadar Amerikan güçlerine yük taşıması yapmakta iken 7 Ağustos 2004 tarihinden itibaren bir daha Amerikan menşeli yükleri Irak topraklarına taşımama kararının tekrarlandığı belirtildi. 
     Şirketin yazılı açıklamasında, ''taahhütümüz karşılığı adı geçen şoförümüz Tahsin Top'un sağ salim Türkiye topraklarına dönmesi temennimizdir'' dedi. 
     
</TEXT>
</DOC>
