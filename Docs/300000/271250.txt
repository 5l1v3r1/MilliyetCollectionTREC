<DOC>
<DOCNO> 271250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/guncel/gun00.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergenlik döneminde okul başarısı düşebilir 
</HEADLINE>
<TEXT>


Kızlara oranla erkeklerde daha çok rastlanan okul başarısızlığına ergenlik döneminde sık rastlanıyor. Yaşamını yeniden düzenleyen genç, ilgi alanlarını değiştiriyor 

Eğitimde başarının sırları - Sibel Kahraman 2 

Eğitimcilerin ve psikolojik danışmanların özellikle dikkat çektikleri nokta ergenlik dönemi ve okul başarısı. Özellikle liseye başlayan gençler, ilk yıl başarı düşüşüyle karşı karşıya kalıyor. Psikolojik Danışman Kudret Eren Yavuz, ergenlik döneminde en çok gözlenen sorun olan okul başarısızlığının, kızlara oranla erkeklerde daha fazla olduğunu söyledi. Yavuz, bu konudaki sorularımızı cevapladı 

Okul başarısızlığı nedir 
Öğrencinin gerçek yeteneğiyle okuldaki başarısı arasında görülen farklılık olarak tanımlanabilir. Bu başarısızlığı gösteren çocukların okul başarıları, gerçek yeteneklerinin altında seyreder. Bu çocuklar genellikle yeteneklerini kapasitelerinin altında kullanmaya programlanmışlardır. 

Ergenlik döneminde başarı düşer mi 
İlköğretimin ilk yıllarından itibaren başarılı görülen pek çok gencin okul başarısında bu döneme gelindiğinde belli oranda düşme görülebilir. Çoğu zaman bu başarısızlık geçicidir. 

Neden bu dönemde başarısızlık yaşanıyor 
Ergenlik bir biçimde yaşamı yeniden düzenleme dönemidir ve bu yıllarda gençlerde temel yoğunluk ve ilgi alanlarının sosyal yaşama kayması, genci geçici bir süre derslerinden uzaklaştırabilir. Geçici okul başarısızlıkları yaşayan pek çok genç kısa sürede kendini toparlar ve başarısını yeniden yakalar. 

Okul başarısızlığı sorunu yaşayan gencin özellikleri nelerdir 
Genellikle sınıfta derslere katılmaz, başka şeylerle ilgilenir. Sıralara desenler çizer. Arkadaşlarını etkilemeye çalışır. Öğretmenleri otorite olarak görmez. Sırasında sallanır. Sınıf içi etkinliklere özellikle yazı çalışmalarına katılmaz. Genellikle öğretmenine muhalefet eder. 

Okul başarısızlığını etkileyen faktörler nelerdir 
Genellikle 3 önemli faktör etkiler. Ev ve aile ortamı, bireysel özellikler, okul ve öğretmen. 

Ergenlik döneminde dikkat sorunu yaşanır mı 
Bu dönemde bütün gençlerin dikkati belli oranda düşer. Gençler çoğu zaman kendilerini derse veremediklerinden şik yet eder. 

Bu geçici bir durum mu 
Dikkat eksikliği bazı gençlerde geçici bir durum olarak yaşanırken bazı gençlerde ise ilaç tedavisi gerektirecek kadar ciddi boyuta ulaşabilir. 

'Tek düşüncem arkadaşlarımdı' 

Beril Tülü ve Batuhan Üstün, Uğur Koleji'nin başarılı öğrencilerinden. Beril hayalindeki okul olan Robert Koleji'nde, Batuhan ise Atatürk Fen Lisesi'nde öğrenimlerine devam edecek. 
İkisi de ergenlik döneminin sıkıntısını yaşamışlar. "Hayatımdaki en önemli şey arkadaşlarımla gezmekti" diyen Beril, yaşadıklarını şöyle anlattı "Çok başarılı bir öğrenciydim. Son yıl arkadaşlarımla gezmek benim için her şeyin üstüne çıktı. Okul başarım da düşmeye başladı. Bir idealim vardı ve buna ulaşmak için başarılı olmalıydım. Annem destek oldu. Kendime program yapabildim. Derslerime ve arkadaşlarıma ayırdığım zamanı dengelediğimde sorun kalmadı." 
Batuhan Üstün, sorunlarını evdeki demokratik ortam sayesinde aştığını belirterek şunları söyledi "Aile içinde 'ergenlik döneminde' denildiği zaman bu bir mazeret şeklini alıyor. Ergen de bunu mazeret olarak kullanıyor. Ergenlik dönemi de olsa düzgün davranılabilir. 
Ailemin demokratik tutumu bazı şeylerin daha kolay üstesinden gelmeme neden oldu." 

Okul başarısızlığının belirtileri 
Arkadaş edinememeİçe kapanıklıkÖzgüven eksikliğiHedef belirleyememeOkula gitmek istememeDevamsızlık yapmaOkulla ilgili olumsuz ifadeler kullanma 

Davranış bozukluğu mu 
DİKKAT eksikliğini bir davranış bozukluğu boyutunda yaşayan gençlerde aşağıdaki işlevler sırasında sorunlar çıkabiliyor. 
Uyanık kalma, aktif olmaBelli bir işe başlayabilmeBelli bir işi sürdürebilmeKendini kontrol edebilmeÖncelikler belirleyebilmeÖnemli olanı seçebilmeSıraya koymaPlanlama, düzenleme yapabilmeZamanı ayarlayabilme 

Okul başarısızlığının nedenleri 
Aile kaynaklı sorunlarDikkat eksikliği sorunlarıÖğrenme güçlükleriMotivasyon eksikliğiHayallere dalmakPopüler olma merakıAykırı davranma isteğiYaşanan duygusal problemler 

Arkadaş aileden önce gelir 

6. sınıfın ergenliğin başlangıcı olduğunu belirten Özel Uğur Koleji Psikolojik Danışmanları Huriye Yurt ve Yeter Gümüş bu dönemde okulun aileden daha ön plana geçtiğini belirtti. Okulda popüler olmanın çok önem kazandığını belirten Huriye Yurt, şunları söyledi 
"Arkadaşlara çok değer veriliyor. Arkadaşlarla birlikte olmak aileyle birlikte olmaktan daha önemli hale geliyor. Doğal bir şekilde 6. sınıfta da başarı düşmeye başlıyor. Okuldaki ders durumu öğrenci için arka planda kalıyor. Sosyal ilişkiler daha ön plana geçiyor. Anne babanın düşünceleri çok önemsenmiyor. Arkadaş ve öğretmenin düşünceleri daha fazla önem kazanıyor. Baskıcı katı otoriter bir aile yapısında çatışmalar fazla oluyor. Ancak demokratik bir aile yapısında bu çatışmalar çok daha az oluyor." 
Aile tutumlarının önemine dikkat çeken Yeter Gümüş, çocuklarla konuşmaya başlarken, 'Ben böyle düşünüyorum' diyerek cümlelere başlamalarını önererek, yapılması gerekenleri şöyle sıraladı 
Aile çocuğuyla sohbet etmeli. Sürekli ders çalış baskısı yapmamalı, ancak zaman zaman ders çalışması gerektiğini hatırlatmalı. Anne baba kendi duygularından bahsetmeli. Kurallar mutlaka olmalı. Genç insan, sınırlar içinde özgür bırakılmalı. Aşırı hoşgörülü tutum çocuğu bunalıma itebilir. 

Ailelere 8 pratik öneri 
MEMORY Center Çocuk Ergen Birimi Psikoloğu Orhan Gümüşel, ergenlik dönemindeki çocuklarda sıklıkla rastlanan yalan ve okul başarısızlığına karşı, ailelere önerilerde bulundu 
Çocuğunuzu bekleyen sorunlar konusunda bilgi sahibi olun.Çocuğunuzun yargılayan yapısına karşı sabırlı ve itinalı davranın.Okuluyla ilişki kurun.Doğru iletişim kurma yöntemlerini uygulayın.Katı, sert bir tutum izlemeyin. Sabırlı, sevgi dolu ve hoşgörülü olun.Çocuğunuzun durumunda normalden sapan, süregelen ve yerleşen davranışları fark edin.Sen böylesin, şöylesin demeden, fikrini alın. Çocuğunuzu kesinlikle kimseyle kıyaslamayın. 

Yarın 
Hangi sınıflarda başarısızlık artar 
Üniversiteye giden yol ne zaman başlıyor Alan seçimi nedir Seçerken nelere dikkat edilmeli Başarıya aile modellerinin etkisiSiz hangi aile modelisiniz 


</TEXT>
</DOC>
