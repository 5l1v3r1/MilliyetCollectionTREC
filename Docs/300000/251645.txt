<DOC>
<DOCNO> 251645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko12.html </URL>
<DATE> 2004/06/29/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tarla gibi cezaevi... 
</HEADLINE>
<TEXT>

     Çanakkale Açık Cezaevi'ndeki 50 dönümlük ekili araziden günde yarım tona yakın ürün elde ediliyor. 
     Organik tarımın yapıldığı cezaevinde kalan hükümlüler, gerek arazide gerekse seralarda çeşitli ürün yetiştiriyorlar. 
     Cezaevi Müdürü Sedat Karaca, 50 dönümlük arazideki 4 serada günlük olarak toplanan ürünleri, cezaevi satış reyonunda piyasa fiyatından daha ucuza sattıklarını söyledi. Karaca, şunları kaydetti 
     ''Arazi ve seralarımızda 20 hükümlü arkadaşımız salatalık, domates, biber, kabak, patlıcan, taze fasulye, kavun ve karpuz gibi mevsimlik ürünler yetiştiriyor. Ürünlerimizde kesinlikle hormon bulunmuyor. Bu sezon arazimizde 50 ton arpa hasat ettik ve bundan 15 milyar lira gelir elde ettik. Ürünlerin yanı sıra bahçe ve çevre düzenlemesinden kullanılmak üzere fidan ve süs bitkileri de yetiştiriyoruz. Ürünlerin satışlarından elde edilen geliri cezaevi döner sermayesine aktararak, hükümlülerin sigortalarını yatırdığımız gibi belli miktarda maaş da veriyoruz.'' 
     
</TEXT>
</DOC>
