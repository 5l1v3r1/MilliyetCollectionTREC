<DOC>
<DOCNO> 264854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/agun.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonları imha ettirdi 10 gün arabada uyudu 
</HEADLINE>
<TEXT>


Yargıtay kararından 10 gün önce kaçmaya hazırlanan Çakıcı, Trabzon'da ailesiyle vedalaştı, Ankara'da durum değerlendirmesi yaptı, Antalya'dan Rodos'a firar etti 


Organize suç örgütü lideri Alaattin Çakıcı'nın Antalya'dan yurtdışına kaçışından önce Türkiye'de kayıp olduğu günlerin sırrı çözüldü. Largıdan hakkında olumsuz karar çıkacağı bilgisini alan Çakıcı, İstanbul - Trabzon -Ankara - Antalya hattında dolaşırken sık değiştirdiği arabalarda geceledi. 
Soruşturma dosyasındaki kaçışla ilgili ipuçlarının yanı sıra savcılık ve emniyetin yaptığı araştırmalarda, Çakıcı'nın, hakkındaki Yargıtay kararı çıkmadan en az 10 gün öncesinden "firar" için hazırlık yaptığı saptandı. 
Çakıcı, hazırlıklara başladığı dönemde, polis tarafından mahkeme kararıyla dinlenen ve başkalarının adına kayıtlı telefonlarıyla görüşme yapmayı bıraktı. Çakıcı, bu dönemde yakın adamlarına talimat vererek kullandıkları telefonları ve hat kartlarını kırıp imha etmelerini sağladı, 10'a yakın yeni hat ve telefon aldı, ancak zorunlu olmadıkça görüşme yapmadı. 
Yargıtay kararı çıkmadan kısa süre önce İstanbul'da kendisi ve yeğeni Barış Çakıcı için sahte pasaportları hazırlatan Çakıcı, yeğenini Erol Evcil'in finansmanını sağladığı Foça'daki eve gönderdi, kendisi de güvendiği 2 kişiyle İstanbul'dan ayrıldı. 

Ailesiyle vedalaştı 
Çakıcı, İstanbul'dan çıkışından Antalya'ya gidişine kadar 10 günlük süreçte önce Trabzon'a, oradan Ankara'ya, son olarak Antalya'ya geçti. Trabzon'da ailesiyle vedalaşan Çakıcı'nın, Ankara'da hakkındaki dosyayla ilgili müteahhit Hakkı Süha Şen ile buluşup durum değerlendirmesi yapmış olabileceği belirtildi. 
Yerini belli etmemek için arabalarda geceleyen, sık sık araç ve adam değiştiren Çakıcı, polis takibine karşı şaşırtma yapmak amacıyla kendisine ait zırhlı cipi Bodrum'a gönderdi, oğlu Ali Çakıcı'ya ait yatı İstanbul'dan demir aldırıp Foça'ya doğru yola çıkardı. 
Çakıcı'nın Foça ve Bodrum'da hazırlık yaptırmasına karşın kaçıştan bir gün önce Antalya'ya gelip Mehmet Salih Hantal'a ait yatta gecelediği saptandı. 

Rodos'a 'izinli' gitti 
Yat kaptanının günün ilk ışıklarıyla emniyete giderek bir yolcusu bulunduğunu ve tura çıkaracağını söylediği, aldığı onayın ardından "yolcusuyla" birlikte Rodos'a hareket ettiği belirlendi. 
Polis, Yargıtay kararının çıkışını takiben sabaha karşı Foça'daki Erol Evcil bağlantılı evi bastı, ancak Çakıcı'yı bulamadı. 
Polis, Yunanistan'a kaçacağı kesinleşen Çakıcı'yı yakalamak için Bodrum'da üs kurdu. Çakıcı'nın, Yunanistan'a kaçışın zor olduğu Antalya'yı tercih etmesi de dikkat çekti. 

Cezaevinde 16 kilo verdi 

İSTANBUL Milliyet 
Avusturya'da yakalanarak cezaevine konan Alaattin Çakıcı'nın avukatı Şeyda Yıldırım, müvekkilinin sağlık durumunun iyi olduğunu söyledi. Yıldırım, "Yaklaşık 16 kilo verdi. Çok kilo almıştı gitmeden önce. Düzenli yemek yiyor, yürüyüş yapıyor. Fransa'da cezaevinde yaşanan sorunları yaşamıyoruz. Şu anda 'Dünya Siyasi Tarihi' isimli iki ciltlik bir kitabı okuyor" dedi. İki Avusturyalı avukatları olduğunu belirten Yıldırım, Çakıcı ile her gün 3 saat görüştüklerini anlattı. Yıldırım, "Erkek kardeşi Gencay burada. İki kez oğlu geldi. Haftaya kızları gelecek. Ailesiyle pazartesi ve çarşamba olmak üzere haftada iki gün 15'er dakika görüşüyor" diye konuştu. Eyalet Mahkemesi'nin Türkiye'ye sorduğu 7 sorunun yanıtının beklendiğini bildiren Yıldırım, ardından yapılacak tek duruşmayla Çakıcı hakkında kararın verileceğini bildirdi. Çakıcı'nın müteahhit Hakkı Süha Şen dışında ne MİT Müsteşarı Şenkal Atasagun'u, ne Yargıtay Başkanı Eraslan Özkaya'yı, ne de MİT görevlisi Kaşif Kozinoğlu'nu tanıdığını söylediğini aktaran Yıldırım, "Çakıcı, 'Birisi çıksın bunu belgelesin, ne olur ben de öğreneyim' diyor" dedi. 

İade kararı eylülde 

Alaattin Çakıcı'nın Viyana'daki dosyasına bakan h kim Peter Seda, organize suç örgütü lideriyle ilgili kararını eylül ayı sonunda vereceğini söyledi. 
Seda, Vatan'da yayımlanan demecinde, Çakıcı'yla ilgili Fransa'dan gelecek dosyayı beklediğini, ondan sonra karar aşamasına geleceğini bildirdi. Çakıcı'nın Türkiye'nin iade koşullarına uymadığını öne sürerken doğru söylemediğini, kararın fazla gecikmeyeceğini belirten Seda, "Tek h kim benim. Rahatlıkla yetişir, yeterince tecrübem var. Eylül sonunda belli olur karar" dedi. 


</TEXT>
</DOC>
