<DOC>
<DOCNO> 274608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo11.html </URL>
<DATE> 2004/09/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Del Bosque Real Madrid ile hiçbir ilişkim ve alakam yok 
</HEADLINE>
<TEXT>

     Beşiktaş Teknik Direktörü Del Bosque, İspanya'daki eski kulübü Real Madrid'in, kendi tarzında bir teknik adam aradığı konusunun kendisini ilgilendirmediğini söyledi. 
     İspanyol çalıştırıcı, BJK Nevzat Demir Tesisleri'nde basına kapalı yapılan antrenman sonrası düzenlediği haftalık basın toplantısında bir soru üzerine, bu konuda Madrid'den veya başka bir yerden çıkan spekülasyonlara katılmak istemediğini vurgulayarak, şöyle konuştu 
     ''Real Madrid ile hiçbir ilişkim ve alakam yok. Şu an tek düşüncem burada olduğum sürede Beşiktaş ve Beşiktaş'ın geleceği. Madrid'den veya başka bir yerden çıkan bir spekülasyona katılmak istemiyorum. Benim tarzımda birisini arayıp aramadıkları beni kesinlikle ilgilendirmiyor. Ben sadece buradaki işimle ilgilenmek istiyorum.'' 
     
     ''KAZANARAK DEVAM ETMEK İSTİYORUZ'' 

     Birinci Süper Lig'de, Gaziantepspor ile yaptıkları maçtan sonra zorlu bir hafta geçirdiklerini hatırlatan Del Bosque, son 3 maçta kaybetmediklerini belirterek, ''Kaybetmeden kazanarak devam etmek istiyoruz'' dedi. 
     UEFA Kupası'nda iyi durumda olduklarını vurgulayan İspanyol çalıştırıcı, ''Önümüzde zor bir hafta var. Ligde kaybetmeden kazanarak devam etmek, UEFA Kupası'nda da bir üst tura geçerek devam etmek istiyoruz'' diye konuştu. 
     
     ''RAKİMİZ TEHLİKELİ'' 

     Yarın ligde karşılaşacakları Büyükşehir Belediyesi Ankaraspor'un ''oldukça karmaşık bir takım'' olduğunu ifade eden Del Bosque, rakipleriyle ilgili şu yorumu yaptı 
     ''Bizim için şu anda önemli olan yarınki maça konsantre olmamız. Ligde yeni bir takımla karşılaşacağız. Oldukça karmaşık bir takım ve yeni yaratılmış bir kadroya sahip. Birinci Süper Lig'de oldukça yeni. İyi bir takım oluşturdular. Gördüğümüz kadarıyla da tehlikeli bir takım.'' 
     
     MAÇ KADROSU 

     İspanyol çalıştırıcı yarınki maçta Mustafa, Kaan Dobra, Veysel, Berkant ve Emre'yi yine kadroya almayacağını açıkladı. 
     Bu oyuncuları kadronun dışında tutacağı için çok üzüntülü olduğunu kaydeden Del Bosque, ''26 oyuncudan oluşan geniş bir kadromuz var. Çok üzüntülüyüm. Bu saydığım oyuncuları kadro dışında bırakmak zorunda kalıyorum. Bu benim için büyük bir endişe. Geniş bir kadromuz var. Durum ortada bunu hiçbir tarafa çekemeyiz'' şeklinde konuştu. 
     Del Bosque, yarınki maçta sakat Cordoba ve topuğunda sorunu bulunan Serdar Özkan'ın da kadroda olmayacağını bildirdi. 
     Carew, Sergen ve İbrahim Akın'ın durumlarının düzeldiğini ifade eden Del Bosque, bu oyuncuların yarınki maçta forma giyebileceklerini kaydetti. 
     
     ''BAŞLANGICIMIZ PEK STANDART DEĞİLDİ'' 

     Siyah-beyazlı takımın çalıştırıcısı, lige dış sahada yaptıkları 5 maçla düzensiz bir başlangıç yaptıklarını yineleyerek, ''Futbol hayatım boyuncu hiçbir zaman 5 maçı arka arkaya kendi sahamızın dışında oynamadım'' dedi. 
     Del Bosque sözlerini şöyle tamamladı 
     ''Futbol hayatım boyunca hiçbir zaman 5 maçı arka arkaya kendi sahamız dışında oynamadım. Başlangıcımız pek standart değildi. Şu anda bir içeride bir dışarıda oynamaya başlıyoruz. İkinci yarıya başladığmızda da büyük bir avantaj sağlayabiliriz. Dışarıdaki maçları içeride oynayacağız.'' 

     
</TEXT>
</DOC>
