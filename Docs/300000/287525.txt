<DOC>
<DOCNO> 287525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur15.html </URL>
<DATE> 2004/11/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ege bayramda yağış altında... 
</HEADLINE>
<TEXT>

     
     İZMİR, DHA 
     

ADNAN Menderes Havalimanı Meteoroloji Müdürlüğü yetkilileri, Ege Bölgesi'nin Ramazan Bayramı'nı yağışlı geçireceğini bildirdi. İzmir'de öğleden sonra başlayan yağış zaman zaman sağnak şeklinde sürdü. 
     İzmir, yazdan kalma günlere veda ediyor. Kış mevsimine girmeye hazırlandığımız şu günlerde üzerimizden yazlık giysileri çıkarmamış, evlerde soba kurulmamışken birden bastıran yağmur kışı hissettirmeye başladı. Ege bölgesinin 13 Kasım Cumartesi gününe kadar yağışlı olacağı bildirildi. Cumartesi yağış beklenmezken, bayramın birinci günü gelecek yağış bölgeyi bayram süresince terketmeyecek. Yetkililer, İzmir ve Ege Bölgesi'nin gökgürültü ve sağnak yağışın etkisi altına girdiğini belirterek, Ramazan Bayramı öncesinde Arife Günü yağış beklenmediğini, 14 Kasım Pazar Ramazan Bayramı'nın birinci günü öğle saatlerinden itibaren beklenen gökgürültülü sağnak yağışın üç gün etkili olması beklendiğini açıkladı. 
     Bugün Güney Ege'de etkili olması beklenen yağışın, 10 Kasım Çarşamba günü tüm Ege Bölgesi'ni, Perşembe ve Cumartesi günleri kıyı Ege'yi etki altına alması bekleniyor. Yağışların özellikle Muğla çevresinde ve güney Ege'deki ilçelerde etkili olması beklendiği kaydedildi. Sıcaklıkların mevsim normallerinde seyredeceği, en yüksek 18, en düşük 10 derece beklendiği açıklandı. 
     
</TEXT>
</DOC>
