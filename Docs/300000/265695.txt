<DOC>
<DOCNO> 265695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko23.html </URL>
<DATE> 2004/08/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
ASO Başkanı Çağlayan Özelleştirme konusunda kızı evde bıraktık 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, özelleştirme kapsamında bulunan kuruluşların çok önceden satılması gerektiğini belirterek, ''Ama biz yok işte boyu kısa, fiyatı eksik, kilosu fazla derken maalesef kızı evde bıraktık'' dedi. 
     Özelleştirme İdaresi Başkanı Metin Kilci, ASO Yönetim Kurulu toplantısına katılarak, özelleştirme uygulamaları konusunda Oda yöneticilerine bilgi verdi. Kilci ile ASO Başkanı Çağlayan toplantıya ara vererek, gazetecilere açıklamalarda bulunup, soruları yanıtladı. 
     Çağlayan, özelleştirmenin sıkı takipçisi ve taleplisi olduklarını belirterek, mevcut özelleştirme kanununun yeterli olmadığını savundu. Çağlayan, gerekirse özelleştirme konusunda bir çerçeve kanunu çıkarılarak, özelleştirmenin çok daha rahat ve çabuklaştırılmasının sağlanması gerektiğini kaydetti. 
     Özelleştirme konusunda Türkiye'nin ''oynamaya niyeti olmayan gelin'' gibi davrandığını belirten Çağlayan, özellikle bu konuda yeterli tanıtımın ne Türkiye'de ne de dünya kamuoyuna karşı yapılmadığını, bunun için mali bir bütçe ve fon ayrılması gerektiğini söyledi. 
     
     ÖZELLEŞTİRMEDE ''İMAGE MAKER'' 
     Özelleştirmenin bir ''image maker''a ihtiyacı bulunduğunu belirten Çağlayan, bu konuda büyük zaman kaybedilmesini ise eleştirdi. 
     Çağlayan, şöyle dedi 
     ''Özelleştirme kapsamında bulunan kuruluşlarımızın çok daha önceden satılması gerekiyordu ama biz yok işte boyu kısa, fiyatı eksik, kilosu fazla derken maalesef kızı evde bıraktık. Bunu üzülerek söylemek istiyorum kız evde kaldı. Bir sürü görücü vardı ama geçmişte zamanında bunu yapamadığımız için maalesef bu konuda Türkiye çok zaman kaybetti.'' THY ve Petkim gibi bir çok özelleştirme kapsamında bulunan kuruluşlarda özelleştirmede halka arz yönteminin denenip-denenemeyeceğini de soran Çağlayan, bu kuruluşlarda halka arz şeklinde bir düşünce bulunduğuna dikkat çekti. 
     Bu işin artık yapılması gerektiğini belirten Çağlayan, özelleştirmede ''enine, boyuna, kilosuna artık bakılmaması'' gerektiğini vurguladı. 
     Türkiye'nin özelleştirme konusunda türünün tek örneği olmasından kurtulması gerektiğini belirten Çağlayan, Türkiye'nin bu konuda ''kelaynak'' gibi kaldığını söyledi. 
     Özelleştirmede yasal düzenlemelere ihtiyaç bulunduğunu konuşmasında sık sık vurgulayan Çağlayan, ''Kötü beste iyi icra edilemiyor'' dedi. 
     
</TEXT>
</DOC>
