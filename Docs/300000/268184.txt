<DOC>
<DOCNO> 268184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy13.html </URL>
<DATE> 2004/09/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Aksu "Terör olayları AB'ye girmemize engel değil" 
</HEADLINE>
<TEXT>

     İçişleri Bakanı Abdulkadir Aksu, ''Terör olayları AB'ye girmemize engel değil. Türkiye dünyanın en güvenli ülkelerinden biridir'' dedi. 
     Muş Valisi Yıldırım Kartal'ı makamında ziyaret eden Aksu, burada gazetecilerin sorularını yanıtladı. 
     Türkiye'nin dünyanın en güvenli ülkelerinden birisi olduğuna dikkati çeken Aksu, terör olayları ile bir yere varmanın mümkün olmadığını belirterek, şunları söyledi 
     ''Terör olayları Avrupa Birliği'ne girmemize engel değil. Her yerde her zaman söylüyorum Türkiye dünyanın en güvenli ülkelerinden biridir. Biz en doğrusunu yapmak zorundayız. Doğrusu da şudur Enerji ülke kalkınmasına kullanılmalı. Ülkenin kalkınmaya ihtiyacı var. Enerji yanlış yerlere yönlendirilmemeli.'' Teröristlere ''teslim olmaları'' yönünde çağrı yapan Aksu, ''Son aylarda eylem yapma gereği içinde olanlar, güvenlik güçlerine teslim olsunlar. Evlerine yuvalarına geri dönsünler. Onlar da enerjilerini, imkanlarını ülke kalkınmasına kullanmalıdırlar'' diye konuştu. 
     Valiler Kararnamesi ile ilgili bir soruya da Aksu, ''Valiler Kararnamesi burada konuşulmaz. Çıkınca görürsünüz'' diye yanıtlandı. 
     İki önemli yasa konusunda hazırlıklarının sürdüğünü anlatan Aksu, bunlardan birisinin Cumhuriyet tarihi ile yaşıt olan Köy Kanunu, diğerinin ise yerel yönetimlere gelir sağlayacak yasa çalışması olduğunu belirtti. 
     
     HAKKARİ'DEKİ OPERASYON 
     Hakkari'de terör örgütüne yönelik operasyonun sürdürüldüğünü anlatan Aksu, ''Operasyonda ölü ele geçen terörist var, aynı zamanda şehit olan erlerimiz de var'' dedi. 
     Aksu, ''Operasyonda ölü ele geçen terörist sayısı belli. Ölü ele geçen teröristle ilgili verilen rakam doğru değil'' diye konuştu. 
     Belediye Başkanı Necmettin Dede'yi de makamında ziyaret eden Aksu, ''Yeni çıkan yasalar ile sorunlar yerinde çözülecek. Ankara'ya taşınmayacak'' dedi. 
     Belediye binasının altında bulunan çay ocağında vatandaşlarla bir süre sohbet eden Aksu, helikopter ile Diyarbakır'a geçecek. 
     
</TEXT>
</DOC>
