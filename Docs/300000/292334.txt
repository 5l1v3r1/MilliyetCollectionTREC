<DOC>
<DOCNO> 292334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko06.html </URL>
<DATE> 2004/11/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Motorlu taşıtlar vergisi yeni yılda yüzde 11.2 zamlanacak... 
</HEADLINE>
<TEXT>

     Motorlu taşıtlar vergisi tutarları, yeni yılda yüzde 11.2 oranında artacak. 
     2005 yılında uygulanacak vergilere ilişkin Tebliğler, Resmi Gazete'nin bugünkü sayısında yayımlanmaya başlandı. 
     Maliye Bakanlığı'nın Motorlu Taşıtlar Vergisi Genel Tebliği ile 1 Ocak 2005'den itibaren motorlu taşıtlar vergisi tutarları, yeniden değerleme oranı çerçevesinde, yüzde 11.2 oranında zamlanacak. 
     Yeni Türk Lirası cinsinden düzenlenen yeni tarifede kamyonet, kamyon, çekici ve benzeri taşıtların vergi tutarları, 1 Ocak 2005 tarihinden geçerli olmak üzere ''Azami Toplam Ağırlık'' esasına göre belirlendiğinden, bunların vergilerine yeniden değerleme oranı uygulanmayacak. 
     Bu nedenle, II sayılı tarifenin 4 numaralı bendinde yer alan kamyonet, kamyon, çekici ve benzeri taşıtların vergilendirilmesi, yılbaşından itibaren ''Azami Toplam Ağırlık'' esasına göre ve 5035 sayılı Kanunun 24 üncü maddesi ile değiştirilen vergi tutarlarına göre yapılacak. 

     
</TEXT>
</DOC>
