<DOC>
<DOCNO> 299641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur53.html </URL>
<DATE> 2004/12/21/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bodrum'u da su bastı 
</HEADLINE>
<TEXT>

     Bodrum'da etkili olan sağanak yağış yüzünden bazı beldelerdeki ev ve işyerlerinin zemin katlarını su bastı, 7 balıkçı teknesi karaya oturdu. 
     Bodrum'un Ortakent Yahşi Beldesi Belediye Başkanlığı Sekreteri Yıldıray Akyurt, AA muhabirine yaptığı açıklamada, sağanak yağış nedeniyle 15 ev ile 6 işyerinin zemin katlarını su bastığını belirterek, 7 otelin de giriş katına su girdiğini ifade etti. 
     Sağanak yağışla birlikte fırtınanın da beldede etkili olduğunu dile getiren Akyurt, 7 balıkçı teknesinin karaya oturduğunu ifade etti. Akyurt, beldede elektrik ve telefon arızalarının ortaya çıktığını ve trafikte aksamalar olduğunu belirterek, sahil bandındaki narenciye bahçelerinin de su altında kaldığını anlattı. Fırtınanın etkisiyle bazı ağaçların devrildiğini kaydeden Akyurt, şu anda durumun kontrol altında olduğunu ifade etti. 
     Bodrum'un Bitez Beldesi Belediye Başkanı Remzi Güngör, sağanak yağışın etkisiyle beldedeki üç derenin taştığını bildirerek, sahil kesimindeki otellerin zemin katlarını, ev ve işyerlerini su bastığını kaydetti. İlçenin Konacık Beldesi'nde de bazı işyerlerini su bastı. Yalıçiftliği Beldesi'nde sokaklarda oluşan su birikintileri, ekipler tarafından boşaltıldı. 
     
</TEXT>
</DOC>
