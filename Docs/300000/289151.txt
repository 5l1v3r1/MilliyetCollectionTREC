<DOC>
<DOCNO> 289151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/spor/ydemirkol.html </URL>
<DATE> 2004/11/16/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Shevchenko'lu olmak 
</HEADLINE>
<TEXT>


O Lobanovski'nin son mirası. Onun için, "Bir çok yıldız sadece oyununu oynar. Andriy ise futbol hakkında kafa patlatan bir beyin. Futbolu bıraktıktan sonra iyi bir teknik direktör olabilir" demişti. Yıllardır Milano'nun en büyük yıldızı olan Doğu'nun Kralı aslında yanlış zamanda doğmuş. 15 sene evvel dünyaya gelmiş olsa, SSCB'yle kariyerinde bir Dünya Kupası olabilirdi. O bir takımın kalitesini ikiye katlayacak bir cevher. Ancak konu Ukrayna olunca bence durum değişiyor. O sanki Ukrayna'yı eziyor. İyi bir orta sınıf takımın psikolojisini, kimyasını etkiliyor. Herkesin gözü, herkesin pası onda. Sanki "Biz hep birlikte savunmayı yaparız, sen gerisini hallet, zaten bizim seninle aynı takımda oluşumuz şu yüce Tanrı'nın bir mucizesinden başka bir şey değil"in futbolcasını haykırıyorlar. Bilmiyorum, ya da bana öyle geliyor. Şeva büyük bir oyuncu. - Ama sanki bana öyle geliyor ki - o olmasa bu ekip daha güvenli, korkutan ve daha oturmuş bir takım olur. 

Kütle savunmayla yüzleşme 

Aslında futbol da silah sektörü gibi. Önce silahlar geliştiriliyor, sonra karşı silahlar. Sonsuz bir döngü. Hatta bazen öyle durumlar oluyor ki, aynı teknik direktör, gelişmesine katkıda bulunduğu bir oyunun, ileriki dönemde durdurulmasına uğraşıyor. Misal, Otto Rehhagel. O aslında alan oyunun Almanya'daki uzmanlarından biriydi. İyi alan savunmalarını yüksek tempoyla bozmayı başaran ve Bayern hocalığı ile ödüllendirilen bir beyindi. Yıllar sonra gelişmesine katkıda bulunduğu o oyunun en üst seviyesini yenen karşı silahı mükemmelleştirenlerden biri de o oldu. Parreira'nın "Artık alan ya da adam savunmasından bahsetmek mümkün değil, ikisinden de beslenen başka bir savunma türü" dediği silahı. Bu compact defanstı. Ben buna kütle savunma demeyi tercih ediyorum. Özellikle ceza sahası önünde neredeyse - hareketli ve sonsuz kademeli - bir baraj oluşturarak yapılan bir savunma türü. 

Önemli sınav 
Yunanistan bu işi salt kontratak stratejisiyle uygulayarak Avrupa Şampiyonu oldu. Şimdi hep birlikte göreceğiz normal, hatta hücum stratejili oyunlarda da bu savunma stili ilerleyecek. Bugün hücumcu takımların yaşadığı skor sıkıntısı da bu oyunun piyasaya sürülmüş olmasından. Hatta geçen yıl final oynayanların, Porto, Monaco, Marsilya ve Valencia olması da. Biraz daha ileri gidelim. Fenerbahçe'nin, Şampiyonlar Ligi hüsranı da bir ölçüde Daum'un bu yeni düzene uyumsuzluğundan kaynaklanıyor olabilir. 
Lafı uzatmayalım. Yarın, Türk milli takımı bu işi iyi yapan bir takımla karşılaşacak. Kupa öncesi Fransa'ya 90'da yedikleri golle 1 - 0 yenildikleri maçta, mavilere "Siz bu kupayı alamazsınız" mesajını erkenden vermişlerdi. Ve Ersun Yanal - ki, kütle savunmanın izlerini Türkiye'ye getiren adam sayılabilir - Ay Yıldızlıların başında bu kütleyi delmeye çalışacak. İşte bu maç, bizim bu işi ne kadar yapabildiğimizin sınavıdır. Grup şimdi yeniden başlıyor. 

Aurelio'nun transferi 

Fenerbahçe Aurelio paniğine düştü. Sonra da dendi ki, "Aurelio buradan ayrılmaz delikanlı çocuktur". Hatırlatırım. Trabzon'da oynarken, orada kalacağını söyledi, sonra gidip Gençler'e sözleşme imzaladı ve nihayetinde Fenerbahçe'ye imza attı. Şimdi bir büyük Avrupalı'nın ona talip olduğunu varsayın ve neler olabileceğini yeniden düşünün. 

Son kez 

Cumartesi Radikal'de bir Zeki Çol Bağış Erten röportajı yayınlandı. Yeni Federasyon dergisi Tam Saha hakkında. Önce kutlamalı, ülke standardının üstünde bir yayın olmuş. 
Röportajda federasyon basın danışmanı olan Zeki Abi'nin gazetecilik görevini sürdürmesiyle ilgili yazdığım yazılara cevap da vardı. Bu konuyu kapatmak istiyorum, ama iki küçük cevap da vermem lazım. Zeki Abi "Zeki Çol bugüne kadar medyadaki duruşuyla herhalde kamuoyu karşısında belli bir noktaya gelmiştir" diyor. Zaten mesele de bu. Değil bu camia, bu ülkede tam dürüstlüğüne inandığım, hatta kendime örnek aldığım az sayıda insandan biri konu olan. Zaten şaşırmam ve sürekli yazmam da bundan. Zeki Çol gibi bir meslek erbabının mesleğini sürdürürken, bu camiayı yöneten kurumun başkanının basın danışmanı olarak görev yapması. Bir kriz çıktığı zaman ne olacak Zeki Abi bunu gazetesinde yazacak, ya da yazdıracak. Sonra da yeni görevi gereği eleştirilere federasyon başkanının nasıl cevap vermesi gerektiğinin stratejisini çizecek. İnsan aynı davada hem savcı, hem avukat olabilir mi Kusura bakma Zeki Abi, bin yıl konuşsak da bunu bana kimse anlatamaz. 

Ahlaki paradoks 
İkinci konu ise Bağış Erten'in tespiti "Biz ne zaman federasyon kimliğinin arkasına sığınarak birtakım işler yaparız o zaman denebilir ki, işte olacak buydu". Yapma Bağış. Bunu yapmayacağınızı çok iyi biliyorum. Kendimden emin olduğumdan daha eminim sizden. Ama ortada ahlaki bir paradoks var. Çalıştığın kurumun sırlarını açıklamak gayriahlakidir ama bir gazetecinin şahit olduğu ya da istihbarat aldığı bir konuda halkı bilgilendirmemesi de. 
Bu "Bir gün olursa o gün konuşuruz"la geçiştirilebilecek bir durum değil. 



</TEXT>
</DOC>
