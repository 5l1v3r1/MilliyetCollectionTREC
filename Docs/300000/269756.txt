<DOC>
<DOCNO> 269756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko38.html </URL>
<DATE> 2004/09/07/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AB bütçesi İspanya'ya çalıştı... 
</HEADLINE>
<TEXT>

     Geçen yıl 90.3 milyar euro büyüklüğe ulaşan AB bütçesinden en büyük payın İspanya'ya gittiği bildirildi. 
     Görev süresi sona eren Avrupa Komisyonu'nun bütçeden sorumlu üyesi Michaele Schreyer, düzenlediği basın toplantısıyla 2003 AB bütçesini değerlendirdi. 
     10 yeni üyeyle büyüyen AB'nin bütçesinin de artırılmasına çalıştıklarını anlatan Schreyer, bir çok birlik hükümetinin buna karşı olduğunu kaydetti. 
     ''Birisi çıkıp aynı bütçeyle 25 üyeli birlikte daha büyük hedefler kovalanabilir diyemez'' diyen Schreyer, iddialı hedefleri bütçe disipliniyle birleştiren dengeli bir öneri sunduklarını söyledi. 
     2003 bütçesinden en çok pay alan ülkelerin 16 milyar euroyla İspanya, 13 milyar euroyla Fransa ve 10.5'er milyar euroyla İtalya ve Almanya olduğunu belirten Schreyer, geçen yılki AB bütçesine en çok net katkı sağlayan ülkeleri ise gayri safi milli hasılasının GSMH yüzde 0.43'ü ile Hollanda, yüzde 0.36'şarı ile İsveç ve Almanya olarak sıraladı. 
     AB bütçesinin harcama alanları ise tarımsal destekler yanında kırsal ve kentsel gelişme projeleri oldu. 
     Birlik içinde tartışılmaya devam eden Avrupa Komisyonu'nun yeni bütçe önerisi, 2006'da 120.7 milyar euro olarak kararlaştırılan AB bütçesinin 2013 yılında 158.5 milyar euroya ulaşmasını öngörüyor. 
     Önemli kısmı yeni üyelere harcanacak bütçe artışına, Almanya ve Hollanda gibi AB bütçesine önemli miktarda net katkı sağlayan ülkelerce sıcak bakılmıyor. 
     
</TEXT>
</DOC>
