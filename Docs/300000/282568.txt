<DOC>
<DOCNO> 282568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonyas06.html </URL>
<DATE> 2004/10/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Akıl hastalarından fıkra gibi diyaloglar 
</HEADLINE>
<TEXT>

     Mehmed Hakkı ÖZBAYIR DHA 

MANİSA Ruh Sağlığı ve Hastalıkları Hastanesi'nde yatan hastalar, gazetecileri görünce fırsattan yararlanıp şov yaptı. 
     Vali Orhan Işın'ın, devam eden onarım çalışmalarını yerinde görmek için hastaneye gideceğini öğrenen gazeteciler erkenden hastaneye gitti. Gazetecileri gören hastalar fıkra gibi diyaloglar sergileyerek tanık olanları güldürdü. 
     Bir hasta 1994 seçimlerinde Balıkesir Bağımsız Milletvekili Adayı olduğunu belirtip nutuk atmaya başladı. Türkiye'nin içinde bulunduğu sorunlardan kurtulabilmesi için ikinci bir Atatürk'e ihtiyaç duyulduğunu söyleyen ve adının Gönül Zengin olduğunu söyleyen hasta, Atatürk'ün de aslında Türkmen olduğunu savundu. Zengin, Irak'ta Türkmenler'e yönelik saldırılarla ilgili "Ben Başbakan olsaydım, Irak'ı iki saatte almazsam namerdim. Amerika'ya derdim ki, ayağını denk tut. Türkiye Cumhuriyeti var'' diye konuştu. 
     İki hasta da hastanede bazı arkadaşlarının dövüldüğünü belirtti. Hastalar "Niçin dövülüyorsunuz'' sorusuna "Bazı arkadaşlarımız akıl hastası. Kaçmak istiyorlar, kovalanıyorlar. Temizlik yapmayınca temizlik firması işçileri tarafından da dövülüyorlar. Biz dövülmedik'' dedi. 
     Daha sonra Vali Orhan Işın'ı gören bir hasta, "Burası akıl hastanesi. Ben kalmak istemiyorum'' dedi. Vali Işın, "Burası ruh sağlığı hastanesi. Herkesin bu tedaviye ihtiyacı olabilir. Ben bile buraya gelip kalabilirim'' diyerek hastayı yatıştırmaya çalıştı. Bunun üzerine hasta, "Aman sayın valim. Ruh diye birşey yok. Ölünce birşey kalmıyor. Ölünce beden de gidiyor'' diye konuştu. Vali Işın bunun üzerine güldü. 
     25 yıldır hastanede kalan Korkut Nutku da Vali Işın'ın 21 Ocak 1949'da doğduğunu öğrenince doğum gününün Cuma olduğunu söyledi. Takvime bakıldı ve Nutku'nun dediği doğru çıkınca şaşıran Vali Işın, "Ben de bilmiyordum'' diye konuştu. 
     Başhekim Dr. Ahmet Ayer hastanede modernizasyon çalışmalarının sürdüğünü, 2005 yılında inşaatların bitmesiyle tüm hastaların rehabilitasyon çalışmalarının da başlayacağını belirtti, "O zaman bahçede gezip sigara parası isteyen hasta olmayacak. Hobi alanları yaratacağız, atölyeler kuracağız. Herkes kendi parasını kazanacak'' dedi. 
     
</TEXT>
</DOC>
