<DOC>
<DOCNO> 279812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur20.html </URL>
<DATE> 2004/10/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Baltalimanı'nda yıkım başladı... 
</HEADLINE>
<TEXT>

     Baltalimanı sahil yolunun TEM Otoyolu ve Şişli Çağlayan Kavşağı ile doğrudan bağlantısını sağlamak amacıyla, güzergah üzerinde bulunan 62 binanın yıkımına başlandı. 
     İstanbul Emniyet Müdürlüğü Çevik Kuvvet Şube Müdürlüğü ekipleri desteğindeki Büyükşehir Belediyesi'ne bağlı zabıta ekipleri, yıkım kararını uygulamak için saat 07.00'den itibaren bölgeye gelerek, gerekli önlemleri almaya başladı. 
     Panzerlerle bölgeye gelen Çevik Kuvvet ekipleri yıkım yapılan mahallenin giriş ve çıkışını araç trafiğine kapatırken, belediye görevlileri de binalara elektrik ve su girişini kesti. 
     Ailelerin büyük bölümü evlerini daha önceden boşaltıp yıkıma hazır hale getirirken, bazı kişilerin ise evlerini boşaltmadıkları ve yıkıma tepki gösterdikleri görüldü. 
     Belediye görevlileri ve polislerle tartışan bu kişiler, ''Ramazan'ı geçirmek için belediyeden bir ay süre istediklerini, ancak bunun uygun görülmediğini'' belirterek, ''Okullar yeni başladı, çocuklar okula gidiyor. Önümüz kış. Yıkımı neden yazın yapmadılar da şimdi yapıyorlar '' diye tepki gösterdiler. 
     Bazı kişiler ise ''yıkımın yasal olmadığını'' öne sürerek, ''Yıkımı durdurmak için dava açtık, ancak bu süreç devam ederken yıkımı gerçekleştirdiler'' dediler. 
     Tepkilere rağmen eşyasını belediye ekiplerinin yardımıyla tahsis edilen kamyonlara yükleyerek tahliye edenlerden bazıları, gözyaşı dökerek eşyasının boşaltılmasını izledi. 
     Hazırlıkların tamamlanmasının ardından belediye görevlileri, iş makineleriyle yıkıma başladılar. 
     
     BALTALİMANI-TEM BAĞLANTI YOLU PROJESİ 
     Öte yandan Büyükşehir Belediyesi'nden yapılan yazılı açıklamaya göre, projenin 1. etabında Baltalimanı sahil yolunun Etiler istikametine ve TEM Otoyolu'na, 2. etabında da Büyükdere Caddesi ile bağlantısının sağlanması amaçlanıyor. 
     Çalışmalar tamamlandığında Baltalimanı-TEM Bağlantı Yolu, Büyükşehir Belediyesi'nce yapımı planlanan ve büyük ulaşım projelerinden biri olduğu belirtilen Çağlayan Büyükdere Caddesi güzergahıyla entegre olacak. 
     Proje tamamlandığında, Baltalimanı sahil yolunun Şişli-Çağlayan Kavşağı ile doğrudan ve kesintisiz bağlantısı sağlanacak. 
     Bu çalışma kapsamında, bölgede bulunan ve yıkımına karar verilen 62 yapının enkaz bedeli olarak bankaya 3.5 trilyon lira yatırıldı. 
     Büyükşehir Belediyesi, yıkılacak 62 binanın sahiplerinden isteyene Kağıthane Güzeltepe'deki Sosyal Konutlar'dan 4'te 1'i peşin, geriye kalanı 60 ay vadeli olarak daire tahsis etti. Bina sahiplerinden 49'una anahtar teslimi yapılırken, 7'si ise ''daire istemediğini'' bildirdi, 6 bina sahibi de başvuruda bulunmadı. 
     
</TEXT>
</DOC>
