<DOC>
<DOCNO> 272123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur43.html </URL>
<DATE> 2004/09/15/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Dikkat, tehlike kapıda 
</HEADLINE>
<TEXT>

     Ufuk AKTUĞ İSKENDERUN Hatay , DHA 

HATAY'ın İskenderun Körfezi'nde 2 bin 200 ton zehirli atıkla batan MV Ulla adlı geminin bugüne kadar kapalı olduğu söylenen ambar kapaklarının kırık olduğunu ve zehirli atığın suyla temas halinde olduğunu anlaşıldı. 
     Bölgede avlanma sezonunu ise yarın başlıyor. Yarın sabahın ilk saatlerinde, yaklaşık 40 balıkçı teknesinin denize açılacak ve barbun, gümüş balığı, çupra, lagos, karides avlamaya başlayacak. 
     
     KAYGILAR YÜKSEK 

     Mahkemenin oluşturduğu bilirkişi heyetinde yer alan Greenpeace üyesi 3 dalgıç, batık geminin bulunduğu yerdeki derinliğin de daha önce açıklandığı gibi 25 metre değil 41 metre olduğunu belirtti. Gemideki zehirli atıkların suyla temasta olması Körfez'le ilgili kaygıları artırdı. 
     
     BU BİLGİ FARKLI 

     Geminin batmasınan 4 gün sonra Deniz Kuvvetleri Komutanlığı'ndan uzmanlar, sahile 3 mil uzaklıkta deniz dibindeki gemi ile ilgili incelemeler yapmış, ancak sonuçları açıklanmamıştı. 
     Daha önce yapılan açıklamalarda batan geminin zehirli atık dolu depo kapaklarının kapalı olduğu açıklanmıştı. Çevre ve Orman Bakanlığı da ilk incelemelerle ilgili bir açıklama yapmamıştı. 
     İskenderun Çevre Koruma Derneği, batan geminin denize ve çevreye verdiği zararın saptanması için İskenderun Asliye Hukuk Mahkemesi'ne yaptığı başvurunun ardından oluşturulan bilirkişi heyetindeki dalgıçların önceki gün yaptığı dalışla olası tehditler gün ışığına çıkmaya başladı. 
     Mahkeme Hakimi Mehmet Karagöz ve oluşturulan heyette yer alan Greenpeace üyesi dalgıçlar Lübnanlı Mohommad Elsarj, Alman Wolf Dicter ve Fuat Kent, önceki gün batık geminin bulunduğu yerde yaklaşık 2 saat inceleme yaptı. Görüntü ve fotoğraf çekip gözlem yapan dalgıçlar, akşam saatlerinde zehirli atığın suyla temas ettiğini açıkladı. 
     
     BİLİNEN 2 NOKTA FARKLI ÇIKTI 

     Dalgıçların incelemesi sonucunda ambarların kapaklarının daha önce yapılan açıklamaların aksine kapalı olmadığı, 25 metrede olduğu söylenen geminin de 41 metre derinlikte olduğu anlaşıldı. Zehirli atığın suya karışmadığı söylemlerinin aksine gemi batarken ambar kapaklarının kırılması sonucunda suyla temas etmesi kaygı yarattı. Ancak, zehirli atığın yüzeyinin suyla temas etmesi sonucunda sert bir tabakaya dönüşmesi ve içerdeki atağın sızmasını engellemesi bu kaygıları kısmen azalttı. 
     
     UZMANLAR UYARMIŞTI 

     MV Ulla'nın batmasından sonra konuyla ilgili görüşünü bildiren Çukurova Üniversitesi Su Ürünleri Fakültesi Dekanı Prof. Dr. Ercan Sarıhan, toksik atığın fabrika külü olması durumunda, bunun içinde radyoaktif madde bulunabileceğini belirtip, zaman içinde suyla karışan bu maddenin balık tüketen insanlarda çeşitli hastalıklara neden olabileceğini ifade etmişti. Sarıhan şunları söylemişti 
     "Baca küllerinin, girdiği ortamda miktar ve zamana bağlı olarak çözülmeleriyle ortaya çıkan risk söz konusudur. Bu küllerde bulunabilecek radyoaktif maddeler, Körfez'deki küçük mikroorganizmaların vücutlarına depolanır. Bu mikroorganizmaları yiyen balıklar ve diğer deniz canlılarını tüketen insanlar da zarar görebilir. Bu küller varil içinde değil de, depoda açık ortamda bulunuyorsa daha kolay denize yayılabilir. Çünkü İskenderun Körfezi'nde zaman zaman önemli akıntılar meydana gelmekte ve körfez suyu açık denizle karışmaktadır. Bu nedenle sudaki değişim ve canlılar üzerindeki etkileri en az bir yıl gözlenmeli.'' 
     
     GEMİ ÇIKARILIP, UZAKLAŞTIRILMALI 

     Geminin ambarında bulunan toksik maddenin suya karışmaması için acil eylem planı uygulanması gerektiğini belirten Çukurova Üniversitesi Mimarlık Mühendislik Fakültesi Çevre Mühendisliği Bölüm Başkanı Prof. Dr. Ahmet Yüceer de konuşya ilgili uyarılarını şöyle ifade etmişti 
     "Zehirli atık konteynerde ise çıkarılıp, başka bir gemiyle götürülmeli, varillerdeyse toplanmalı, eğer ambarda açık olarak depolanmış ise bu daha kısa sürede suya karışabileceği için devlet tarafından acil eylem planı uygulanmalıdır. Bunun için de sivil toplum örgütleri ile Çevre ve Orman Bakanlığı'nın hemen devreye girmese lazım. Ayrıca gemi çevresinde 65 metre yarı çaplı bir güvenlik alanı oluşturulmuş. Bu saçma bir olay. Burada akıntı var. Karışıyorsa zaten bir kaç saatte kilometreleri bulur. Bu geminin buradan çıkarılması gerekir. Çıkarılmazsa bölge halkının, Çevre ve Orman Bakanlığı'nı Cumhuriyet Savcılığı'na şikayet etmesi lazım. Çünkü bu nedenle vatandaş balık yemek istemiyor, denize girmek istemiyor. Tedirginlik var." 
     
</TEXT>
</DOC>
