<DOC>
<DOCNO> 269089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/dunya/dun01.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te intihar saldırısı 
</HEADLINE>
<TEXT>


Polis akademisi önünde bombalı araçla düzenlenen saldırıda 20 ölü, 36 yaralı var 

DIŞ HABERLER SERVİSİ 


Irak'ın kuzeyindeki Kerkük kentinde, polis akademisi önünde bomba yüklü bir araçla düzenlenen intihar saldırısında 20 kişi öldü. Ölenlerin 14'ünün polis olduğu, saldırıda 36 kişinin de yaralandığı açıklandı. Kentin güneybatısındaki El İhtifalat Meydanı'nda polis akademisinin önünde meydana gelen patlama sonucu, 7 araç alevler içinde kaldı. Patlamanın ardından, yıkıntılar arasında bomba yüklü aracı infilak ettiren kişiye ait olduğu sanılan uzun sakallı kopuk bir baş bulundu. Irak polisi patlamanın ardından bölgeyi kordon altına aldı. Güvenlik yetkilileri, patlamanın polis akademisinde bulunan yüzlerce akademi öğrencisi ile işlerinden çıkan sivillerin evlerine gitmek üzere yola çıktığı sırada meydana geldiğini belirtti. 

Telafer'de çatışma 
Başkent Bağdat'ın 30 km güneyindeki Latifiye kentinde de, direnişçilere karşı başlatılan geniş çaplı operasyonda 12 polis öldü. Musul yakınlarındaki Türkmen kenti Telafer'de, Amerikan askerleriyle direnişçiler arasında çıkan şiddetli çatışmalarda 9'u sivil 13 kişi öldü, 53 kişi de yaralandı. Amerikan tank, savaş uçağı ve helikopterlerinin direnişçileri bombalaması sırasında 20 ev ve 50 aracın isabet alması sonucu tahrip oldu. 6 saat süren çatışmada 18 direnişçi yakalandı. Bu sırada isabet alan bir ABD helikopterinin zorunlu iniş yapması üzerine 2 pilotu yaralandı. Helikoptere ateş açan 2 direnişçi daha sonra öldürüldü. 


</TEXT>
</DOC>
