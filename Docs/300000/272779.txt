<DOC>
<DOCNO> 272779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/ekonomi/aeko.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aman zina demeyin. Bizi İran zannederler' 
</HEADLINE>
<TEXT>


TÜSİAD'ın Antalya'daki YİK toplantısında işadamlarının telefonları susmadı. AB ile yaşanan polemiği anı anına takip eden işadamları hükümete 'zina' uyarısında bulundu 

Ahmet Erhan Çelik 

Türk Sanayicileri ve İşadamları Derneği'nin TÜSİAD Antalya'da toplanan Yüksek İstişare Konseyi YİK toplantısına 'zina' tartışması damgasını vurdu. 
Toplantıya katılan Merkez Bankası Başkanı Süreyya Serdengeçti'nin sunumu sırasında bile işadamlarının telefonları susmadı. İşadamlarına, Avrupa Birliği AB ile hükümet arasındaki 'zina polemiği'ne ilişkin peş peşe telefonlar, mesajlar geldi. Toplantının basına açık bölümünde zinayla ilgili tek açıklama YİK Başkanı Muharrem Kayhan'dan gelirken, işadamları her fırsat bulduklarında AKP ile AB arasındaki polemikleri öğrenmek için telefonlarına sarıldı. YİK'e konuşmacı olarak davet edilen Avrupa Sanayi ve İşverenler Konfederasyonları Birliği UNICE Genel Sekreteri Philippe de Buck'a zinayla ilgili soru sormak istediğimizde, bir TÜSİAD yetkilisi bize, "Aman sormayın. Zinanın İngilizce'de karşılığı bile yok. Adam bizi İran zanneder" uyarısında bulundu. 
YİK Başkanı Kayhan ise toplantıda yaptığı konuşmada AB'nin Türkiye'yle tam üyelik müzakerelerine başlanıp başlanmayacağına ilişkin komisyon kararında eskisi kadar önemli olmasa da bazı şartların veya nüanslı ifadelerin ortaya konulabileceğini belirterek şöyle dedi "Bunlara gerçi fazla ihtimal vermiyoruz. Eğer biz önümüzdeki günlerde zina tartışmasına benzer gereksiz, anlamsız zorluklar yaratmazsak bu tür yaklaşımlar tümüyle AB'nin ayıbı olacaktır ve müzakerelerin açılmasını nihai olarak engelleyecek bir yapı da taşımayacaktır." 

'Büyümeye fren koymayın' 
TÜSİAD Başkanı Ömer Sabancı ise konuşmasında 'büyüme' vurgusu yaptı. Sabancı, "Büyümeye iradi fren koymak yerine, orta vadede cari açığı sağlıklı biçimde finanse etmenin yollarını aramak gerekir" dedi. Talebi kısıtlayıcı politikalara alternatif olarak arz artışının ve özellikle de ihracattaki büyümenin sağlanması gerektiğini belirten Sabancı piyasaya suni müdahaleler yapılmamasını istedi. 
UNICE Genel Sekreteri Philippe de Buck, "Türkiye'nin AB üyeliği UNICE'nin gündeminde en üst sıralarda" dedi. TÜSİAD eski başkanı Erkut Yücaoğlu'nun Türkiye'nin AB üyeliğine karşı çıkanların yoksulluk ve Müslüman kimliğini gerekçe gösterdiğini belirtmesi üzerine Buck, AB'nin tek kültür ve tek dinden oluşmadığını kaydederken şöyle konuştu "Türkiye'nin yoksul olması AB üyeliği için sorun değil, Portekiz de, İspanya'nın bazı bölgeleri de yoksul. Ama Türkiye'nin güçlü bir iş yapısı ve ekonomisi var." 

'Kira sınırlamasında izahat bekliyoruz' Merkez Bankası Başkanı Süreyya Serdengeçti, Başbakan Recep Tayyip Erdoğan'ın "Gerekirse kira artışını sınırlayacak yasal düzenleme yaparız" sözünü, "Biz de hükümetten bu konuda yakında izahat geleceğini düşünüyoruz, bekliyoruz" diye değerlendirdi. 
Serdengeçti, Milliyet'e yaptığı açıklamada, "Uzun zamandır kira, eğitim ve hizmet fiyat artışlarında katılık olduğunu söylüyoruz. Bu nedenle hükümetin hassasiyeti önemli" dedi. Serdengeçti, işadamlarına da ekonomi büyürken düşen enflasyondan yararlanarak k rları arttırmaya çalışmanın ters tepebileceğini söyledi. Hazine Müsteşarı İbrahim Çanak ise IMF'yle yeni programın yapısal reformlar üzerine kurulacağını kaydetti. 


</TEXT>
</DOC>
