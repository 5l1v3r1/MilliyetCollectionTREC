<DOC>
<DOCNO> 286369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko16.html </URL>
<DATE> 2004/11/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bayramlık çikolata fiyatları değişmedi... 
</HEADLINE>
<TEXT>

     Yaklaşan bayram öncesi şeker ve çikolata satışları canlandı. Çikolata fiyatları geçen yıla göre aynı kaldı. 
     Alınan bilgiye göre, şeker fiyatlarının 18 Haziran'da yüzde 12 oranında zamlanmasından sonra, lokum, kağıtlı şeker, badem şekeri, akide şekerleri, pralinli şekerler, draje şekerler, jöleler ve meyveli şekerlerin fiyatları, geçen bayrama oranla yüzde 10 ile 12 oranında artış gösterdi. 
     Her keseye göre değişik fiyatlarla satışa sunulan kağıtlı misafir şekerleri, özellikle dar gelirlilerin tercih ettiği çeşit oldu. Lokum çeşitleri cins ve kalitelerine göre kilosu 3 ile 7.5 milyon, dökme kağıtlı şekerler 5 ile 10 milyon, pralinli şekerler 5 ile 10 milyon, badem şekerleri de 5 ile 15 milyon lira arasında değişen fiyatlarla satılmaya başlandı. 
     
     ÇİKOLATA FİYATLARI DEĞİŞMEDİ 
     Şeker ve çikolata toptancılarından Ahmet Söke, AA muhabirine yaptığı açıklamada, şeker fiyatlarının artmasına rağmen, çikolata fiyatlarının geçen bayramdaki fiyatlarla satıldığını söyledi. 
     Söke, çikolata üretiminde şeker kullanım oranının az olması nedeniyle şekere yapılan zammın, çikolata fiyatlarına yansıtılmadığını belirterek, şunları söyledi 
     ''Çikolata çeşitlerini geçen bayram sattığımız fiyattan satmaya devam ediyoruz. Marka çikolataları kilosu 11-15 milyon liradan satıyoruz. Yaprak çikolatalarda geçen yıl olduğu gibi kilosu 5 ila 20 milyon lira arasında değişen fiyatlarla satılıyor. Bu yıl misafir şekerleri ve lokumun fiyatları yüzde 10 ila 12 oranında arttı ama çikolata fiyatları artmadı.'' Şeker satıcıları işyerlerinin önlerinde, marketler ise kurdukları özel stantlarda şeker ve çikolata satışına başladılar. 
     Bayramın yaklaşmasıyla birlikte şeker dışında, balon, ciklet ve küçük oyuncak satışlarında da canlanma olduğu kaydedildi. 
     
</TEXT>
</DOC>
