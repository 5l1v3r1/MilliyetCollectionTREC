<DOC>
<DOCNO> 294940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun22.html </URL>
<DATE> 2004/12/05/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Sudan Hükümeti "İsyancılar ateşkesten sonra 89 kişiyi öldürdü" 
</HEADLINE>
<TEXT>

     Sudan hükümeti, ülkedeki isyancı grupların Nisan ayında imzalanan ateşkesten sonra düzenledikleri 300'den fazla silahlı soygunda 89 kişiyi öldürdüklerini açıkladı. 
     İçişleri Bakanı Ahmed Muhammed Harun, gazetecilere yaptığı açıklamada, Darfur'da sekiz ay önce imzalanan ateşkesten sonra düzenlenen saldırıların listesini de gösterdi ve saldırıların arttığını söyledi. 
     Hükümetin ateşkese tam olarak uyduğunu kaydeden Sudanlı Bakan, Ocak 2003 ile Nisan 2004 arasında 251 silahlı soygun yapıldığını ve 80 kişinin öldüğünü kaydetti. Harun, ateşkesten bu yana düzenlenen 320 soygunda ise 89 ölü olduğunu, bu saldırıları isyancıların yaptığını belirtti. 
     Bölgedeki yabancı gözlemcilerin güvenlik sorunu yaşamadıklarını kaydeden Harun, Darfur'daki tek sorunun, isyancıların ateşkes kurallarına uymaması olduğunu ifade etti. 
     
</TEXT>
</DOC>
