<DOC>
<DOCNO> 261819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo34.html </URL>
<DATE> 2004/08/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yanal Trabzonspor, Dinamo Kiev'i eleyecek 
</HEADLINE>
<TEXT>

     Milli Takımlar Teknik Direktörü Ersun Yanal, Birinci Süper Lig'in bu yıl daha çekişmeli geçeceğini ve ilk hafta alınan sonuçların kendisi için süpriz olmadığını söyledi. 
     Levent'deki TSYD Genel Merkezi'ni ziyaret eden ve genel başkan Onur Belge ve ikinci başkan Gürcan Bilgiç ile görüşen Ersun Yanal, burada yaptığı açıklamada, ligin ilk haftasını değerlendirdi. 
     İlk haftada süpriz sonuç olmadığını belirten Yanal, şöyle konuştu 
     ''Ligin çok daha başı. Fenerbahçe iki ayrı devre oynadı. İlk yarıda çok rahattı, ikinci yarıda ise Çaykur Rizespor iyi oynadı. Galatasaray bana göre kazanmayı bildi, iyi mücadele ettiler. Beşiktaş'ın ise henüz lige hazır olmadığını gördüm. Ama ilerisi için umutluyum. Denizlispor, Gaziantepspor, Ankaragücü ve Büyükşehir Belediyesi Ankaraspor iyi mücadele ettiler. Bu sene çok daha çekişmeli bir lig olacak.'' Ligde en önemli unsurun centilmenlik olduğunu kaydeden Yanal, fair-play açısından iyi bir yıl yaşamak istediklerini belirterek, ''Yeni seçilen federasyon ve yeni komitemiz var. Kamuoyunun ve hepimizin beklentisi temiz bir lig olması, hep beraber geminin içindeyiz ve bu gemiyi birlikte yürütmeliyiz'' diye konuştu. 
     
     TRABZONSPOR-DİNAMO KİEV MAÇI YORUMU 
     Yanal, Trabzonspor'a da değinerek ''Trabzonspor'un çıkışı bence geçen senenin devamı'' dedi. 
     Trabzonspor'un yarın Dinamo Kiev ile karşılaşacağını hatırlatan Yanal, ''En büyük amacımız Avrupa Şampiyonlar Ligi'nde 2 takımımızın olması. Dinamo Kiev bir Ukrayna ekibi. Ukrayna Milli Takımı, Dünya Şampiyonası elemelerinde bizimle aynı grupta bulunuyor. Trabzonspor her takımı yenecek güçte. Bizim lig yeni başladı. Onlarınki ise bayağı oldu. Bu bir dezavantaj olabilir ama Trabzonspor'un çok etkili oyuncuları var. Stoperleri sakat ancak, Ziya hocanın buna önlem alacağını ve Trabzonspor'un başarılı bir sonuçla döneceğine inanıyorum'' diye konuştu. 
     Yanal, TSYD Genel Başkanı Onur Belge'yi ziyaretinin amacının basınla diyalog içinde çalışmabilmek için görüş alışverişinde bulunmak olduğunu sözlerine ekledi. 
     
</TEXT>
</DOC>
