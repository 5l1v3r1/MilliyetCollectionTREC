<DOC>
<DOCNO> 259990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo05.html </URL>
<DATE> 2004/08/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İstanbulspor'un maçında silahlı gösteri .. 
</HEADLINE>
<TEXT>

     Liglerin başlamasına 5 gün kala İstanbulspor - Eyüpspor maçında yaşanan silahlı gösteri stat güvenliğinin kulüplere bırakılmasının tehlikesini bir kez daha gözler önüne serdi. 
     
     İSTANBUL'UN GÖBEĞİNDE 

     Fenerbahçe, Galatasaray ve Beşiktaş’ın stat güvenliklerini kendilerinin sağlayacaklarını açıkladıkları şu günlerde, stat güvenliğinin kulüplere bırakılmasının ne kadar vahim sonuçlar yaratabileceğini gösterir bir skandal patlak verdi. İstanbulspor - Eyüpspor maçında Mehmet Ali İleri isimli bir şahıs, sahada futbol oynanırken Bahçelievler Stadı’na dalarak futbolculara dehşet dolu anlar yaşattı. 
     
     BENİ KEŞFEDEMEDİNİZ’ 

     Karşılaşma İstanbulspor’un Bushi’nin ayağından kazandığı golle 1-0 devam ederken, 60. dakikada sahaya giren İleri, Benim futbolumu fark etmediniz. Sağ ve sol ayağımı çok iyi kullanırım. Bu ülkenin milli takımı Dünya üçüncüsü oldu, ancak beni keşfetmediö diye bağırdıktan sonra havaya bir el ateş etti. İki takım futbolcuları hızla kaçıştıktan sonra silahı başına dayayan İleri, polisleri de intihar ederim’ diyerek tehdit etse de, sonuçta etkisiz hale getirildi. 
     
     ŞİKAYETÇİ OLMADILAR 

     Mücadelenin iptal edilmesiyle sonuçlanan olayın ardından gözaltına alınan Mehmet Ali İleri’nin asker kaçağı ve dehşet saçtığı silahının da kurusıkı olduğu tespit edildi. İstanbulspor İkinci Başkanı Orhan Güner ve Eyüpspor Asbaşkanı Haluk Canatar da olaydan sonra Yenibosna 75. Yıl Karakolu’na giderek ifade verirken, saldırgandan şikayetçi olmadılar Mehmet Ali İleri halen gözaltında tutuluyor. 
     
</TEXT>
</DOC>
