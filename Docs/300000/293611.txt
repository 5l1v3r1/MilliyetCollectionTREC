<DOC>
<DOCNO> 293611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas28.html </URL>
<DATE> 2004/11/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
'Toprağa ektim telefon...' 
</HEADLINE>
<TEXT>

     Dünyanın ilk ekolojik cep telefonu üretildi. İngiltere'nin orta kesimlerindeki Warwick üniversitesinden araştırmacılar, doğada çözünebilme özelliğine sahip, toprağa gömüldüğü yerde çiçek biten telefon icat ettiler. 
     Üniversite tarafından yapılan açıklamaya göre, bu devrimci buluş, dünyanın cep telefonu mezarlığı olmasını engelleyecek. 
     Üniversiteli araştırmacıların, İngiliz PVAXX ve Amerikan Motorola şirketleriyle işbirliği içinde çalıştıkları kaydedildi. 
     Yüzde 100 ekolojik özelliklere sahip yeni cep telefonunun, biyolojik çözünürlüğe sahip polimerlerden yapıldığı, toprağa gömüldüğünde toz halini aldığı belirtildi. Minnacık bir pencereden bakınca dışardan da görülen telefonun içindeki tohum, toprağa düşünce yeşeriyor. 
     Doktor Kerry Kirwan başkanlığındaki araştırma ekibi, toprağa düşünce yeşerme şansının en fazla ayçiçeği tohumunda olduğunu da belirledi. 
     Deneyleri gayet başarılı olan icadın, şimdi hayata geçirilip piyasaya nasıl sürüleceği merak ediliyor. 
     
</TEXT>
</DOC>
