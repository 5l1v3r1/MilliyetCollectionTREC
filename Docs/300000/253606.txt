<DOC>
<DOCNO> 253606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy20.html </URL>
<DATE> 2004/07/07/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Belediye başkanları, spor kulüplerinde yönetici olamayacak 
</HEADLINE>
<TEXT>

     TBMM Genel Kurulu'nda, Belediyeler Yasa Tasarısı'nın 6 maddesi daha kabul edildi. 
     Tasarının bugünkü çalışmalar sırasında kabul edilen ilk maddesi, belediye başkanlarının görevlerinin devamı boyunca siyasi partilerin yönetim ve denetim organlarında görev alamayacağını, profesyonel spor kulüplerinin başkanlığını yapamayacağı ve yönetiminde bulunamayacağını hükme bağlıyor. Belediye başkanlarının partilerin genel idare kurulu veya parti meclislerinde görev alabilmelerine olanak sağlayan fıkra AK Parti Milletvekillerinin önergesinin kabul edilmesi ile madde metninden çıkartıldı. 
     Görev ve yetkileri düzenleyen maddeye göre, belediye başkanları, belediyenin yönetimi, temsili, meclise ve encümene başkanlık etmenin, belediyenin mallarını idare etmenin yanı sıra belde halkının huzur, esenlik, sağlık ve mutluluğu için gereken önlemleri alacak. Belediye başkanları yoksul ve muhtaçlar için ayrılan ödeneği kullanacak. AK Parti ve CHP Milletvekillerinin ortak önergeleri ile belediye başkanlarına, özürlülere yönelik hizmetleri yürütme ve özürlü merkezleri oluşturma görevi de verildi. 
     
     BAŞKANLARIN MAAŞLARI 
     Tasarı ile belediye başkanlarının maaşlarının nüfusa göre belirlenmesi hükme bağlandı. 
     Genel Kurul'da AK Parti milletvekillerinin oylarıyla yeniden düzenlenen maddeye göre, belediye başkanlarına ödenecek ücretin belirlenmesinde şu yöntem esas alınacak 
     ''Belediye başkanlarına 10 bine kadar olan beldelerde 60 bin, 10 bin 1'den 50 bine kadar olan beldelerde 70 bin, 50 bin 1'den 100 bine kadar olan beldelerde 90 bin, 100 bin 1'den 250 bine kadar olan beldelerde 110 bin, 250 bin 1'den 500 bine kadar olan beldelerde 130 bin, 500 bin 1'den 1 milyona kadar olan beldelerde 150 bin, 1 milyon 1'den 2 milyona kadar olan beldelerde 190 bin, 2 milyon 1'den fazla olan beldelerde 230 bin, gösterge rakamının devlet memurları için belirlenen aylık katsayı ile çarpımı sonucu bulunacak tutarda aylık brüt ödenek ödenecek.'' 
     Belediye başkanının görevli, izinli ve hasta bulunduğu sürelerde ödeneği kesilmeyecek. Belediye başkanlığı yapmış olanların, personel yasalarına tabi bir kadroya atanmaları durumunda belediye başkanlığında geçen süreleri memuriyette geçmiş sayılacak. Belediye başkanları ile bakmakla yükümlü olduklarına devlet memurları gibi sosyal hak ve yardımlar verilecek. 
     
     BAŞKAN VEKİLİ 
     Belediye başkanının izin ve hastalık nedeniyle veya görevli olarak yerinden ayrılması durumunda bu süre içinde vekalet etmek üzere belediye meclisi üyeleri arasından biri başkan vekili olarak görevlendirilecek. Başkan vekili, başkanın yetkilerine sahip olacak. Vekile görev süresince başkana ödenen aylık net ödeneğin gün hesabı üzerinden ödenek verilecek. 
     
     STRATEJİK PLAN VE PERFORMANS PLANI 
     Belediye başkanı, yerel seçimlerden itibaren altı ay içinde, kalkınma planı ve programı ile bölge planına uygun olarak stratejik plan ve yıllık performans planı hazırlayacak. 
     Stratejik plan, üniversiteler ve meslek odaları ile sivil toplum örgütlerinden görüş alınarak hazırlanacak ve belediye meclisi tarafından kabul edildikten sonra yürürlüğe girecek. 
     Nüfusu 50 binin altında olan belediyeler stratejik plan yapmayacak. 
     Belediye başkanı görev ve yetkilerinden bir kısmını uygun gördüğü takdirde yöneticilik sıfatı bulunan belediye görevlilerine devredebilecek. 
     
</TEXT>
</DOC>
