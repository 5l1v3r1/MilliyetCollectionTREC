<DOC>
<DOCNO> 282714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/soneko11.html </URL>
<DATE> 2004/10/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
18 yılda geliştirdiği ürüne patent aldı... 
</HEADLINE>
<TEXT>

     Bilecik'in Osmaneli İlçesi'nde elektrikçilik yapan 60 yaşındaki İsmail Hizmet 1986 yılından beri geliştirdiği elektrikli oda kalorifer sistemi projesine patent almayı başardı. 
     İsmail Hizmet, AA muhabirine yaptığı açıklamada, 95 dereceye kadar ısı vererek 12 metrekarelik bir odayı yaklaşık 20 dakikada ısıtabilen sistem üzerinde 18 yıldır çalıştığını belirterek, satışa sunduğu kalorifer sisteminden müşterilerin memnun kaldığını söyledi. 
     Eve montajıyla birlikte 200 milyon liraya kurulabilen bu sistemin 12 metrekare odada 24 saat tam otomatik termostat sistemiyle ısıyı sabit derecede tutabildiğini anlatan Hizmet, aylık 60 milyon liralık elektrik sarfiyatıyla, bu sistemin seyyar elektrikli peteklere göre yüzde 75 fiyat avantajı sağladığını bildirdi. 
     Hizmet, ayrıca sistemin tüm binada kullanılmasına olanak sağlayan merkezi ısıtma sistemine de dönüştürülebildiğini anlatarak, bu sistemin özellikle çocuk odaları için tercih edildiğini kaydetti. 
     Sistemin otomatik termostat sistemi sayesinde aynı ısıda su elde edebildiğine de değinen İsmail Hizmet, 2 yıl garantili olarak satışa sunduğu Işık Göstergeli Tüp Rezistanslı Tam Otomatik Elektrikli Su Isıtıcısı sistemine Türk Patent Enstitüsü'nden onay almayı başardığını sözlerine ekledi. 
     
</TEXT>
</DOC>
