<DOC>
<DOCNO> 295035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/ekonomi/aeko.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez sadece enflasyonda uçtular 
</HEADLINE>
<TEXT>


2004 yılı için "Türkiye'de faiz yüzde 90, enflasyon yüzde 92 olacak" diyerek "kriz tellallığı" yapan The Economist, 2005 tahminlerinde soğukkanlı davrandı ama yine de enflasyonu yüzde 19.5 olarak öngördü 

EKONOMİ SERVİSİ 

Geçtiğimiz yıl Türkiye ekonomisiyle ilgili olarak 'felaket tellallığı" yapan The Economist, 2005 yılıyla ilgili daha "makul" tahminlerde bulundu. Dergi, bununla birlikte Türkiye'de 2005 enflasyonunun yüzde 19.5 olacağını savundu. 
Derginin dünya ekonomisiyle ilgili tahmin ve analizlerinin yer aldığı "The World 2005" adlı özel yayınında, Türkiye'nin 2005 yılında 4.3 büyüyeceği, kişibaşına düşen milli gelirin ise 4,150 dolara çıkacağı tahmin edildi. Kasım 2004 itibariyle Türkiye'de tüketici enflasyonu yüzde 9.7 seviyesinde. 

Büyüme artışı sürecek 
The Economist, tüketici ve yatırım harcamalarının artış trendinin bu yıl olduğu gibi 2005 yılında da artacağını kaydetti. İhracat ve turizmin geleceğinin parlak olduğunu vurgulayan dergi, ekonominin yavaşlayacağına fakat büyüme hızının yüksek kalacağına dikkat çekti. 
IMF ile yıl sonunda gerçekleşmesi beklenen yeni anlaşmanın, yatırımcılara güven vereceğini belirten analizde, döviz kurlarının ve liranın zaman zaman dalgalanabileceği, iç borçlanmanın ise hala ciddi bir sorun oluşturduğu belirtildi. 
Dergi, Türkiye'nin 2005'te AB ile üyelik müzakerelerine başlayacağını belirterek "Fakat, tam üyelik çabuk ve kolay olmayacak." yorumunu yaptı. 

"Kriz patlayacak" demişti 
Derginin ekonomik araştırmalar birimi Economist Intellengence Unit EIU ekibi tarafından hazırlanan 'The World 2004' ekinde, 2004'te Türkiye'de büyük bir kriz patlayacağı iddia edilmişti. The Economist'e göre, 2004 yılında Türkiye'de dolar 3 milyon 420 bin liraya, faizler yüzde 90'a, enflasyon da yüzde 92'ye fırlayacaktı. Dergi, "ekonomik krizin" siyaseti de etkileyerek AKP hükümetinin bölünmesine neden olacağını tahmin etmişti. Türkiye'nin IMF ile ilgili şartları yerine getirmekte zorlanacağını da savunan dergi, Türkiye'nin iç ve dış borçlarını döndüremeyeceğini iddia etmişti. Oysa, 2004'e gelindiğinde enflasyon yüzde 10'a geriledi. Dolar 1 milyon 408 binde, faiz yüzde 24'te kaldı. 

"Türkiye müslümanlar için model değil" The Economist Dergisi, '2005'te Dünya' adlı özel yayınında Türkiye'ye geniş yer verdi. 2005'in en önemli gündem maddelerinden birinin, Avrupa Birliği ile Türkiye arasında başlaması muhtemel üyelik müzakereleri olacağını kaydetti. 
Dergi, Türkiye'nin 70 milyonluk nüfusunun ve yoksulluğunun AB'yi özellikle 'yoğun göç olasılığı' konusunda rahatsız ettiğini belirtti. 
Birliğin en önemli sorununun ise Türkiye'nin 'müslüman ülke' kimliğinden kaynaklandığını vurgulayan The Economist 'Birliğin Hristiyan kimliğini muhafaza etmek, Suriye, İran, Irak gibi ülkelerle komşu olmak istemeyen üyeler seslerini yükseltecekler. Fransa, referanduma gitmeyi planlıyor" yorumuna yer verdi. Dergi, ABD ve İngiltere'nin, Türkiye'ye müslüman olduğu gerekçesiyle 'hayır' denilirse, bunun Batı ile İslam dünyası arasında gerginliğe neden olacağını, düşündüklerini öne sürdü. 
Dergi, bununla birlikte diğer müslüman ülkelerin özellikle de Ortadoğu ülkelerinin Türkiye'yi "model" olarak görmediğini ileri sürdü. Bu ülkelerin, Türkiye'yi, "Arap olmayan, İsrail yandaşı, Osmanlı İmparatorluğu'nun mirasçısı' şeklinde algıladığını vurguladı ancak yine de Türkiye'nin üyeliğine yapılacak bir itirazın "hakaret" olarak görüleceğini ifade etti. 


</TEXT>
</DOC>
