<DOC>
<DOCNO> 260832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonsiy04.html </URL>
<DATE> 2004/08/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
CHP Kurultayı'na iptal davası... 
</HEADLINE>
<TEXT>

     CHP'nin 3 Temmuz 2004 tarihinde yapılan ve Genel Başkan Deniz Baykal'ın ''güvenoyu aldığı'' olağanüstü kurultayın iptali istemiyle, CHP'li Bedri Baykam, Ertuğrul Çepni ve Celal Topkan tarafından iki ayrı dava açıldı. 
     Alınan bilgiye göre, Baykam ve Çepni'nin avukatı Tayyar Selçuk ve Topkan'ın avukatı Salih Güngör tarafından Ankara Nöbetçi Asliye Hukuk Mahkemesi'ne açılan davaların dilekçelerinde, kurultayın yapılış biçimi ve toplanma amacının usul ve yasa hükümlerine, genel hukuk ilkelerine aykırı yapıldığı ileri sürüldü. 
     Dava dilekçesinde, kurultay gündeminin 5. maddesinde, ''bazı milletvekillerinin yerel yönetim seçimleri öncesinden başlayarak ısrarla sürdürdükleri parti bütünlüğünü zedeleyen, parti çalışmalarına zarar veren, Türkiye'nin gündemini saptıran faaliyetlerinin değerlendirilmesi ve bu konuda kurultay iradesinin açıklanması'' ifadesinin yer aldığı anlatılarak, bunun ''kurultayı hiçe sayan ve sadece genel başkanın verdiği suçluluk kararının kurultaya tebliği ve ceza tayin ettirilmesi anlamı taşıdığı'' savunuldu. 
     Dilekçede, kurultay çağrısının Dernekler Kanunu'na aykırı olduğu, parti tüzüğünde yer alan ''tersine karar alınmadıkça, kurultay ve kongre oturumları açıktır'' hükmünün kurultayca karara bağlanmadan genel başkanlık tarafından önceden ortadan kaldırıldığı ifade edildi. 
     Dilekçenin sonuç bölümünde 3 Temmuz'da yapılan CHP 12. Olağanüstü Kurultayı'nın hukukun temel ilkelerine, Anayasa'ya, Siyasi Partiler Yasası'na, Dernekler Kanunu'na aykırı olduğu ileri sürülerek, kurultayda alınan kararların geçersizliğine ve iptaline karar verilmesi talep edildi. 

     
</TEXT>
</DOC>
