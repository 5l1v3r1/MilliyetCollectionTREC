<DOC>
<DOCNO> 275151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonyas04.html </URL>
<DATE> 2004/09/26/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Yarım kilo soğanı 30 saniyede yedi 
</HEADLINE>
<TEXT>

     Harun GÖKÇEOĞLU YOZGAT, DHA 
YOZGAT'ın Aydıncık İlçesi'nde, 8'incisi düzenlenen Soğan, Kültür ve Sanat Festivali etkinlikleri çerçevesinde soğan ile ilgili yarışmalar düzenlendi. Festivalde, soğan yeme yarışması', en kaliteli soğan' ve en büyük soğan' yarışmaları düzenlendi. Yarışmalarda, dereceye giren üreticilere çeşitli ödüller verildi. 
     Her yıl düzenlenen ve yörenin gençlerinin katıldığı soğan yeme yarışmasında, yaklaşık yarım kilo soğanı en hızlı yiyen yarışmacılar ödüllendirildi. Aydıncık ilçesinde yetiştirilen soğanın tanıtımının amaçlandığı yarışmada, 30 saniye içerisinde yarım kilo soğanı yiyen Adem Yılmaz birinci, Murat Açıkgöz 2'inci, Ramazan Şahin ise 3'üncü oldu. Yarım kilo soğanı anında midesine indirerek birinciliği kazanan Adem Yılmaz 100 milyon lira ile ödüllendirilirken, 2'inci ve 3'üncü gelen yarışmacılara çeyrek altın hediye edildi. 
     Düzenlenen en iri soğan yarışmasında ise, 1 kilo 225 gramlık soğanıyla, Ahmet Can birinci, 1 kilo 180 gramla Hazma Uyar 2'inci, 1 kilo 125 gramlık soğanıyla Dursun Karabulut 3'üncü oldu. Bu yarışmada dereceye girenlere ise ödül olarak 500'er kilo gübre verildi. 
     
</TEXT>
</DOC>
