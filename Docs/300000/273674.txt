<DOC>
<DOCNO> 273674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo09.html </URL>
<DATE> 2004/09/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Teftişten 'taciz' çıktı 
</HEADLINE>
<TEXT>

     HALTERDE cinsel taciz iddialarına ilişkin soruşturma tamamlandı. Soruşturmayı yürüten müfettişler, kadın haltercileri haklı bularak, antrenör Mehmet Üstündağ'ın taciz yaptığı yönünde karar aldı. Soruşturma raporu Başbakan Yardımcısı Mehmet Ali Şahin'e sunulacak. 
     Başbakan Yardımcısı ve Spordan Sorumlu Devlet Bakanı Mehmet Ali Şahin'in isteği üzerine Gençlik ve Spor Genel Müdürlüğü müfettişlerinin başlattığı halterde cinsel taciz iddiaları'na ilişkin soruşturma tamamlandı. Müfettişler, üç milli bayan halterci Şule Şahbaz, Aylin Daşdelen ve Sibel Şimşek'in cinsel taciz iddialarını inceledi. suçlamayı yapan üç halterciden sonra açıklamalarıyla antrenörü Mehmet Üstündağ'a destek olan Olimpiyat Şampiyonu Nurcan Taylan'la da görüştü. 
     Taraflarla görüşmelerini tamamlayan müfettişler, Mehmet Üstündağ'ın halterciler Şule Şahbaz, Aylin Daşdelen ve Sibel Şimşek'e taciz yaptığı doğrulsunda karar aldı. 
     Müfettişler bu kararla birlikte, hazırlayacakları raporu iki gün içinde Mehmet Ali Şahin'e iletecek. Şahin'in yapacağı incelemenin de aynı doğrultuda sonuçlanması durumunda Mehmet üstündağ'a yargı yolu açılacak. Üstündağ, resmen antrenörlük yapmadığı için, Milli Eğitim Bakanlığı kanalıyla suç duyurusunda bulunulacak ve olaya savcılık el koyacak. 
     
</TEXT>
</DOC>
