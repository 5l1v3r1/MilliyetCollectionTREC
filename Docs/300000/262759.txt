<DOC>
<DOCNO> 262759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko18.html </URL>
<DATE> 2004/08/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Efes, Sırbistan'da bira fabrikası alıyor... 
</HEADLINE>
<TEXT>

     Efes, Sırbistan'daki bira operasyonunu genişletiyor. 
     Anadolu Efes'in Hollanda'da yerleşik iştirakı Efes Breweries International N.V. EBI , Sırbistan'da geçen yıl satın aldığı Pancevo bira fabrikasından sonra bu kez Zajecar Brewery unvanlı bira şirketine talip oldu. 
     Anadolu Efes Biracılık ve Malt Sanayii A.Ş'den Borsa'ya gönderilen açıklamaya göre, EBI, Sırbistan Karadağ Sermaye Piyasası Kurulu'ndan gerekli izinleri alarak, Zajecar şehrinde kurulu 7 Septambar A.D. Zajecar Brewery unvanlı bira şirketinin hisselerinin en az yüzde 55'ini çağrı yolu ile satın almak üzere teklifte bulundu. 
     Söz konusu teklif, Zajecar hisselerinin yüzde 100'ü için yaklaşık 18.5 milyon Euro değer öngörülerek yapıldı. 
     Verilen bilgiye göre, Zajecar bira fabrikası yıllık 100 milyon litre bira üretim kapasitesine sahip. Fabrika 2003 yılında yaklaşık 44 milyon litre bira satışı gerçekleştirdi. 
     Sırbistan Karadağ'ın başkenti Belgrad'ın dışında kurulu Pancevo bira fabrikasını 2003 yılı içerisinde satın alan EBI'nın, Zajecar fabrikasının da satın alınmasından sonra Sırbistan Karadağ bira pazarındaki en büyük üçüncü bira şirketi konumuna geleceği bildirildi. 
     
</TEXT>
</DOC>
