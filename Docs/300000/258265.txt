<DOC>
<DOCNO> 258265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy14.html </URL>
<DATE> 2004/07/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Beckstein Almanlar, İspanya ve Yunanistan yerine Türkiye'yi tercih ediyor 
</HEADLINE>
<TEXT>

     Almanya'nın Bavyera Eyaleti İçişleri Bakanı Günther Beckstein, yurtdışına tatile giden Almanların, ekonomik nedenler yüzünden İspanya ve Yunanistan yerine Türkiye'yi tercih etmeye başladıklarını bildirdi. 
     Antalya'nın Kemer İlçesi Belediye Başkanı Hasan Şeker, Günther Beckstein'ı, Nürnberg'deki evinde ziyaret etti. Beckstein, ziyarette Şeker'e turizm sezonu hakkında çeşitli sorular yöneltti. 
     Beckstein, Almanya'da yaşanan ekonomik problemler nedeniyle yurtdışına seyahat eden Alman sayısında bu yıl azalma olduğunu belirterek, ''Yurtdışına seyahat eden Almanlar, ekonomik nedenlerle İspanya ve Yunanistan yerine Türkiye'yi tercih etmeye başladılar'' diye konuştu. 
     Türk insanının sıcak davranışlarının da Alman vatandaşlarını Türkiye'ye çektiğini ifade eden Beckstein, ''Turistlere zorla bir şeyler satmaya çalışan kişi sayısı, Türkiye'de diğer turizm ülkelerine göre oldukça az'' dedi. 
     
     ''TÜRKLERE VİZE KALKMALI'' 
     Sohbet sırasında Türkiye-AB ilişkilerini de değerlendiren Günther Beckstein, Türkiye'nin AB'ye girmek için büyük adımlar attığını söyledi. Beckstein, yıl sonuna kadar Türkiye'ye müzakere tarihi verileceğine inandığını kaydetti. Beckstein, sözlerini şöyle sürdürdü 
     ''Türklere uygulanan vizenin kaldırılmasından yanayım. Bulgarlar ve Romenlerle vizeyi kaldırma konusunda anlaştık. Yakınlarını ziyaret etmek isteyen Türkler, vize konusunda çok büyük sorunlar yaşıyorlar. Vize kuyrukları çağdışı bir görünüm arz ediyor. Ben mutlaka bu konuda çalışmalar yapılmasını savunuyorum. Türkiye'deki üniversite öğrencilerine de hiç değilse iki dönem Almanya'da okuyabilme hakkı verilebilmeli.'' 
     
     ''TÜRKİYE KÖPRÜ'' 
     Başbakan Erdoğan'ın AB'ye girmek için bütün olanakları zorladığını ifade eden Beckstein, ''Kişisel olarak Erdoğan'a saygı duyuyorum'' diye konuştu. 
     Başbakan Erdoğan'ın, İslam ülkeleriyle AB ülkeleri arasında bir köprü oluşturulması yönünde çalıştığına dikkati çeken Beckstein, şunları kaydetti 
     ''Türkiye, AB ile İslam ülkeleri arasında bir köprüdür. Şu anda Erdoğan bunu tam anlamıyla gerçekleştirmeye çalışıyor. Çok büyük bir insan olan Atatürk'ün düşüncelerinin yayılabilmesi için bu köprü fonksiyonunun devam etmesi gerekiyor. Erdoğan'ın şimdiki yaptıklarıyla çelişkili bir durum görmedim ben. Türkiye'yi İran ya da Suriye ile de karşılaştırmıyoruz.'' 
     
     ''AMERİKAN KARŞITI DÜŞÜNCE GELİŞTİ'' 
     Terör olaylarından İslam dünyasının sorumlu tutulamayacağını söyleyen Beckstein, özellikle son yıllarda İslam ülkelerinde ''Amerikan karşıtı'' düşüncenin geliştiğine dikkati çekti. Beckstein, ''Antiamerikancılık, bizi Batı karşıtlığına da götürür. O zaman bütün Batı dünyasına da benzer öfke duyulmaya başlayabilir'' dedi. 
     
</TEXT>
</DOC>
