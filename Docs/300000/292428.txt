<DOC>
<DOCNO> 292428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur05.html </URL>
<DATE> 2004/11/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
14 yıl erkek kimliği taşıyıp farketmedi .. 
</HEADLINE>
<TEXT>

     Van'da yeşil kart başvurusunda bulunan genç bir kız, 14 yıl boyunca erkek kimliği taşıdığını fark etti. 
     AA muhabirinin aldığı bilgiye göre, Altıntepe Mahallesi'nde oturan İzcican ailesinin 1990 yılında Erdem ismini verdikleri kızları dünyaya geldiğinde, baba Ali İzcican Nüfus Müdürlüğü'ne giderek kızına nüfus cüzdanı çıkardı. 
     Nüfus Müdürlüğü'nde Erdem ismini verdikleri kızlarının cinsiyetini, farkında olmayarak erkek olarak yazdıran baba Ali İzcican, Nüfus Müdürlüğü'nden çıkarttığı ''mavi'' renkli erkek kimliği ile evine gitti. 
     Nüfus cüzdanındaki hatadan uzun süre habersiz olan ve fark etmeyen aile, durumu kızları Erdem İzcican'na Yeşil Kart başvurusunda bulunduklarında fark etti. 
     Nüfusa cinsiyeti erkek olarak yazdırılan genç kızın ailesi, hatanın düzeltilmesi için Van 2. Asliye Hukuk Mahkemesi'ne müracaat etti. 
     Mahkeme heyeti tarafından istenen doktor raporunun alınmasının ardından Erdem İzcican'ın nüfus cüzdanının kız olarak değiştirilmesine karar verdi. 
     14 yıl aradan sonra ''pembe'' kimliğine kavuşan ve yıllar önce yapılan bir yanlıştan dönülmesinden duyduğu mutluluğu dile getiren Erdem İzcican, ''Yıllarca farkında olmadan erkek kimliği taşıdım. Böyle bir hatayı geç de olsa düzelttiğim için çok mutluyum'' dedi. 
     
</TEXT>
</DOC>
