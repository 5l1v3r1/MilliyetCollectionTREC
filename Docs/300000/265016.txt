<DOC>
<DOCNO> 265016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko37.html </URL>
<DATE> 2004/08/20/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Merkez Bankası anketi Enflasyon ve dolar kuru beklentileri geriledi 
</HEADLINE>
<TEXT>

     Merkez Bankası Beklenti Anketi'ne göre yıl sonu uygun ortalama enflasyon beklentisi, Tüketici Fiyat Endeksi TÜFE bazında yüzde 10,7'den 10,6'ya indi. 
     Büyüme beklentisi ise yüzde 6,2'den yüzde 6,3'e yükseldi. 
     Merkez Bankası'nın her ayın birinci ve üçüncü haftalarında olmak üzere ayda iki kez yaptığı ve değişik sayıda katılımcıyla gerçekleştiridiği Beklenti Anketi'nin Ağustos ayı ikinci anket sonuçları açıklandı. 
     Anket, tüketici enflasyonu, faiz oranları, döviz kuru, cari işlemler dengesi ve gayri safi milli hasıla GSMH büyüme hızına ilişkin, mali ve reel sektörde karar alıcı ve uzman kişilerin beklentisinin saptanması amacını taşıyor. 
     Ankete göre cari ay sonu tüfe beklentisi, gelecek 12 aylık dönemin tüfe beklentisi ile iki ay sonrasının tüfe beklentisinde değişiklik olmadı. 
     Cari ay sonu dolar kuru beklentisi önceki ankete göre 1 milyon 472 bin 200 liradan 1 milyon 470 bin 100 liraya geriledi. Yıl sonu dolar kuru beklentisi de 1 milyon 569 bin liradan 1 milyon 568 bin liraya indi. 
     Ay sonu bileşik faiz oranı beklentisi yüzde 24,5'ten 23,6'a gerilerken, yılsonu bileşik faiz oranı beklentisi değişmedi. 
     Cari Yıl Sonu Cari İşlemler Dengesi beklentisi de 7-15 milyar dolar aralığından 5-15 milyar dolar aralığına genişledi. 

     
</TEXT>
</DOC>
