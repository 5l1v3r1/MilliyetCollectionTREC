<DOC>
<DOCNO> 261980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yazar/sazak.html </URL>
<DATE> 2004/08/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Nükleer seçenek 
</HEADLINE>
<TEXT>


Türkiye'nin nükleer enerji politikasının ne olması gerektiğine ilişkin tartışmalara bilimsel bir yanıt da İTÜ Nükleer Araştırmalar Ana Bilim Dalı öğretim üyelerinden geldi. 
Yedi öğretim üyesi, daha önce görüşlerine yer verdiğimiz İTÜ Enerji Enstitüsü Müdürü Prof. Hasan Saygın'ın 'nükleer santrallar konusunda acele edilmemesi' savına karşılık, Türkiye'nin nükleer güç teknolojisi sahibi olan ülkeler arasına girmekte çok geç kaldığını savunmaktalar. 
Doç. Akif Atalay, Doç. Murat Aydın, Doç. Ahmet Durmayız, Prof. Melih Geçkinli, Yard. Doç. Nesrin Kara Altınsoy, Doç. Bilge Özgener, Prof. Atilla Özgener tarafından hazırlanan, 'Nükleer Enerji Seçeneği Dünya ve Türkiye Temelinde Bir İrdeleme' notunda bir ya da birden fazla nükleer güç santralı kurulmasının ülke yararına olacağı vurgulanıyor. 
Nükleer Araştırmalar Ana Bilim Başkanı Prof. Saygın, 'bekle gör' politikasını savunurken, bölümdeki hocaların tam aksi bir duruş sergilemeleri ilginç. Bilim adamları pek çok alanda olduğu gibi nükleer sorununda da bölünmüş durumdalar. Kuşkusuz farklılık bilimin doğasında var. O nedenle, üniversiteden gelen görüşleri, AKP iktidarı üzerinden Türkiye'ye santral pazarlamaya çalışan 'nükleer lobiciler'den ayırarak bilimsellik temelinde yansıtmak istiyoruz 
İTÜ'den yedi öğretim üyesi, dünyada halen 440 adet nükleer güç reaktörünün toplam elektrik üretiminin yüzde 16'sını sağladıklarını belirtmişler. 31 reaktörün de inşaatı sürüyormuş. Bunlardan 18'i Hindistan, Çin, Güney Kore ve Japonya'da yapılıyor. Batı Avrupa'da ve Kuzey Amerika'da yeni nükleer reaktör siparişinin verilmeyişinde Çernobil'in etkileri gözleniyormuş. Dün Japonya'dan bir kaza haberi geldi. Mihama Santralı'nda türbinlerden birinde buhar sızması olmuş, 5 kişi ölmüş. Nükleer sızıntı olmadığı duyuruldu. Buna rağmen ABD'de son 5 yılda 19 nükleer güç reaktörünün işletme lisansları 20 yıl daha uzatılmış. Verimlilik artışı nedeniyle nükleer kökenli elektrik üretimi yüzdesi düşmüyormuş. 
Hocalar bu durumu, 'İddia edilenin aksine nükleer güç reaktörünün yeri sağlamdır ve giderek gelişmektedir' diye açıklıyor. 
Çevresel kaygılara gelince... 
Küresel ısınma karşısında sera gazı emisyonuna yol açmayan santrallar Kyoto Protokolü'ne uyumlu bulunuyor. Radyoaktif atıklar ise güvenli yeni projelerle süreleri on bin yıla uzanan 'atık gömü tesisleri' ABD'de Yucca Mountain projesi yoluyla saklanabilmekteymiş. 
İTÜ'lü hocalar, Türkiye'nin yakıt sağlamada dışa bağımlılık yerine, önceden 'uranyum depolama'ya olanak sağlayan nükleer enerjiye geçmesini 'ulusal çıkarlar' açısından gerekli görüyorlar. 
'40 yıl geç kaldık, artık adım atalım' diyorlar. 
Nükleer tartışması bitmez. Karar süreci bu hükümetin ömrünü aşar, genç doçentlerin profesörlüklerini de görebiliriz. 



</TEXT>
</DOC>
