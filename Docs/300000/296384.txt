<DOC>
<DOCNO> 296384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas25.html </URL>
<DATE> 2004/12/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sivas'ta çift başlı, 3 gözlü buzağı... 
</HEADLINE>
<TEXT>

     Sivas'ın Şarkışla İlçesi'nde geçimini süt satarak sağlayan Cemal Koçyiğit'in ''Kara'' adlı ineği, çift başlı ve 3 gözlü bir buzağı doğurdu. 
     İlçe merkezinde, beslediği ineklerin sütünü satarak geçinen 4 çocuk babası Cemal Koçyiğit'in 4 yaşındaki ''Kara'' adlı ineği, dün gece doğum yaptı. Kara'nın 2. yavrusu olan dişi buzağıya Koçyiğit, 2 kafası ve 3 gözü olması nedeniyle ''İbret'' adını verdi. 
     AA muhabirinin görüştüğü Cemal Koçyiğit, yaz aylarında inşaatta çalıştığını, sezon kapanınca da evinde beslediği 2 ineğinin sütü ile geçimini sağladığını söyledi. 
     Komşularından aldığı borç altınlarla satın aldığı, günlük 8-9 kilo süt veren ''Kara'' adlı kırma cinsi ineğinin 2 başlı ve 3 gözlü bir buzağı doğurmasının kendisini, ailesini ve yakınlarını şaşırttığını belirten Koçyiğit, ilk kez böyle bir şeyle karşılaştığını ifade etti. 
     Koçyiğit, fiziki yapısı nedeniyle 'İbret'' adını verdiği buzağısını satmayı düşünmediğini sözlerine ekledi. 
     Cemal Koçyiğit'in 90 yaşındaki annesi Zeynep Koçyiğit de 40 yıl önce bir koyunlarının çift başlı doğum yaptığını, eşinin kuzuyu kestiğini söyledi. 
     
     VETERİNER GÖRÜŞÜ 
     Şarkışla İlçe Tarım Müdürlüğü'nde görevli veteriner hekim Abdurrahman Karakoç ise çift başlı buzağıyı incelediğini belirterek, şunları söyledi 
     ''Bu tip rahatsızlıkları gebelik patolojisi anomali adı altında inceliyoruz. Bunlar da genelde gelişme anomalleri olarak geçiyor. Bu tip vakalar yavrunun anne karnında oluşum döneminde meydana geliyor. 
     Bu tip vakaların en önemli nedeni genetik faktörlerdir. Bunun yanında bence en önemli diğer bir etken kimyasal madde ve ilaçlardır. Biz bu tip vakalara nadir de olsa rastlıyoruz. Bundan sonra bu tip vakaların kimyasal ilaç kullanımı gibi nedenlerden dolayı artış göstereceğini tahmin ediyorum.'' 
     
</TEXT>
</DOC>
