<DOC>
<DOCNO> 291085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko12.html </URL>
<DATE> 2004/11/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Para taşımaktan yoruldular 
</HEADLINE>
<TEXT>

     OCAK ayından itibaren kullanılmaya başlanacak Yeni Türk Lirası kapsamında tedavüle çıkan madeni paraların Doğu Anadolu'daki illere dağıtımına başlandı. Görevliler, TIR'la getirilen kolilerdeki madeni paraları taşımaktan yoruldu. 
     Ordu Caddesi'ndeki Ziraat Bankası önünde madeni paraların nakli nedeniyle güvenlik önlemi alındı. Posta kurumuna ait TIR'la banka etrafında güvenlik şeridi çeken polis, para nakli tamamlanıncaya kadar önlemini sürdürdü. Kolilerdeki madeni paraları üç görevli TIR'dan bankaya yaklaşık 1.5 saatte taşıdı. Para taşımaktan yorulan görevliler, bir kez çay molası verdi. 
     Erzincan'a yaklaşık 3 ton madeni para geldiğini belirten yetkililer, 1 lira, 50, 25, 10, 5, 1 kuruş olan madeni paraların tutarının yaklaşık 1.2 milyon YTL olduğunu söyledi. Yetkililer, "Darphane, para naklini Posta İdaresi'ne verdi. Ankara'dan yola çıkan TIR, illere uğrayarak belirli miktarlardaki madeni paraları teslim ediyor'' dedi. 
     
</TEXT>
</DOC>
