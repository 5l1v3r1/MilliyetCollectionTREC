<DOC>
<DOCNO> 273770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/ekonomi/eko01.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanahmet Cezaevi'ne yabancı talip 
</HEADLINE>
<TEXT>


Yapı Kredi, aralarında Four Seasons'ın yatırımcısının da bulunduğu turizm şirketlerinin satışı için yabancılarla görüştüğünü açıkladı 

EKONOMİ SERVİSİ 

Yapı Kredi Bankası, İstanbul Menkul Kıymetler Borsası'na yaptığı açıklamada Enternasyonal Turizm Yatırım A.Ş. bünyesinde bulunan ve her biri ayrı proje içeren 6 şirketin hisse satışlarına ilişkin olarak, şirket yönetim kurulu toplantısında ön değerlendirme yapıldığını bildirdi. 
Yapılan ön değerlendirme sonuçlarına göre, Sultanahmet Turizm Four Seasons İstanbul ve Atik Pasha Turizm Four Seasons on the Bosphorus şirketlerinin birlikte satılması ilkesinin benimsendiği, bu çerçevede yapılan tekliflerden iki yabancı kökenli kuruluşun tekliflerinin değerlendirmeye uygun görüldüğü ve teklif sahipleriyle görüşmelerin ilerletilmesine karar verildiği bildirildi. Kartal Otel Marmaris Turizm İşletmeciliği Robinson Select Maris ile ilgili biri yabancı, diğeri Türk iki kuruluşun tekliflerinin değerlendirmeye uygun görüldüğü ve teklif sahipleriyle görüşmelerin sürdürülmesine karar verildiği belirtilen açıklamada, Anadolu Turizm Yatırımları Göcek Marina Resort ile ilgili biri yabancı, diğeri yerli olmak üzere iki kuruluşun tekliflerinin değerlendirmeye alındığı ve kendileriyle görüşmelerin ilerletilmesine karar verildiği kaydedildi. 

Portföyün tümüne teklif yetersiz 
Açıklamada, Kumköy Turizm Yatırımları Kilyos - Kumköy Konut Projesi ile ilgili tekliflerin yeterli görülmediği ve Köroğlu Turizm Köroğlu Kayak Merkezi Projesi ile ilgili herhangi bir teklif gelmediği de belirtildi. Şirket portföyünün tümüne yönelik olarak gelen tekliflerin ise yeterli görülmediği bildirildi. 


</TEXT>
</DOC>
