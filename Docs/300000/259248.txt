<DOC>
<DOCNO> 259248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun32.html </URL>
<DATE> 2004/07/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Peres Kurey, İsrail için ciddi bir ortak... 
</HEADLINE>
<TEXT>

     İsrail'de muhalefetteki İşçi Partisi'nin lideri Şimon Peres, Filistin Başbakanı Ahmed Kurey'in İsrail ile barış müzakereleri için ''ciddi'' bir ortak olduğunu söyledi. 
     Peres, Kudüs'te düzenlediği basın toplantısında, ''Kurey, uzlaşmacı, terör karşıtı, deneyimli ve ciddi bir insan. Onunla müzakere edebiliriz'' dedi. 
     İsrail Başbakanı Ariel Şaron'un Gazze Şeridi'nden çekilme planının koşullarını Kurey ile müzakere edebileceklerini belirten Peres, Kurey ile birlikte 1993'deki Oslo barış anlaşmalarının mimarı. 
     Peres, partisinin Gazze'den çekilmeyle ilgili 3 talebinin olduğunu belirterek, bunları, ''öncelikle barış sürecini hızlandırmak için bir çekilme takvimi gerekli, ikinci olarak, her ne kadar Şaron'un tek taraflı biçimde çekilme kararı söz konusu olsa da çekilme Filistin Yönetimi ile koordinasyon içinde gerçekleşmeli, üçüncü olarak da bunun, işgal edilen topraklardan çekilmek için son adım değil, Batı Şeria'dan çekilmek için ilk adım olması gerekir'' şeklinde sıraladı. 
     Partisinin, Şaron'un çekilmenin olacağını açıkça taahhüt etmemesi halinde hükümete katılmayacağını belirten Peres, öyle ya da böyle hükümete girme müzakerelerinin 2-3 hafta içinde tamamlanacağını kaydetti. 
     Filistinlilerle gelecekte yapılacak barış anlaşmasının yapısına ilişkin olarak İsrail'in Haziran 1967 sınırlarına çekilmesi gerektiğini belirten Peres, İsrail'in Batı Şeria'nın sadece yüzde 3 ya da 4'ünü elinde tutması gerektiğini söyledi. 
     İşçi Partisi, ilke olarak Şaron hükümetine katılacağını, ancak hükümetin Gazze'den çekilmesine hız kazandırması şartını aradığını açıklamıştı. 
     
</TEXT>
</DOC>
