<DOC>
<DOCNO> 278976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/guncel/gun02.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan'da vaaz bildirimi 
</HEADLINE>
<TEXT>


Diyanet İşleri Başkanı, Ramazan'da camilerde verilecek vaazların önceden bildirilmesini istedi 

ANKARA Milliyet 

İslam dünyasının kutsal ayı Ramazan, 14 Ekim Perşembe akşamı kılınacak teravih namazıyla başlayacak. 15 Ekim Cuma gününün ilk saatlerinde sahura kalkılacak, ardından ilk oruç tutulacak. Arife günü olan 13 Kasım'da son oruç tutulacak, 14 Kasım'da Ramazan Bayramı başlayacak. Ramazan'da orucu en erken Iğdırlılar, en geç Çanakkaleliler açacak. Diyanet İşleri Başkanı Ali Bardakoğlu müftülüklere gönderdiği genelgede, Ramazan'a özel vaaz programlarının hazırlanmasını ve hangi camide ve hangi konuda vaaz verileceğinin başkanlığa bildirilmesini istedi. 
Genelgeye göre, vaazlarda yanlış anlaşılabilecek yorumlardan kaçınılacak, "siyaset ve şahsiyet yapılmaması" için tedbir alınacak. Ezanlar okunurken cihazlar, sesin hoş gelmesi için ayarlanacak. Genelgede, müftülüklerin iftar davetlerinin prestij kaybına neden olmamasına dikkat edilmesi istendi. 


</TEXT>
</DOC>
