<DOC>
<DOCNO> 259748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/soneko06.html </URL>
<DATE> 2004/08/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Temmuz'un zam şampiyonu, köprü geçiş ücreti... 
</HEADLINE>
<TEXT>

     Temmuz ayında bir önceki aya göre en fazla fiyat artışı yüzde 20'yle köprü geçiş ücretlerinde yaşandı. 
     İstanbul Ticaret Odası İTO , İstanbul Ücretiler Geçinme Endeksi kapsamında yer alan mal ve hizmetlerden fiyatı temmuzda ve son bir yılda en fazla artanları açıkladı. 
     Buna göre, temmuzda fiyatı bir önceki aya göre yüzde 20 oranında artan köprü geçiş ücreti en fazla fiyat artışı görülen mal ve hizmetler sıralamasında birinci oldu. İkinci sırada ise yüzde 8 oranındaki fiyat artışıyla toz şeker ücretleri geldi. Temmuzda, elma fiyatları yüzde 7.9, kesme şeker fiyatları da yüzde 7.3'lük artışlarla ilk sıralarda yer aldı. Bir önceki aya göre çocuk mamalarında yüzde 2.6, kuru pastada yüzde 2.5 bulgurda yüzde 1.3 ve hamur tatlılarında yüzde 1.2 artış yaşandı. Tavuk fiyatlarında yüzde 1.7'lik artışın yaşandığı temmuzda yumurtada yüzde 2.3'lük, tuzlu fıstıkta yüzde 4.1, fındıkta 2.5, leblebide 1.4, akide şekerinde yüzde 5.3, kahvede yüzde 4.2, kakaolu fındıklı barda yüzde 2.5 ve zeytinde de yüzde 1.8'lik fiyat artışı oldu. Temmuzda, kapıcı ve gazyağı ücreti yüzde 5 oranında, 12 kilogramlık tüpgaz fiyatı da yüzde 4.4 oranında arttı. Temmuz sonu itibariyle son bir yılda ise en yüksek fiyat artışı yüzde 110 ile enjeksiyon ücretlerinde gözlendi. Bunu yüzde 75.8'le kiraz, yüzde 69.8'le fındık ve yüzde 58.9'la da kurs ve özel ders ücretleri izledi. Son bir yılda erik yüzde 57.2, filtresiz sigara yüzde 56.9, kapıcı ücreti yüzde 45.1, rakı yüzde 44.4, kıvırcık salata 36.3, maydanoz yüzde 31.5 oranında zamlandı. 

     
</TEXT>
</DOC>
