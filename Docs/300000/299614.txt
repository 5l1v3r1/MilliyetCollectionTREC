<DOC>
<DOCNO> 299614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur26.html </URL>
<DATE> 2004/12/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Doğum sancısı çeken kadın Gürcistan üzerinden getirildi .. 
</HEADLINE>
<TEXT>

     Artvin'in Borçka İlçesi'nin Camili bölgesinde, doğum sancısı başlayan Hatice Sarı, yolların kapalı olması nedeniyle önce Gürcistan'a götürüldü, sonra Hopa'ya getirilerek tedavi altına alındı. 
     Yılın yaklaşık 6 aylık bölümünde yolların kapalı olduğu bin 800 rakımlı Camili Bölgesi'nin Efeler Köyü'nde yaşayan Hatice Sarı'nın 26 , doğum sancısının başlaması üzerine eşi İsmail Sarı, durumu jandarmaya bildirdi. 
     Artvin Valiliği'nin talebi üzerine 3. Ordu Komutanlığı'ndan gönderilen helikopterin olumsuz hava koşulları nedeniyle bölgeye iniş yapamaması üzerine, köylülerden oluşan 30 kişilik ekip, Sarı'yı kızakla Gürcistan'a taşıdı. 
     Yaklaşık 7 saat kızakla taşındıktan sonra arabayla Gürcistan'a getirilen Sarı, Sarp Sınır Kapısı'ndan ambulansla gece geç saatlerde Türkiye'ye giriş yaparak Hopa Devlet Hastanesi'nde tedavi altına alındı. 
     Hatice Sarı'nın eşi İsmail Sarı, eşinin doğum zamanının yaklaştığını belirterek, ''Eşimin zaman zaman sancıları oluyor. Bunun üzerine hastaneye kaldırmaya karar verdik. Köyümüzün yolu kar nedeniyle kapalı. Erzincan'dan gönderilen helikopter de iniş yapamayınca Hatice'yi kızakla taşımaya karar verdik. Yolculuğumuzda adeta karla boğuştuk'' dedi. 
     Kendilerine destek olan herkese teşekkür eden Sarı, ''Başta Valimiz Sayın Orhan Kırlı ve askeri birliklerimiz adeta seferber oldular. Batum Başkonsolosumuzun da yardımı çok oldu. Kurtarma ekibine katılan 30 kişi Batum'da konsoloslukta misafir edildi'' diye konuştu. 
     Sarı, 5 yaşında bir kızı olduğunu, şimdi erkek bebek beklediklerini kaydederek, ''Çok sevinçliyim ve de çok mutluyum. Heyecanla doğumu bekliyoruz'' dedi. 
     Artvin Valisi Orhanlı Kırlı ve Batum Bölgesi Hudut Komiseri General Tengiz Kontselidze arasında, geçen yıl, yılın 6 ayında kar yüzünden yolu kapalı olan Camili bölgesinde yaşayan insanlara, zaruri veya acil durumlarda Gürcistan üzerinden geçiş izni sağlayan protokol imzalanmıştı. 
     
</TEXT>
</DOC>
