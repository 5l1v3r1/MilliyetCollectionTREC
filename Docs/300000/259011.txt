<DOC>
<DOCNO> 259011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko21.html </URL>
<DATE> 2004/07/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Döviz rezervi 32.5 milyar dolara indi 
</HEADLINE>
<TEXT>

     Merkez Bankası'nın döviz rezervi, geçen hafta 300 milyon dolara yakın azalarak 32.5 milyar dolara indi. 
     Banka'nın döviz fazlası ise 2.9 milyar dolar düzeyine çıktı. 
     Merkez Bankası'nın verilerine göre, döviz rezervinde geçen hafta 278 milyon dolarlık gerileme gözlendi. Rezerv, 16 Temmuz'daki 32 milyar 796 milyon dolarlık düzeyinden 23 Temmuz itibariyle 32 milyar 518 milyon dolara indi. 
     Döviz rezervinde son iki haftada gözlenen toplam düşüş ise 1 milyar 131 milyon dolar oldu. Rezerv, 9 Temmuz'da 33 milyar 649 milyon dolar olarak gerçekleşmişti. 
     Öte yandan, altın mevcutlarının 1 milyar 474 milyon dolarlık düzeyinde geçen hafta da bir değişiklik gözlenmedi. 
     Brüt rezerv ise 33 milyar 992 milyon dolar oldu. 
     
     DÖVİZ FAZLASI 

     Merkez Bankası'nın döviz pozisyon fazlası, geçen hafta 1 milyar 280 milyon dolar artarak 2 milyar 860 milyon dolara çıktı. Banka'nın dış varlıkları 177 milyon dolar azalarak 36 milyar 501 milyon dolara, döviz yükümlülükleri de 1 milyar 457 milyon dolar azalarak 33 milyar 641 milyon dolara indi. 

ANKA 
     
</TEXT>
</DOC>
