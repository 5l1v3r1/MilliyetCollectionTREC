<DOC>
<DOCNO> 251960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo18.html </URL>
<DATE> 2004/06/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Olimpiyat Oyunları meşalesi, Berlin'de... 
</HEADLINE>
<TEXT>

     Yunanistan'ın başkenti Atina'da 13-29 Ağustos tarihleri arasında düzenlenecek 28. Yaz Olimpiyat Oyunları'nın meşalesi, Almanya'nın Münih kentinden başkent Berlin'e getirildi. 
     Berlin Olimpiyat Stadı'nda Berlin Eyaleti Başbakanı Klaus Wowereit tarafından teslim alınan meşale, burada olimpiyat çanağının yakılmasından sonra Berlin'de dolaştırılmaya başlandı. 
     Stattan başlayarak yaklaşık 50 kilometrelik güzergahta aralarında boksör Henry Maske, buz patencileri Katarina Witt ile Claudia Pechstein'in bulunduğu 132 sporcu, tanınmış kişi ve bazı vatandaşlar tarafından taşınacak olan meşale, tarihi Brandenburg Kapısı'na dek götürülecek. 
     Meşale, Brandenburg Kapısı'na kadar olan son bölümde Uluslararası Olimpiyat Komitesi Başkan Yardımcısı Thomas Bach tarafından taşınacak. 
     Brandenburg Kapısı'nın önündeki Paris Meydanı'nda TSİ 19.00'dan itibaren de bir açık hava partisi düzenlenecek. 
     Meşa daha sonra İsveç'in başkenti Stockholm'a götürülecek. 
     
</TEXT>
</DOC>
