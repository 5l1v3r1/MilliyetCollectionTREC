<DOC>
<DOCNO> 261154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo14.html </URL>
<DATE> 2004/08/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sokak köpeklerinin Atina'ya maliyeti 4 milyon euro... 
</HEADLINE>
<TEXT>

     Yunanistan'ın, Atina'da ve olimpiyat müsabakalarının yapılacağı diğer kentlerdeki başıboş köpeklerin sokaklardan toplanarak barındırılması için 4 milyon euro harcayacağı açıklandı. 
     Tarım Bakan Yardımcısı Aleksandros Kondos, Yunanistan'ın tüm yerleşim birimlerinde olduğu gibi Atina'da da serbestçe dolaşan binlerce sokak köpeğinin, Yaz Olimpiyatları nedeniyle kente gelecek ziyaretçileri rahatsız etmemeleri için özel barınaklara yerleştirilmeye başlandığını açıkladı. 
     Kondos, söz konusu köpeklerin 45 gün süresince bu barınaklarda tutulacağını, kısırlaştırılıp ve aşılanıp, parazitlerinden temizlendikten sonra bulundukları bölgeye geri bırakılacağını söyledi. Kondos, bu işlemler için 4 milyon euronun yerel yönetimlere tahsis edildiğini sözlerine ekledi. 
     Yunan basını, Atina'da yaklaşık 15 bin sokak köpeği olduğunu, yabancı basın yayın organlarının, bunların olimpiyat oyunları öncesinde zehirlenerek öldürüleceklerini iddia ettiklerini duyurmuştu. 
     
</TEXT>
</DOC>
