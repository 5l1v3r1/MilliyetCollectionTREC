<DOC>
<DOCNO> 259579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonspo12.html </URL>
<DATE> 2004/07/31/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fenerbahçe'nin 68 milyon 480 bin dolar borcu var... 
</HEADLINE>
<TEXT>

     Fenerbahçe Kulübü Yüksek Divan Kurulu olağan toplantısı yapıldı. 
     Faruk Ilgaz Tesisleri'nde 200'e yakın divan üyesinin katılımıyla gerçekleştirilen toplantıda, kulüp başkanı Aziz Yıldırım ve yönetim kurulu üyeleri Vedat Olcay, Zeynep Sabancı, Nihat Özbağı, Ercan Karasu, Serhat Çeçen, Ünal Uzun ve Turan Şahin de yer aldı. 
     Yılın ilk 6 ayının faaliyetlerinin değerlendirildiği toplantıda, denetleme kurulu raporuna göre kulübün 2007 yılına dek ödemesi gereken 68 milyon 480 bin dolar borcunun bulunduğu açıklandı. 
     
     ''ATMAK, KOVMAK ÇOK KOLAY'' 

     Yönetim kurulu ve denetleme kurulu raporları hakkında üyelerin görüşlerini bildirmesinin ardından söz alan kulüp başkanı Aziz Yıldırım, kendilerinden talep edilen isteklere yanıt vererek, son günlerde yaşanan olaylarla ilgili konulara değindi. 
     Teknik direktör Christoph Daum ile yaşanan gerginliğin yapılan konuşmaların ardından son bulduğunu ve Alman çalıştırıcının özür dileyerek hiçbir yöneticiyle sorununun bulunmadığını kendilerine ilettiğini kaydeden Yıldırım, ''Aile içinde sorunlar yaşanır. Yönetici arkadaşlarımla görevde olduğumuz süre içinde edindiğimiz tecrübeler ışığında hareket ettik. Atmak, kovmak çok kolay. İki dudağımız arasında. Attık, kovduk. Bu şekilde bir davranışı sergilememizi bekleyen çok insan vardı. Geçmişte bu tip hatalar oldu. Ancak, artık politikamız kazanmak'' diye konuştu. 

     
</TEXT>
</DOC>
