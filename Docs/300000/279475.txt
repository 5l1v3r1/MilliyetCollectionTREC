<DOC>
<DOCNO> 279475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo12.html </URL>
<DATE> 2004/10/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tekelioğlu Kaçan ve yenen golün hesabını antrenör vermemeli... 
</HEADLINE>
<TEXT>

     Akçaabat Sebatspor Teknik Direktörü Sadi Tekelioğlu, kaçan ve yenen golün hesabının antrenörün vermemesi gerektiğini söyledi. 
     Tekelioğlu, AA muhabirine yaptığı açıklamada, Akçaabat Sebatspor'un oynadığı futbolun aldığı sonuçların karşılığı olmadığını kaydetti. 
     Tekelioğlu, şöyle konuştu 
     ''İyi oynuyoruz. Özellikle Samsunspor ve Konyaspor deplasmanlarında çok pozisyon bulduk, net pozisyonlar olmasına rağmen yenildik. Bana göre 3 puanımız daha olması gerekiyordu. Alt sıralardaki takımların birbirine yakın olması, bizi fazla ümitsizliğe sevk etmiyor. Her geçen günde iyiye gidiyoruz.'' Ara transferde futbolcu takviye edeceklerini söyleyen Sadi Tekelioğlu, ''Lige kalıcı bir takım olmak için mücadele edeceğiz. Bu hafta İstanbulspor maçı var. Bu maçta bir çıkış bekliyorum. Takımda her geçen gün iyiye doğru bir gidiş var. İnanıyorum ki, bu yılı atlatırsak takımımız önümüzdeki yıllarda süper ligde isminden çok söz ettirecek''dedi. 
     
     ''KAÇAN VE YENEN GOLÜN HESABINI ANTRENÖR VERMEMELİ'' 
     Türkiye'de antrenörlerin bazı konularda haksız yere eleştirildiğini söyleyen Tekelioğlu, şöyle devam etti 
     ''Kaçan ve yenen golün hesabını antrenörler vermemeli. Bir takım çalışıyorsa, mücadele ediyorsa, koşuyorsa ve disiplinliyse veya bunun tam tersinde, disiplinsiz hareket ediliyorsa, koşmuyorsa, her maçta kırmızı kart görüyorsa antrenörlerden hesap sorulmalı. Bunun dışında, futbolcu gol kaçırıyor, kaleci hatalı gol yiyor ve penaltı atılamıyor. Bunun hesabını maalesef teknik adam veriyor. Bunların hesabını teknik adam vermemeli.'' Trabzon'da futbola aşırı ilgi olmasına rağmen Akçaabat Sebatspor karşılaşmalarına taraftarın gelmediğini belirten Tekelioğlu,''Bilet fiyatlarımız diğer kulüplere göre daha düşük. Taraftarların gelmesi için bilet fiyatlarını 1-2 milyon liraya indireceğiz. Biz taraftarlarımızı yanımızda görmek istiyoruz'' diye konuştu. 
     Zemin olarak en kötü sahanın kendilerinin olduğunu ifade eden Sadi Tekelioğlu, ''Bu da oyunumuzu etkiliyor. Rakiplerimiz de sahanın zemininden yakınıyor. Bunun değişmesi devlet için hiç bir sorun teşkil etmez, ekonomik olarak. Fenerbahçe zeminin bir hafta içerisinde değiştirdi. Devre arasında değiştirilebilinir. Onun için yetkililerden yardım bekliyoruz'' dedi. 
     Akçaabat Sebatspor'un başarılı futbolcusu Erman Ergin, takımın iyi futbol oynadığını ancak gol yollarında başarılı olamadığını belirterek, ''İstanbulspor maçına 3 puan almak için çıkacağız ve bu şansızlığımızı kırmak istiyoruz'' diye konuştu. 
     
</TEXT>
</DOC>
