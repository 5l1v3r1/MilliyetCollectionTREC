<DOC>
<DOCNO> 272388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo18.html </URL>
<DATE> 2004/09/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Alex asist yapıyor, Van Hooijdonk atıyor... 
</HEADLINE>
<TEXT>

     Fenerbahçe'de Brezilyalı yıldız Alex de Souza asistleri yapıyor, Hollandalı golcü Pierre van Hooijdonk golleri atıyor. 
     Geçen sezon 34 maçta forma giyerek attığı 24 golle şampiyonlukta büyük pay sahibi olan Pierre Van Hooijdonk, 2004-05 sezonunda da hem Türkiye Ligi'nde hem de Avrupa Şampiyonlar Ligi'nde attığı gollerle takımının yüzünü güldürüyor. 
     Bu sezon lige iyi bir başlangıç yapan Hollandalı yıldız, 5 maçta 5 gol atarak, takımının en fazla gol atan oyuncusu oldu. 
     2004-05 sezonuna Çaykur Rizespor maçında 1'i penaltıdan olmak üzere attığı 2 golle başlayan golcü futbolcu, İstanbulspor maçında da 1 kez fileleri havalandırdı. Van Hooijdonk, Kayserispor maçında attığı 2 golle 4. haftada 5 gole ulaşarak, gol krallığı yarışında da iddiasını ortaya koydu. 
     İlerlemiş yaşıyla Avrupa Şampiyonlar Ligi'nde etkili olup olmayacağı tartışılan Hollandalı yıldız, ilk maçta AC Sparta Prag karşısında takımına 3 puan getiren golü atarak, taraftarlarından büyük alkış aldı. 
     
     ALEX, ASİSTLERİNİ SÜRDÜRÜYOR 
     Fenerbahçe'nin flaş transferi Brezilyalı Alex de Souza da asistleri ve attığı gollerle takımına önemli katkı sağlıyor. 
     Ligde 4 haftada 3 asist yapan ve 2 gol atan Alex, Avrupa Şampiyonlar Ligi'nde de ilk maçta Van Hooijdonk'un attığı golde şık bir hareketle savunma oyuncusunu geçerek, güzel bir asist yaptı. 
     Takıma geç katılan ve ligde ilk hafta Çaykur Rizespor maçında forma giymeyen Brezilyalı yıldız, ilk golünü 3. haftada güzel hareketlerle İstanbulspor maçında attı. 5. haftada da Akçaabat Sebatspor maçının 83. dakikada kendi çabasıyla takımına galibiyet golünü kazandıran Alex'in, Samsunspor, İstanbulspor ve Akçaabat Sebatspor maçlarında 1'er asisti izlendi. 
     
</TEXT>
</DOC>
