<DOC>
<DOCNO> 284022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun22.html </URL>
<DATE> 2004/10/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İtalya, AB Komisyonu üyesi dinci Buttiglione'yi tartışıyor 
</HEADLINE>
<TEXT>

     İtalya Başbakanı Silvio Berlusconi, Avrupa Parlamentosu'nu ikiye bölen ve parlamentodaki güvenoylamasının ertelenmesine neden olan AB Komisyonu'nun İtalyan üyesi Rocco Buttiglione'nin geleceğine, hükümetler arasında, vekiller ve AB Komisyonu'un yeni başkanı ile yapılan görüşmelerde karar verileceğini söyledi. 
     Berlusconi, La Stampa gazetesine yaptığı açıklamada, çözümün, tecrübesi herkes tarafından kabul edilen, hazırlama ve geliştirme şansına sahip AB Komisyonu'nun yeni başkanı Portekizli Jose Manuel Barroso'nun temaslarından çıkacağını belirtti. 
     İtalya Başbakanı, Barroso'nun yeni komisyon ekibini güvenoylamasından çekme kararını onayladığını belirtti. 
     Buttiglione, özellikle eşcinselliğe ve kürtaja karşı tavırları, kadınlarla ilgili görüşleri nedeniyle tepki çekiyor. 
     ''Aile, kadınların çocuk yapması için oluşur. Erkek kadını korur. Ben geleneksel görüşleri savunuyorum'' diyen, ''eşcinselliğin günah olduğunu'' anlatan, kadınlardan erkeklerle aynı işleri yapmalarının istenmesini eleştiren ve ''İyi bir Katolik, iyi bir Avrupalı olabilir'' diyen Buttiglione, AB'ye göçün engellenmesi için Afrika'da kamplar oluşturulması fikrini de savunuyor. 
     
     PAPA DA TARTIŞMALARA MÜDAHİL 
     Bu arada, AB Komisyonu'ndaki krizle ilgili tartışmalara Papa 2. Jean Paul de katıldı. 
     AB Komisyonu'nun görev süresi dolan Başkanı Romano Prodi'yi kabul eden Papa Jean Paul, Komisyon'daki krize anlaşma ve karşılıklı uyum ruhu içinde bir çözüm bulunmasını istedi. 
     Papa, Prodi'ye hitaben, ''Yeni Komisyon'la ilgili son günlerde karşılaşılan zorlukların anlaşma ve ilgili tüm tarafların karşılıklı uyum ruhu içinde çözüme kavuşturulabileceğini sanıyorum'' diye konuştu. 
     
</TEXT>
</DOC>
