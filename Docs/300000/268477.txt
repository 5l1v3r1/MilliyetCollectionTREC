<DOC>
<DOCNO> 268477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy10.html </URL>
<DATE> 2004/09/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Erdoğan "Zina ile ilgili düzenleme kadın-erkek eşitliği için" 
</HEADLINE>
<TEXT>

     Başbakan Recep Tayyip Erdoğan, Rusya Devlet Başkanı Vladimir Putin'in, Türkiye ziyaretini, Rusya'daki terör olayları ve son olumsuz gelişmeler nedeniyle ertelediğini belirterek, terörden, ortak mücadele platformuyla kurtulunması önerisinde bulundu. 
     Erdoğan, Türk Ceza Kanunu TCK tasarısında yapılması düşünülen ''zina'' ile ilgili düzenlemenin, kadın-erkek eşitliğini getirecek bir adım olduğunu belirterek, ''Bu olay, şikayete bağlı olarak getirilmesi düşünülen bir adımdır'' dedi. 
     Erdoğan, 2004 Atina Olimpiyatları'nda madalya kazanan sporcular için düzenlenen ödül törenin ardından, gazetecilerin sorularını yanıtladı. 
     Bir gazetecinin, ''Terör olayları nedeniyle Putin Türkiye ziyaretini ertelemek zorunda kaldı. Bu konuda bir değerlendirmeniz olacak mı '' sorusuna, Erdoğan, şöyle karşılık verdi 
     ''Sayın Putin, bu akşam Türkiye'ye gelecek ve yarın akşama kadar Türkiye'de kalacaktı. Fakat bu Rusya'daki son terör durumunun, orada okul işgaliyle 300'e aşkın Rus vatandaşının şu anda rehine durumunda olması, gerek son olumsuz gelişmeler sebebiyle ziyareti erteleme durumunda kaldılar. 
     Terörü bir insanlık suçu kabul etmenin ötesinde, teröre karşı uluslararası bir ortak mücadele platformu oluşturmamız gerektiğini söyledik, bugün de söylüyoruz. Türkiye olarak, biz üzerimize ne düşürse onu yapmaya hazırız. Çünkü biz de terörden çok çeken bir ülke konumundayız, durumundayız. Terörün bedelini, faturasını ağır ödeyen ülkeler bugüne kadar oldu, olmakta ama şu anda terörden yana sıkıntısı olmayanlar zannetmesinler ki bu, yarın bizi vurmayacaktır. Terörün nerede, ne zaman, kimi, nasıl vuracağı hiç belli olmayan bir fenomendir. Bundan ortak bir mücadele platformuyla kurtulmamız, sebep-sonuç ilişkilerini iyi araştırarak, sebeplerini ortadan kaldırmak suretiyle, insanı barışa, refaha, mutluluğa kavuşturmanın gayreti içerisinde hep birlikte olmamız gerekiyor. '' Konuyla ilgili olarak, Rusya Devlet Bakanı Vladimir Putin'i arayacağını bildiren Erdoğan, Putin'e, ''Türkiye olarak ne gerekiyorsa yapacaklarını'' söyleyeceğini kaydetti. 
     
     ''ALDATMALARI ORTADAN KALDIRMAYA YÖNELİK ADIM'' 
     Erdoğan, TBMM gündeminde bulunan TCK tasarısıyla ilgili tartışmalara yönelik soruları da yanıtladı. 
     Bir gazetecinin, ''Zinanın suç sayılıp sayılmamasıyla ilgili tartışmalara yönelik neler diyeceksiniz '' sorusu üzerine Erdoğan, yapılan yorumların, sadece duyuma dayandığını, içerik konusunda bilgiye sahip olunulmadığını söyledi. Erdoğan, şöyle konuştu 
     ''İşin, içini, içeriğini bilmeden yorumlar yapılıyor. Bunlar tabii üzüntü vericidir. Bu konuyla ilgili 1996 yılına kadar bir yasama maddesi vardır. Bazıları burada Anayasa Mahkemesi'nin verdiği kararı gündeme getiriyor. Bu kararın da içeriğini bilmeden değerlendirme yoluna gidiyorlar ve yanlış yaklaşımlarda bulunuyorlar. 
     Şu anda bir adım atılıyor. Bu adım Türkiye'de kadın-erkek eşitliğini getirmesi bakımından ve kadına yönelik bugüne kadar yapılmış olan eşitsizlikleri ortadan kaldırmaya yönelik bir adımdır. Bu olay, şikayete bağlı olarak getirilmesi düşünülen bir adımdır. Burada aldatmaları ortadan kaldırmaya yönelik bir adımdır. Bundan öncekinde bir eşitsizlik söz konusu olduğu için Anayasa Mahkemesi bunu geri göndermiştir. Bu eşitsizlik de ortadan kaldırılarak, yani erkeğin kadını aldatmasında ya da kadının erkeği aldatmasında uygulanacak olan cezai müeyyide aynı olacaktır. Bu da şikayete bağlı olarak olacaktır. Resen atılacak bir adım olmayacaktır. Herhalde şikayete bağlı olarak, bundan kimsenin rahatsız olmaması lazım. Bu bir yerde insan onurunu kurtarmaya yönelik bir adımdır diye inanıyor ve düşünüyoruz.'' 
     
</TEXT>
</DOC>
