<DOC>
<DOCNO> 254851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonspo25.html </URL>
<DATE> 2004/07/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Davids geldi, Emre'nin forma şansı azaldı... 
</HEADLINE>
<TEXT>

     Lütfullah Göktaş bildiriyor 
Hollandalı orta alan oyuncusu Edgar Davids'i renklerine bağlayan FC İnter'de milli oyuncumuz Emre Belözoğlu'nun ilk 11'de yer bulabilme şansı da azaldı. İtalyan basınında Mancinili FC İnter'in muhtemel ilk 11'ine ilişkin tahminlerde, Emre'nin adına artık rastlanmıyor. 
     Mancini'nin 4-4-2 şeklindeki oyun sisteminde orta alanda J. Zanetti, Veron, Davids ve Stankoviç'i oynatması bekleniyor. Teknik direktör Roberto Mancini, İnter'in orta alan oyuncularının fazla olmasının, Davids'in oynatılması için bir sorun teşkil etmeyeceğini belirterek, ''Takım için muhtelif çözümler gerekebilir. Dolayısıyla başarılı, ama çok sayıda oyuncuya sahip olmak iyi bir faktör'' dedi. 
     İtalyan spor gazetelerindeki genel kanı, FC İnter'in Emre'yi elden çıkarmayı yeğleyebileceği yönünde. Emre başka bir takıma kiralanacak mı yoksa satılacak mı sorusunun yanıtı netleşmediği gibi, Emre'nin olası gideceği kulübün de hangisi olacağı henüz belli değil. 
     
     EMRE GÖNDERİLECEKLER LİSTESİNDE 

     Tuttosport gazetesi Emre Belözoğlu'nun da Muhammed Kallon, Giovanni Pasquale, Javier Francisco Farinos ve Maurico Pinilla gibi ''elden çıkarılması gereken oyuncular'' arasında yer aldığını ileri sürdü. 
     Corriere dello Sport, AC Fiorentina'nın FC İnter ile yaptığı transfer görüşmelerine ilişkin haberde, ''Karagounis'in Milano'dan ayrılmaya yanaşmamasının ardından, Mor-Menekşeli kulübün bütçesinin Farinos, Lamouchi ve Emre için transfer bedeli ödemesi zor görünüyor'' diye yazdı. 
     
     BOLOGNA DA İSTİYOR 

     Corriere dello Sport, FC Bologna'nın AC Parma'dan Hidotoşi Nataka'yı alamaması durumunda Emre Belözoğlu'na yönelebileceğini ileri sürdü. ''Bologna Emre ve Farinos'u istiyor'' başlığıyla yayımlanan haberde, Kırmızı-mavili kulübün teknik direktörü Carlo Mazzone'nin Lamouchi ve Karagounis ile de ilgilendiği belirtildi. Haberde Emre konusundaki bu gelişme şu cümlelerle özetlendi 
     ''Mazzone rüyasının ne olduğunu gizlemiyor Emre Belözoğlu'nun Kırmızı-mavili formayı giymesini sağlamak. Emre, Fiorentina'nın da ilgilendiği bir oyuncu. Ancak Türk oyuncunun istikbali konusunda İnter henüz bir karar almadı. Emre kiralanacak mı yoksa satılacak mı İnter'in karar vermesi gerekiyor.'' Bu arada FC İnter, İtalya'nın kuzeyindeki Bolzano'ya bağlı Riscone di Brunico'da kamp çalışmalarını sürdürüyor. Kampta bulunan Emre'nin, bir türlü atlatamadığı kas sorunları nedeniyle, dünkü antrenman maçında oynayamadığı öğrenildi. 

     
</TEXT>
</DOC>
