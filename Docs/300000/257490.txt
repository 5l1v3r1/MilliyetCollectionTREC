<DOC>
<DOCNO> 257490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/ekonomi/eko03.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysele şimdiden 200 bin kişi üye oldu 
</HEADLINE>
<TEXT>


Bireyselde katılımcı sayısının 200 bine ulaştığını belirten Emeklilik Gözetim Merkezi Yönetim Kurulu Başkanı Velioğlu, fon büyüklüğünün ise 80 trilyonu aştığını söyledi 

EKONOMİ SERVİSİ 

Emeklilik Gözetim Merkezi EGM Yönetim Kurulu Başkanı ve Yapı Kredi Emeklilik Genel Müdürü Giray Velioğlu, bireysel emeklilik sisteminin gönüllü olmasına rağmen ilgi ve katılımın hızla arttığını belirterek, katılımcı sayısının 200 bine ulaştığını, fon büyüklüğünün ise 80 trilyonu aştığını söyledi. 
Emeklilik şirketlerinin elektronik ortamda günlük denetim ve gözetimine esas bilgileri oluşturmak, kamu otoritelerine rapor hazırlamak, katılımcılara ait bilgileri saklamak ve gizliliğini korumak amacıyla kurulan EGM, birinci yılını Vakıf Emeklilik'in Ortaköy'deki genel müdürlük binasında kutladı. 10 Temmuz'da kurulan EGM'nin birinci yılının değerlendirildiği toplantıda konuşan Genel Müdür Ali Canyürek, sistemin hızlı büyüme gösterdiğini belirterek, yıl sonu katılımcı tahminlerinin 306 - 550 bin aralığında olduğunu söyledi. 

Kalıcı lisanslar 
Şu an için sistemde pazarlama yapanların geçici lisanslarla çalıştırıldığına dikkati çeken Canyürek, kalıcı lisans için e - BEAS sınavının 5 - 20 Temmuz 2004 tarihleri arasında tamamlandığını ve sınava 920 kişinin katıldığını belirtti. 2005 yılı Şubat ayına kadar sınava girmesi öngörülen aracı sayısının 15 bin olduğunu ifade eden Canyürek, 28 Şubat 2005'ten itibaren geçici lisans uygulamasının kaldırılacağını ve kalıcı lisansı olmayanların pazarlama yetkisinin bulunmayacağını söyledi. Canyürek, sistemin geliştirilmesi için Uluslararası Emeklilik Düzenleyicileri ve Denetleyicileri Ağı'na INPRS üye olduklarını belirtti. Şu anda satışların yüzde 76'sının ferdi, yüzde 24'ünün grup olduğunu belirten Canyürek, 7. ve 12. ayda grup sözleşmelerinin hareketlenmesini beklediklerini ifade etti. 

Vakıfların aktarımı 
Ali Canyürek, sektörün bundan sonraki ana gündeminin vakıf ve sandıklar ile bireysel hesaplara dayalı diğer fonların sisteme adaptasyonu olacağını belirtti. 
Bireysel emeklilik sistemi ile hükümetin emeklilik sektörünü rekabete açmayı planlayıp planlamadığının sorulması üzerine Canyürek, şunları kaydetti "Hükümetin tam olarak ne düşündüğünü bilemeyiz. Daha önce yaşanmış başarısız bir zorunlu tasarruf uygulaması deneyimi var. Önemli olan fonların verimli değerlendirilmesidir. Gelişmiş ülkelerde yaşlanan nüfus nedeniyle emekliliğin büyük sorun oluşturduğu düşünüldüğünde bireysel emeklilik ile Türkiye büyük bir adım atmıştır." Velioğlu da, sistemin gelişimine paralel olarak, personel vakıf ve sandıklarının bireysel emeklilik sistemine aktarılması konusunda EGM'nin görevlendirilmesi gerektiğini söyledi. 


</TEXT>
</DOC>
