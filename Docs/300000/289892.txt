<DOC>
<DOCNO> 289892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo30.html </URL>
<DATE> 2004/11/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Trabzonsporlu futbolcular, Fenerbahçe maçı için ne dedi 
</HEADLINE>
<TEXT>

     Trabzonsporlu futbolcular hafta sonu yapılacak Fenerbahçe maçı öncesi çeşitli açıklamalarda bulundu. 
     Bordo-mavili futbolcu Emrah Eren, yaptığı açıklamada, Fenerbahçe maçının hazırlıklarını çok ciddi bir şekilde sürdürdüklerini belirterek, şunları kaydetti 
     ''Hafta sonuna kadar iyi çalışıp, Fenerbahçe engelini geçmek istiyoruz. Fenerbahçe ile liderlik maçı oynayacağız. Yendiğimiz takdirde Fenerbahçe'nin üstüne çıkacağız. Onlar buradan galip ayrılırlarsa büyük bir avantaj sağlayacaklar. Trabzonspor-Fenerbahçe maçı 3 ihtimalli bir maç, söylemek bile istemiyorum, ama bu maçı kaybetsek bile yarıştan kopma gibi bir durum söz konusu değil. Allah'ın izniyle Fenerbahçe'yi burada geçeceğiz.'' Karşılaşmanın çok zorlu geçeceğini bildiklerini ifade eden Emrah, ''Çok zor bir maç olacağını biliyoruz. Fenerbahçe takımının kalitesi belli. Sonuçta biz bu maçı kazanırsak lider olacağız. O yüzden de kazanacağımıza inanıyorum. Çalışmalarımız bu yönde ve inşallah taraftarımıza bayramdan sonra bir hediye vereceğiz'' dedi. 
     Celaleddin Koçak ise Trabzonspor ve Fenerbahçe'nin sahadan galibiyetle ayrılmak için mücadele edeceğini belirterek, ''Zor bir maç olacak. Takım olarak galip gelmek istiyoruz. Bunu da başaracak güçteyiz. Fenerbahçe maçını galibiyetle geçtiğimiz zaman ilerleyen haftalarda çok daha iyi yerlere geleceğimize inanıyorum. Moral motivasyon açısından da bizim için iyi olacak. Taraftarımızın baskısı ile beraber çok iyi mücadele edeceğiz ve inşallah sahadan galibiyetle ayrılacağız'' diye kaydetti. 
     Kendini hazır hissettiğini, teknik direktör Ziya Doğan'nın kendisine görev vermesi halinde sahaya çıkıp elinden gelenin en iyisini yapmaya çalışacağını ifade eden Volkan Bekiroğlu ise şunları belirtti 
     ''Lider Fenerbahçe Trabzon'a 2 puan önde gelecek. Bana göre bize liderliği vermemek ve bizi altta tutmak için mücadele edecekler. Biz geçen sezon Fenerbahçe'nin önüne bir türlü geçememiştik ve bence bundan dolayı da şampiyonluğu kaçırmıştık. Elimize bu hafta çok büyük bir fırsat geçti. Bunu en iyi şekilde değerlendirmek istiyoruz. Yendiğimiz zaman 1 puan öne geçeceğiz. Bunu yapabilecek güçte ve inançtayız. Fenerbahçe'yi yenmek hem bizim açımızdan hem de şehir açısından çok önemli bir olay olacak. Tek düşüncem bu olayın bizde stres yapmaması. Trabzon şehri kadar biz de galip gelmeyi çok istiyoruz.'' 
     
</TEXT>
</DOC>
