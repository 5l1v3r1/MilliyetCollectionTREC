<DOC>
<DOCNO> 269623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/siyaset/siy02.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorunu birlikte çözelim' 
</HEADLINE>
<TEXT>


DEHAP Başkanı Bakırhan, Osman Öcalan grubunu kastederek "Kürt sorunu, uluslararası güçlere sığınan bir avuç insanla çözülemez" dedi 

ÖZGÜR CEBE Diyarbakır DHA 


DEHAP Genel Başkanı Tuncer Bakırhan, hükümetin PKK KONGRA - GEL örgütüne karşı operasyonlarını durdurmasını, örgütün de ateşkes ilan etmesini istedi. Bakırhan, Osman öcalan ile birlikte örgütten kaçan grubu kastederek "Kürt sorunu, uluslararası güçlere sığınan bir avuç insanla çözülemez. Biz devletle silahlı güçler arasındaki sorunu çözmek için üzerimize düşeni yaparız" dedi. 
Mardin Kızıltepe'de öldürülen DEP'in milletvekili Mehmet Sincar'ın anma törenine katıldıktan sonra Diyarbakır'a gelen Bakırhan, önceki gün Diyarbakır Büyükşehir Belediye Başkanı Osman Baydemir ve diğer belediye başkanlarıyla birlikte 2 bin kişilik topluluğa seslendi. 

Kürt sorunu önemli 
Türkiye'nin AB'ye olduğu kadar barışa da ihtiyacı olduğunu belirten Bakırhan, şöyle konuştu 
"AB'ye aday olan hiçbir ülkede insanların kafa ve kulakları kesilmedi. Hangi Avrupa ülkesinde bir operasyon bahane edilerek bir mahalleye günlerce ambargo uygulanıyor Hangi Avrupa ülkesinde seçilmiş temsilciler protokole alınmıyor AKP hükümeti zinayla suni gündem yaratıyor. Asıl önemli olan Kürt sorunu kenara bırakılıyor. Türkiye AB ile ilgili önemli dönemeçten geçiyor. Ama Kürt sorunuyla ilgili çok ciddi adımlar atılmıyor." 
Hükümetin önerilerini dikkate alınmadığını savunan Bakırhan, "Hükümet lütfen operasyonları durdursun. Silahlı güçlerin de bölgede bir daha çatışma olmaması için diyalog ortamı sağlandıktan sonra silahlara veda etmesini istiyoruz" dedi. 


</TEXT>
</DOC>
