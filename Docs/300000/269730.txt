<DOC>
<DOCNO> 269730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko12.html </URL>
<DATE> 2004/09/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Televizyon kampanyaları spotçuyu olumsuz etkiledi... 
</HEADLINE>
<TEXT>

     Özellikle büyük ekran televizyonların çok düşük fiyattan ve uzun taksitlerle satılmaya başlaması, spotçulara olan ilgiyi azalttı. 
     AA muhabirinin edindiği bilgiye göre, yaklaşık 2 ay öncesine kadar 1 milyar liranın üzerinde olan, çoğu 70 ekran büyük ebat televizyonların fiyatı, üretici firmalar tarafından hızla aşağı çekildi. 
     Türkiye'de üretilen ya da ithal edilen 70 ekran televizyonların ortalama fiyatı 500 milyon lira seviyelerine gerilerken, firmalar ayrıca 10 taksite varan ödeme olanakları sunuyor. Özellikle son 2 aydır yaşanan bu durum nedeniyle, bayilerin büyük ekran televizyon satışları önemli oranda arttı. Bu durum bayilerde satılan bazı ürünleri düşük fiyatla peşin olarak satan spotçuları ise olumsuz etkiledi. 
     Konya'da faaliyet gösteren Gülcan Spot'un sahibi Duran Görgülü, en fazla satışını yaptıkları elektronik ev eşyasının televizyon olduğunu, ancak şimdi tüketicinin, firmaların son dönemde yaptıkları bayi kampanyalarını daha cazip bularak spotçulara uğramadığını söyledi. 
     
     ''VATANDAŞ SPOTÇUYU UNUTTU'' 
     Geçtiğimiz yılın aynı dönemine göre bu yılki satışların büyük oranda azaldığını vurgulayan Görgülü, şunları kaydetti 
     ''Düğün zamanı olmasına karşın son 2 ayda televizyon satışlarımız yok denecek kadar azaldı. Spotçular olarak, çoğunlukla siftah etmeden dükkan kapatır hale geldik. Eskiden en çok 37 ve 55 ekran televizyon talep edilirdi. Şimdi ise neredeyse bu televizyonların fiyatına büyükleri satıldığı için, genellikle 70 ekran televizyonlara talep var. Vatandaş, bu televizyonları ise artık spotçu yerine bayiden almayı tercih ediyor. Bu durumun ne kadar daha devam edeceğini bilmiyoruz.'' Bu kampanyalarla, plazma teknolojisi kullanılan ürünler piyasaya girmeden önce, depolardaki eski tip televizyon stoğunun tüketilmesinin amaçlandığını iddia eden Görgülü, ''Plazma televizyonlar piyasaya çıktığı zaman kimse eski tip televizyon almayacak. Bu nedenle üretici firmalar, vakit geç olmadan depolardaki bu ürünlerini eritmek istiyor'' diye konuştu. 
     
</TEXT>
</DOC>
