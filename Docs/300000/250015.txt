<DOC>
<DOCNO> 250015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo33.html </URL>
<DATE> 2004/06/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Euro 2004... İspanyol basını, "İstifa et" dedi, Saez etmedi... 
</HEADLINE>
<TEXT>

     Portekiz-2004'e ilk turda veda eden İspanya Milli Takımı'nda, eleştiri oklarının yöneltildiği teknik direktör Inaki Saez, istifa etmeyeceğini açıkladı. 
     Portekiz-2004'te A Grubu'nda yer alan İspanya, son maçında Portekiz'e 1-0 yenilerek gruptan çıkamayınca, bu zamana dek katıldığı Avrupa Futbol Şampiyonaları tarihinde ilk kez ilk turda elenmiş oldu. 
     İspanyol basını, teknik direktörün istifa etmesi gerektiğini savunurken, bugün basın toplantısı düzenleyen Saez, Almanya-2006 Dünya Kupası'na dek milli takımın başında kalacağını söyledi. 
     Saez, ''Bana ve birlikte çalıştığım teknik heyete güvenen bir futbolcu grubu var. İspanyol futbolu beni milli takımın teknik direktörü olarak seçti. Bir teknik direktör bundan daha fazlasını isteyemez. Şimdi bir karar almak zorundayım ve görevi sürdürme isteğindeyim'' dedi. 
     İspanya Futbol Federasyonu Başkanı Angel Maria Villar ile uzun süre konuşup Almanya-2006'ya dek çalışmaya karar verdiklerini ifade eden Saez, ''Dünya Kupası benim için çok etkileyici bir yön olacak. Bunun için hazır olduğuma inanıyorum ve bununla yüzleşeceğim'' diye konuştu. 
     Portekiz-2004'ün başlamasından 1 gün önce sözleşmesini 2 yıl yenileyen Saez, gruptan elenmeden sorumlunun kendisi olduğunu ve düş kırıklığı yaşadığını bildirdi. 
     Oldukça uzun süren basın toplantısı sırasında istifasını isteyen bazı basın mensuplarıyla sözlü olarak tartışan İspanyol teknik adam, ''Benim için gitmek daha kolay olurdu ancak beni destekleyen ve benim için mücadele eden bir grup var. İstifa etmek korkaklık olurdu. Bu bir meydan okuma ve kalıyorum'' dedi. 
     Saez'in basın toplantısı, İspanyol gazetelerinin internetteki sayfalarında AS ''Gitmiyor'', Marca, ''Başarısızlığa karşın istifa etmiyor'', El Mundo Deportivo, ''Saez Bu bir meydan okuma ve kalıyorum'' başlıklarını kullandı. 
     Öte yandan Portekiz-2004'ten elenen İspanya Milli Takımı'nda, futbolcuların ayrı ayrı olarak geri dönmeleri ve üzerlerinde milli takım resmi giysilerinin olmaması da tartışma yarattı. Futbolcuların birçoğu, havaalanında bulunan İspanyol vatandaşları tarafından sözlü olarak eleştirildi. 
     Bu arada Beşiktaş Teknik Direktörü Vicente Del Bosque, Marca gazetesinde yer alan demecinde, ''Milli takımın elenmesi bende büyük bir düş kırıklığı yarattı. Tartışılması gereken bir sorun. Bence, milli takımda eksik olan bağlılık ve konsantrasyondu'' dedi. 
     
</TEXT>
</DOC>
