<DOC>
<DOCNO> 261307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/spo04.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sihirbazlık mı yapacağız ' 
</HEADLINE>
<TEXT>


Trabzonspor'un hocası, transferde ağır kalan yönetime yüklendi, "Bugün, yarın denilerek sorunlar çözülmedi. Ayıp oluyor" dedi 


Sert açıklamalar 
BORDO - Mavili takımın teknik patronu Ziya Doğan, peş peşe gelen sakatlıkların ardından elindeki alternatiflerinin azalması üzerine isyan etti. Yönetime ciddi mesajlar gönderen tecrübeli hoca, "Defansta sıkıntılar uzun zamandır var. Tolga ve Erdinç sağlamken de oyuncu lazımdı, ama alınamadı. Elde yeterli kadro yok. Şampiyonlar Ligi'nde her takımın 30 oyuncusu bulunuyor" diye konuştu. 

'Sorun çözülmedi' 
GEÇEN yıla göre mevcut seçeneklerin de azaldığını kaydeden Doğan, şöyle devam etti "Eğer alternatif bir kadrom olsaydı, şimdi en az 4-5 oyuncumu Kayseri'de dinlendirebilirdim. Ben bunu defalarca ilettim ama bugün yarın denilerek sorun giderilmedi. Ziya Doğan'ın hangi şartlarda nasıl mücadele ettiğini kamuoyu bilsin. Ayıp ve yanlış olur diye konuşmadım ama asıl bana ayıp oluyor". 

'Artık insaf' 
ZİYA Doğan, kendisinin büyük fedakarlık yaptığını belirtip, "Ama insaf. Yarın başka bir futbolcu sakatlanırsa kimi sahaya çıkartacağız. Şampiyonluk isteniyor ama böyle aksilikler çıktığında sihirbazlık mı yapacağız Elimde sihirli değnek mi var " ifadelerini kullandı. Trabzonspor'un hocası, "Böyle olacağını bilseydim elimdeki hiçbir oyuncuyu göndermezdim" yorumunu yaptı. 

Young tesellisi 

KARADENİZ ekibi, daha önce ön protokol yapılan eski oyuncusu Lee Young ile dün sözleşme imzaladı. Önceki gece Trabzon'a gelen G.Koreli futbolcu, "Bu yıl çok başarılı bir sezon geçireceğimize inanıyorum" dedi. Sağlık kontrolünden geçen Young, Asya Kupası'ndaki sakatlığın geçtiğini, sorunu bulunmadığını ifade etti. Öte yandan Trabzonpor kafilesi, ligdeki ilk maçı için dün Kayseri'ye gitti. 

Aktuğ'dan savunma 

TRABZONSPOR Başkanı Atay Aktuğ, kulübün parasını sokağa atmayacaklarını söyledi. Takıma takviye yaptıklarını belirten Aktuğ, "Zaten kaliteli oyunculardan kurulu ve kapasitesi yüksek ekibimize Celaleddin, Thijs, Adem ve Young'u aldık. Transfer arayışımızı sürüyor. Ancak taraftarımız, bu kulübün her kuruşuna sonuna kadar sahip çıktığımızı ve Trabzonspor'un parasını sokağa atmayacağımızı bilmelidir. Diğer takımların yaptıkları transferler bizim için asla ölçü olmamıştır" dedi. 


</TEXT>
</DOC>
