<DOC>
<DOCNO> 282622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/siyaset/siy06.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Ruhban okulu açılmalı 
</HEADLINE>
<TEXT>


İSTANBUL Milliyet 


AP Milletvekili Cem Özdemir, Ruhban ve azınlık okullarının açılmasının, Türkiye'nin Avrupa'ya giden yolu üzerinde atılması gereken adımlardan biri olduğunu söyledi. Fener Rum Patriği Bartholomeos'u ziyaret eden Özdemir, "Türkiye hem çok kültürlü bir toplum hem de farklı dinleri bir arada barındıran bir ülke olduğu için, bu mirasını ileriki kuşaklara taşımalı. İstanbul'da yaşayan 2 bin civarındaki Rum vatandaş dinlerini özgür bir şekilde ifade edebilmeli. Ben Almanya'da doğmuş, yetişmiş Sünni ailesinden gelen bir vatandaş olarak, yanımda bulunan Alevi kökenli Belediye Meclis üyesi Ali Ertan Toprak'la Avrupa'da yaşıyorum. Orada camimizi, cem evlerimizi kuruyoruz, istediğimiz zaman din dersi yapabiliyoruz. İstediğimiz şekilde ibadetimizi yapabiliyoruz. Avrupa'da biz 30-40 senelik göçten sonra bunu yapabiliyorsak Türkiye'de kurucu unsur olan, baştan beri bu topraklar üzerinde yaşayan bir topluluk da aynı özgürlüğe sahip olmalı, aksi takdirde çok ayıp olur" dedi. 



</TEXT>
</DOC>
