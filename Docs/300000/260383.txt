<DOC>
<DOCNO> 260383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/guncel/gun04.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vagonlarda yaşıyorlar 
</HEADLINE>
<TEXT>


Biçerdöver sahipleri, 10 gündür Haydarpaşa Garı'nda yolun açılmasını bekliyor. Yük vagonunda yemek yapıp çamaşır yıkıyor 

GÖKHAN KARAKAŞ İstanbul 

Pamukova'daki kaza yüzünden Adana'ya gitmek isteyen biçerdöver sahipleri, 10 gündür Haydarpaşa'da bekliyor. 26 Temmuz'da yük treni için bilet alıp biçerdöverlerini vagonlara yükleyen üç vatandaş mağdur oldu. Biçerdöver sahipleri, hayatlarına yük vagonlarında devam etmeye başladı. 
Yük vagonunda yemek yapan, çamaşır yıkayan biçerdöver sahiplerinden Remzi Çetinkaya, şunları söyledi 
"Bilet alırken ve biçerdöverleri vagonlara yüklerken yetkililer yolun en kısa zamanda açılacağını söyledi. Hasat zamanı yaklaştığı için Adana'ya gidiyorduk. Günlerdir vagonda yatıp kalkıyoruz. Temizlik ihtiyacımızı musluk suyunu kullanarak kısıtlı olarak giderebiliyoruz. Devletimiz hakkında kötü konuşmayız ama yolun açılmasını istiyoruz." 
Biçerdöver sahiplerinden Şahin Pak da şöyle konuştu "Adana'ya gidemediğimiz için biçerdöverlerimizin parasını çıkaramıyoruz. 10 gün sonra hasat zamanı ve bizim ne zaman gideceğimiz belli değil. Birkaç gün daha kalırsak zararımız çok büyük olur." 

Yükler yolda mahsur kaldı 

SERHAT OĞUZ İstanbul 
Yaklaşık 2 hafta önce trafiğe kapatılan İstanbul - Ankara demiryolu h l ulaşıma açılmadı. Hükümetin görevlendirdiği Bağımsız Bilirkişi Komisyonu üyesi Prof. Dr. Aydın Erel, incelemelerin tamamlanmasının birkaç hafta alabileceğini söyledi. Birçok yüklü vagonun yollarda mahsur kaldığını kaydeden Birleşik Taşımacılar Sendikası İstanbul Şube Başkanı Mithat Ercan, TCDD'nin tazminat ödemek zorunda kalabileceğini belirtti. Ercan şöyle konuştu "Haydarpaşa'dan Adana'ya gidecek tarım aletleri garda duruyor. Gidecek askeri personel ve malzemeler yola çıkamadı. İzmir - Denizli arasında, Derince'de, Arifiye'de yük vagonları bekliyor." 


</TEXT>
</DOC>
