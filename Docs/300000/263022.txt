<DOC>
<DOCNO> 263022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/yersen.html </URL>
<DATE> 2004/08/13/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Tur kolay değil 
</HEADLINE>
<TEXT>



Son yıllarda büyük düşüş içindeki Hırvat futbolunun vasat temsilcisi karşısında tek farklı skor kuşkusuz Gençlerbirliği için önemli bir avantaj değil. Geçen yıl Avrupa'da fırtına gibi esen Kırmızı-Siyahlıları'n kaldığı yerden devam edeceği beklentisinde olanlar Rijeka önündeki futboldan ve skordan memnun kalmadı. 
Önce TSYD Kupası, sonra ligin ilk haftasındaki görüntüsü ile dün geceki mücadelenin Gençlerbirliği adına hiç de kolay olmayacağı ortadaydı. Neredeyse tam takım savunma yapan, Boliç ve Youla'ya göz açtırmayan, orta sahadaki presiyle Başkent ekibinin oyun kurmasını engelleyen Hırvat temsilcisi, maçın genelinde bu düşüncesinde başarılı oldu. Kanatlarda Flip ve Ali Tandoğan'ın etkisiz oyunu, Sedat'ın maçtan erken kopuşu bu alanda yükü yine Skoko ve Mehmet Nas'ın üzerine yıktı. Skoko tecrübesi ve olumlu paslarıyla yine takımının en etkili isimlerinden biri olurken, Mehmet de her iki yarıda önündeki kulvarı başarıyla kullandı. Genç oyuncu attığı gol ile tur kapısını araladı. 
Böylesi kapalı takımlara karşı hücumda daha zengin varyasyonlar uygulaması gereken Başkent ekibi, "gözaltındaki" Youla ve Boliç'i topla buluşturmakta zorlanırken, bu ikilinin özellikle ikinci yarıda çok elverişli pozisyonlarda beceriksiz kalması farklı bir skorun da önüne geçti. 
Rövanş karşılaşması mutlaka daha çetin bir mücadeleye sahne olacak, gergin bir atmosferde oynanacak. Oyun disiplininden kopmayan ve haddini bilerek ani atakla sonucu düşünen Rijeka, ateşli seyircisinin önünde tur için elinden gelen çabayı gösterecek. Hele bir de dün geceki gibi Kırmızı-Siyahlı savunmanın aciz kaldığı anlarda gol vuruşlarında başarılı olabilirlerse, hiç ummadıkları bir skorla sevinmeleri içten bile olmaz. 
Geçen yılki Avrupa performansını aratan Gençlerbirliği'nin "uyum dönemini" kazasız atlatabilmesi için ikinci maça çok daha iyi motive olması, az - çok tanıdığı rakibe özellikle savunmada ciddi önlemler alması gerekecek. 



</TEXT>
</DOC>
