<DOC>
<DOCNO> 255299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun01.html </URL>
<DATE> 2004/07/14/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Bağdat'ta şiddetli patlama 10 ölü, 40 yaralı 
</HEADLINE>
<TEXT>

     Bağdat'ta Irak hükümet binalarının bulunduğu, 'Yeşil Bölge' olarak adlandırılan eski işgal yönetimi karargahınının ana girişinde bomba yüklü bir aracın havaya uçmasıyla şiddetli bir patlama oldu. Patlama'da son belirlemelere göre 10 kişi hayatını kaybetti. 
     Adının açıklanmasını istemeyen bir polis yetkilisi, Yeşil Hat yakınında geçici hükümet binasında çalışanlara ait bir otopark girişinde bomba yüklü bir aracın patladığını, çok sayıda ölü veya yaralı olduğunu söyledi. 
     Patlama yerinden siyah dumanlar yükseldi, kanlar içerisindeki en az bir kişi bölgeden uzaklaşmaya çalışırken görüldü. 
     
     Allavi olay yerinde 

     Olay yerinde incelemelerde bulunan Irak Başbakanı İyad Allavi, gazetecilere yaptığı açıklamada, ölenlerden 3'ünün Irak Ulusal Muhafızı üyesi, diğerlerinin ise sivil olduğunu söyledi. 
     Allavi, patlamada 40 kişinin de yaralandığını belirtti. 
     Saldırının terör şüphelilerinin tutuklanmasına misilleme olarak düzenlendiğini söyleyen Allavi, hükümetin, olayın sorumlularını yakalamak için elinden geleni yapacağını kaydetti. 
     
     Irak polisi dün 500 kişiyi tutuklamıştı 

     Irak polisi dün Bağdat'ta son zamanların en büyük güvenlik operasyonunu yapmış, 500'ü aşkın kişi gözaltına alınmıştı. 
     Kerkük, Samara, Bakuba ve Kut kentlerinde aralarında El Kaide ile bağlantılı oldukları belirtilen kişilerin de bulunduğu 30 kişi yakalandı. 
     
</TEXT>
</DOC>
