<DOC>
<DOCNO> 282725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy09.html </URL>
<DATE> 2004/10/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gül Türkiye BM Güvenlik Konseyi'nde temsil edilmeli 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, BM Güvenlik Konseyi'nin temsil niteliğinin çağa daha uygun ve etkin bir işleyişe kavuşturulmasının zorunlu olduğunu belirterek, konseydeki olası bir genişlemenin, Türkiye'nin konseyde temsil edilme şansını artırmasını umduğunu bildirdi. 
     Gül, Birleşmiş Milletler'in kuruluşunun 59. yıldönümü nedeniyle yayımladığı mesajda, başlıca hedefi barışı yüceltmek ve insanlığı savaş felaketinden korumak olan BM'nin kurucu üyelerinden biri olarak Türkiye'nin, BM Yasası'nda yer alan hedef ve ilkeleri her zaman gözettiğini belirtti. 
     Türkiye'nin, bu çerçevede sosyo-ekonomik alanlarda tüm insanlığın daha iyiye gitmesi için sarf edilen çabaları destekleyip, BM'nin barışı koruma faaliyetlerine önemli katkılarda bulunduğunu ifade eden Gül, ayrıca BM'nin uluslararası barışı ve istikrarı koruma yönündeki çabalarına aktif katkıların sürdürülerek, Kıbrıs, Ortadoğu ve Irak konularındaki barış girişimlerinin desteklendiğini kaydetti. 
     Bakan Gül, BM'nin geçen yüzyılda yaşanan siyasi, ekonomik, kültürel ve sosyal değişikliklerin ortaya çıkardığı yeni ortama uyum sağlamasının, bütün üye devletlerin ortak ideali olduğunu belirterek, Türkiye'nin BM Genel Sekreteri'nin bu amaçla başlattığı reform sürecini aktif şekilde desteklediğini bildirdi. Gül, örgütün politika belirleme sürecinde ana rolü oynayan Güvenlik Konseyi, Genel Kurul ve diğer organların çalışma yöntemlerinin daha etkili hale getirilmesinin büyük önem taşıdığına dikkat çekti. 
     Türkiye'nin 2009-2010 dönemi için Güvenlik Konseyi geçici üyeliğine adaylığını açıkladığını hatırlatan Gül, mesajına şöyle devam etti 
     ''40 yıldan uzun bir süredir Güvenlik Konseyi'nde temsil fırsatı bulamayan ülkemizin, konsey üyeliği aracılığıyla uluslararası barış ve güvenliğin geliştirilmesine daha da çok katkı sağlayacağına inanıyor ve bu çerçevede adaylığımız konusundaki çalışmalarımızı büyük bir hızla sürdürüyoruz. 
     Bu çerçevede, örgütün yaptırım gücüne sahip yegane organı olan Güvenlik Konseyi'nin temsil niteliğinin çağımıza daha uygun, daha şeffaf ve etkin bir işleyişe kavuşturulmasının zorunlu olduğuna inanıyor ve olası bir genişlemenin aynı zamanda Türkiye'nin Güvenlik Konseyi'nde temsil edilme şansını artırmasını umuyoruz.'' Gül, Türkiye'nin BM barışı koruma operasyonlarına yaptığı katkılarla gurur duyduklarını da ifade ederek, BM operasyonlarına polis katkısında bulunan ülkeler arasında üçüncü sıraya yükselmiş bulunan Türkiye'nin, gelecek dönemde bu operasyonlara katkılarını daha da artırmayı hedeflediğini kaydetti. 
     
</TEXT>
</DOC>
