<DOC>
<DOCNO> 288384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo10.html </URL>
<DATE> 2004/11/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çulcu Gelecek nesillere güvimiz tamdır... 
</HEADLINE>
<TEXT>

     FIFA kokartlı hakem Mustafa Çulcu, genç nesil Türk hakemlerinin kuvvetli adımlarla geldiğini belirterek, ''Bu durum bizi çok mutlu ediyor. Gelecek nesillere güvenimiz tamdır'' dedi. 
     Türk Kalp Vakfı tarafından düzenlenen ''Ayın Futbol Hakemi'' yarışmasına katılarak, eylül ayının en başarılı hakemi ödülünü alan Mustafa Çulcu, jüri üyelerinin sorularını yanıtladı. 
     Yeniden yapılanma içine giren hakem camiasına güvenilmesi gerektiğini anlatan Çulcu, ''Bizlere inanın, güvenin, çok yakın zamanda başarıları hep birlikte izleyeceğiz'' diye konuştu. 
     Hakemlikte hataların her zaman olacağını, eleştirilere açık olduklarını, ancak kişiliklerine yönelik eleştirileri asla kabul etmeyeceklerini belirten Mustafa Çulcu, ''Ne olur Türk spor kamuoyu bizi yerden yere vurmasın. Bu gençlere güvensinler. Yakın zamanda çok ciddi görevde bulunacaklar. Onlara destek olsunlar'' dedi. 
     Maçlardan sonra eve geldiğinde yönettiği karşılaşmayı tekrar tekrar izleyerek eksiklerini ve hatalarını tespit edip, bir deftere not aldığını anlatan Çulcu, ''İnanın pek çok köşe yazarı ve yorumcudan daha acımasızca kendimi eleştiriyorum. Not defterimden dersler çıkarıyorum'' diye konuştu. 
     Çulcu, ''Eskiden bana az not veren hakem gözlemcilerine kızıyordum. Şimdi ise 'Niye ona bu fırsatı verdim'' diye kendime kızıyorum'' açıklamasını da yaptı. 
     
     FIRAT AYDINUS'UN HAYALİ 
     Yarışmaya katılarak ağustos ayının en başarılı hakemi ödülünü alan Fırat Aydınus ise jüri üyelerinden büyük ilgi gördü. 
     Beşiktaş-Fenerbahçe derbisinde görev yapan 31 yaşındaki Aydınus, ''En büyük hayalim Türkiye'yi temsilen yurtdışındaki platformlarda böyle ödüller alabilmek'' dedi. 
     
     LALE ORTA'DAN BAYAN FUTBOLUNA BAKIŞ 
     FIFA kokartlı bayan hakem Lale Orta ise Türkiye'de bayan futbolunun Avrupa'nın çok gerisinde kaldığını ve bundan herkesin sorumlu olduğunu söyledi. 
     Orta, ''Sağlam yatırımlar yaparak Avrupa'da bayan futbolunun geldiği noktayı ancak 25-30 yılda yakalayacağımızı sanıyorum'' dedi. 
     
</TEXT>
</DOC>
