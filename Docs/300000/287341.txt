<DOC>
<DOCNO> 287341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yasam/yas03.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
22 bin kişilik stada bomba 
</HEADLINE>
<TEXT>


Almanya 2. Ligi'ndeki bir maç öncesi yapılan aramada konuk takıma ayrılan tribünden patlamaya hazır durumda 8 kilo bomba çıktı 

ŞENOL ÇALABAKAN Milliyet 

Almanya'da 22 bin kişilik statta yapılan maç öncesi, taraftar tribününün altında patlamaya hazır halde 8 kilo bomba bulundu. 
Alman 2. Lig takımlarından Energie Cottbus ile Erzgebirge Aue'nin 28 Ekim'de karşı karşı geldiği maç öncesi stadyumdaki aramalarda, tribünlerde 8 kiloluk kimyasal bir bomba bulunduğu belirtildi. 
Şok açıklama Energie Cottbus Kulübü'nden geldi. Kulüp, konuk takıma ayrılan tribünde, fünyesi üzerinde, patlamaya hazır halde bomba bulunduğunu açıkladı. Cottburg Polisi'nden Knutt Eltfeld, "Güçlü bir sarsıntı bile paketi havaya uçurmaya yeterdi" dedi. 40x30 santimetre ebatlarındaki pakette, ciğer ve böbreklere zarar verdiği kaydedilen hexakloraten, klor, stronsiyumnitrat ve kaliumnitrat bileşimi içeren maddeler bulunduğu bildirildi. 

Koltukların altına gizlenmiş 
Tribünlerin 20 santimetre altına yerleştirilen bomba, saat 22.45'te başlayan maç öncesi yapılan rutin aramalarda bulundu. Kullanılan kimyasal birleşimin, sis bombaların imalatında kullanılan maddelerle benzerlik taşıdığı, ancak 100 kat daha güçlü olduğu ifade edildi. 


</TEXT>
</DOC>
