<DOC>
<DOCNO> 297839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun43.html </URL>
<DATE> 2004/12/15/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Yunanistan'da otobüs kaçırma eyleminde 15 rehine daha serbest 
</HEADLINE>
<TEXT>

     Yunanistan'ın başkenti Atina yakınlarındaki Maratonas sahil kasabasında, bu sabah bir yolcu otobüsünü kaçıran silahlı 2 kişinin, 3 rehineyi daha serbest bıraktığı bildirildi. 
     Yunan Devlet Televizyonu NET, Arnavut uyruklu oldukları sanılan şahısların, polis ile yaptıkları müzakere sonrasında 3 rehineyi daha serbest bıraktıklarını, bu çerçevede şu ana kadar serbest bırakılan rehine sayısının 10'a ulaştığını duyurdu. 
     NET, otobüste halen 14 rehinenin bulunduğunu kaydetti. 
     Eylemciler, otobüsü çevreleyen polis kuvvetlerinin olay yerinden ayrılmaları, havaalanına giden yolun açılması, kendilerine şoför tahsis edilmesinin yanı sıra rehineleri serbest bırakmak için 1 milyon Euro istemişlerdi. 
     Maratonas-Atina seferini yapan otobüs hareket ettikten kısa süre sonra havaya bir el ateş eden 2 maskeli şahsın kontrolüne geçmiş, ilk andaki kargaşadan yararlanan otobüs şoförü araçtan atlayarak kaçmayı başarmıştı. 
     
     15 REHİNE SERBEST BIRAKILDI 

     Yunanistan'ın başkenti Atina yakınlarındaki Maratonas sahil kasabasında silahlı 2 kişinin bir otobüsü kaçırarak 24 yolcuyu rehin almasıyla başlayan eylem yaklaşık 14 saattir devam ediyor. 
     Kriz süresince, Yunan radyo ve televizyonlarından yapılan canlı yayınlara çıkan Arnavut oldukları sanılan eylemciler, rehinelerin serbest bırakmak için, otobüsü çevreleyen polis kuvvetlerinin olay yerinden ayrılması, havaalanına giden yolun açılması ve kendilerine şöför tahsis edilmesinin yanısıra 1 milyon Euro istiyor. 
     Yanlarında patlayıcı madde olduğunu belirten eylemciler, istekleri yerine getirilmediği takdirde otobüsü havaya uçurmakla tehdit ettiler. 
     Eylemciler, iyi niyet göstergesi olarak şuana kadar 15 rehineyi serbest bıraktılar, ancak 9 kişiyi halen otobüste rehin tutuyor. 
     Maratonas-Atina seferini yapan otobüs 05.45'de hareket ettikten kısa bir süre sonra havaya bir el ateş eden 2 maskeli şahıs kontrolü ele geçirmiş, ilk andaki kargaşadan yararlanan otobüs şöförü ise araçtan atlayarak kaçmayı başarmıştı. 
     Güvenlik güçleri halen otobüsün durduğu Geraka semtinde aracın etrafını sarmış durumda. 
     
     BENZERİ EYLEMLER 

     Yunanistan'da 1998-2000 tarihleri arasında 5 kez otobüs kaçırma olayı yaşanmıştı. 
     Halkidiki yarımadasında 1998'de meydana gelen olayda, otobüsün Yunanistan'dan çıkarak Arnavutluk'a girmesine izin verilmiş, sonrasında ise Arnavutluk polisinin gerçekleştirdiği operasyonda bir kişi yaşamını yitirmişti. 
     
     TELEVİZYONDA CANLI YAYINA ÇIKTI 

     Yunanistan'ın başkenti Atina yakınlarındaki Maratonas sahil kasabasında, bu sabah 24 yolculu otobüsü kaçıran 2 eylemciden, adının ''Hasan'' olduğunu söyleyen saldırgan, bir Yunan televizyonunda canlı yayına çıkarak, sabaha kadar kendisine 1 milyon Euro getirilmezse otobüsü havaya uçurmakla tehdit etti. 
     Bozuk bir Yunanca ile konuştuğu dikkat çeken ve Rus uyruklu olduğunu iddia eden saldırgan, otobüste bulunan 2 erkek 4 kadın toplam 6 rehineden birisini bile para gelmeden bırakmasının söz konusu olmadığını söyledi. 
     Bu arada, eylem başlangıcında otobüsü bırakarak kaçan şöförün, Atina 2004 Olimpiyatları sırasında antiterör eğitimi aldığı ve bu eğitim çerçevesinde otobüsten kontak anahtarını alarak kaçtığı bildirildi. 
     Otobüs şöförünün bu eğitimin temel ilkesi olan aracı hareketsiz bırakma kuralını uyguladığı belirtildi. 
     Güvenlik güçleri halen otobüsün durduğu Geraka semtinde aracın etrafını sarmış durumda bulunuyor. 
     Saldırganın, Yunanistan'da çok sayıda Arnavut mülteci yaşadığı için kendisini Rus olarak tanıtmak istemiş olabileceği belirtildi. 
     
</TEXT>
</DOC>
