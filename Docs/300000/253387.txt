<DOC>
<DOCNO> 253387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur16.html </URL>
<DATE> 2004/07/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Üniversite öğrencisini eski ev arkadaşı öldürmüş 
</HEADLINE>
<TEXT>

     Zonguldak Karaelmas Üniversitesi ZKÜ öğrencisi Soner Başdoğan'ı öldürdüğü iddiasıyla gözaltına alınan eski ev arkadaşı, çıkarıldığı mahkemece tutuklandı. 
     AA muhabirinin aldığı bilgiye göre, İncivez Mahallesi'nde yalnız yaşadığı kiralık evde 3 gün önce ölü bulunan ZKÜ İktisadi ve İdari Bilimler Fakültesi Turizm ve Otel İşletmeciliği Bölümü birinci sınıf öğrencisi Soner Başdoğan'ı, öldürdüğünden şüphelenilen eski ev arkadaşı Mehdi Ali D. polis tarafından gözaltına alındı. 
     ZKÜ Sağlık Meslek Yüksekokulu 2. sınıf öğrencisi Mehdi Ali D'nin alınan ifadesinde, geçimsizlik nedeniyle yaklaşık 6 ay önce evden ayrılmasına rağmen görüşmeye devam ettiği Başdoğan'ın kendisini sürekli aşağılamasına kızarak, evin arka kısmındaki pencerenin camını kırıp içeri girdiğini ve uyuduğu sırada başına piknik tüpüyle vurarak öldürdüğünü itiraf ettiği öğrenildi. 
     Katil zanlısı Mehdi Ali D. 24 , çıkarıldığı mahkemece tutuklanarak Beycuma Beldesi'ndeki cezaevine konuldu. 
     Yetkililer, Mehdi Ali D'nin evinde yapılan aramada, Başdoğan'ın kayıp olan cep telefonu ile nüfus cüzdanının bulunduğunu belirttiler. 
     Üniversite Öğrencisi Soner Başdoğan'ın cesedi, Van'daki ailesinin kendisinden 4 gündür haber alamaması nedeniyle polise haber vermesi sonucu yalnız yaşadığı evde bulunmuştu. 
     
</TEXT>
</DOC>
