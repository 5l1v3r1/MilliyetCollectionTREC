<DOC>
<DOCNO> 292652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo25.html </URL>
<DATE> 2004/11/27/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Ziya Doğan istifa edeceğini açıkladı... 
</HEADLINE>
<TEXT>

     Trabzonspor Teknik Direktörü Ziya Doğan, artık Trabzonspor'a yararlı olamayacağını düşündüğünü belirterek, istifa edeceğini açıkladı. 
     Doğan, maçın ardından gazetecilere yaptığı açıklamada, Konya'ya gelirken amaçlarının 3 puan almak olduğunu, ancak bunu başaramadıklarını söyledi. 
     İlk yarıda kendilerinin iyi oynadığını, ikinci yarıda ise Konyaspor'un Trabzonspor'dan daha iyi bir oyun ortaya koyduğunu ifade eden Doğan, şöyle dedi 
     ''1 yıldır Trabzonspor'da görev yapıyorum. Artık bugünden itibaren Trabzonspor'a yararlı olacağımı düşünmüyorum. Yönetim kurulu başta olmak üzere herkese teşekkür ediyorum.'' Bir gazetecinin ''istifa mı ediyorsunuz '' sorusu üzerine Doğan, ''Evet istifa ediyorum'' cevabını verdi. 
     
     ÇALIMBAY ''DOĞAN, TRABZONSPOR'DA İYİ İŞLER YAPTI. NEDEN İSTİFA ETTİĞİNE BİR ANLAM VEREMEDİM'' 

     Çaykur Rizespor Teknik Direktörü Rıza Çalımbay, Ziya Doğan'ın Trabzonspor'da iyi işler yaptığını, istifasına ise bir anlam veremediğini söyledi. 
     Çalımbay, Trabzonspor Teknik Direktörü Ziya Doğan'ın istifasıyla ilgili AA muhabirine yaptığı açıklamada, Doğan'ın Trabzonspor'da iyi işler yaptığını belirterek, ''Neden istifa ettiğine bir anlam veremedim. Başarılı bir teknik direktör. Bu saatten sonra Trabzonspor kendi içerisinde konuyu değerlendirecektir'' dedi. 
     Çalımbay, hafta sonu Trabzonspor ile oynayacakları maça baktıklarını ifade ederek, ''Bu konu Trabzonspor'un iç meselesidir. Bunu da kendi içlerinde aşacaklarına inanıyorum. Biz şu anda bunu değil, önümüzdeki hafta Trabzonspor'dan puan almayı düşünüyoruz'' diye konuştu. 
     

     
</TEXT>
</DOC>
