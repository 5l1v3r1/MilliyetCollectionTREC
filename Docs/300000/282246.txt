<DOC>
<DOCNO> 282246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur17.html </URL>
<DATE> 2004/10/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bu da kartvizitli büyücü .. 
</HEADLINE>
<TEXT>

     Kayseri'de ''Büyü ve sihir çözülür, bakım yapılır'' diye kartvizit bastırıp dağıtan Nasır K, gözaltına alındı. 
     AA muhabirinin aldığı bilgiye göre, polis ekipleri, ihbar üzerine, Camikebir Mahallesi'ndeki manifaturacı dükkanında büyücülük yaptığı iddia edilen Nasır K'nin işyerinde arama yaptı. 
     İşyerinde Nasır K'ye büyü çözdürmek için geldiğini söyleyen 3 müşterinin de olduğu aramada, müşterilerin üzerlerinde, ''Suyu içilecek, yastık içine koy, akan suya at, mezara göm, ağaca mıhla'' ifadeleri yazılı çeşitli muskalar ve muska yapımında kullanılan bazı malzemeler ele geçirildi. 
     Gözaltına alınan Nasır K. 56 , ''halkı soyduğu, vatandaşın dini duygularını istismar ederek din kisvesi altında kandırdığı insanlardan muska ve büyü yaparak para aldığı ve bu amaçla kartvizit bastırdığı'' gerekçesiyle adliyeye sevk edildi. 
     Adliyede gazetecilerin sorularını yanıtlayan Nasır K, Atatürk Üniversitesi İlahiyat Fakültesi mezunu olduğunu, talep üzerine insanlara yapılan büyüleri çözdüğünü söyledi. 
     Cinleri kullanarak büyü çözdüğünü iddia eden Nasır K, ''İnsanlar, kendilerine veya yakınlarına yapılan büyü ve sihirleri çözdürmek için bana geliyor. Büyü çözdürmek için beni uçakla İstanbul'a götürenler bile oldu. Bu işi gizli saklı yapmıyorum. Beni niye gözaltına aldılar bilmiyorum'' dedi. 
     Nasır K, kartvizit bastırarak dağıttığı iddialarının doğru olduğunu da belirterek, ''Şu anda üzerimde kalmadı, olsa size de verirdim'' diye konuştu. 
     
</TEXT>
</DOC>
