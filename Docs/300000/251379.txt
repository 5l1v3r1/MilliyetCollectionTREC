<DOC>
<DOCNO> 251379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun05.html </URL>
<DATE> 2004/06/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Irak'ta egemenliğin devri sonrası ilk açıklamalar geldi... 
</HEADLINE>
<TEXT>

     Irak'ta ABD önderliğindeki koalisyon yönetimi, egemenliği Irak'ın geçici hükümetine devretti. 
     Koalisyon güçlerinin karargahının bulunduğu yeşil bölgede bu sabah düzenlenen törende, ABD'nin Irak'taki sivil yöneticisi Paul Bremer, egemenliğin devriyle ilgili yasal belgeleri Irak'ın geçici Başbakanı İyad Allavi'ye teslim etti. 
     Irak'ın geçici Devlet Başkanı Gazi El Yaver'in de katıldığı törende, Allavi, ''Bugün tarihi bir gün. Güvenlik durumunu kontrol edebileceğimizi düşünüyoruz'' dedi. 
     Bremer de ''Egemenliğin devrine hazır olduğunuzu söylediniz, biz de bunu kabul ettik. Irak'ın geleceğinden emin bir şekilde bu ülkeden ayrılacağım'' diye konuştu. 
     Bu arada bir koalisyon yetkilisi, Bremer'in Irak'tan bugün ayrılacağını söyledi. 
     Irak'ta 30 Haziran'da yapılması öngörülen egemenlik devrinin erkene alınmasını Allavi'nin istediği kaydedildi. 
     
</TEXT>
</DOC>
