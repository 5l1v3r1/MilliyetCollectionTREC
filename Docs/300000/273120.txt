<DOC>
<DOCNO> 273120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko04.html </URL>
<DATE> 2004/09/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Etliekmek 3 YTL 
</HEADLINE>
<TEXT>

     Kışlık giyecekler ve marketlerden sonra Konya'da etli ekmek satan bazı lokantalar, mönülerinde TL'nin yanı sıra şimdiden Yeni Türk Lirası'na da YTL yer veriyor. 
     Henüz vatandaş tanıtımı yapılmadığı için YTL hakkında fikir sahibi değilken, çok sayıda firma fiyatlarını YTL cinsinden vermeye başladı. 
     1 Ocak 2005 tarihinden itibaren TL ile birlikte kullanılmaya başlanacak YTL için kamu kurum ve kuruluşları yoğun şekilde çalışmalarını sürdürürken, özel sektör ve esnaflar da tüketiciyi YTL'ye alıştırmaya çalışıyor. 
     YTL dolaşıma başladıktan sonraki 1 yıl içinde etiketlerde fiyatların YTL ve TL cinsinden belirtilecek olması nedeniyle, öncelikle giyim sektörü hareket geçerek, etiketlerine YTL'yi de ekledi. 
     Bazı marketlerin fiyatlarını YTL cinsinden belirtmesinin ardından, Konya'da bazı etli ekmek satan lokantalar, mönülerinde yer alan etli ekmek çeşitlerinin fiyatını, TL ile birlikte YTL olarak da göstermeye başladı. 
     Serdar Etli Ekmek Salonu'nun sahibi Mevlüt Görmez, 1 Ocak 2005 tarihinden itibaren kullanılmaya başlanacak YTL'ye vatandaşların kolay alışması açısından, böyle bir uygulama başlattıklarını söyledi. 
     Uygulamaya geçmelerinde, vatandaşlardan gelen talebin de etkili olduğunu vurgulayan Görmez, ''mönülerde TL ve YTL cinsinden fiyatlandırmayı gören müşterilerimizden olumlu eleştiriler aldık. Bir çok esnaf, halen parayı tam tanımasa da YTL uygulamasına geçiyor'' dedi. 
     YTL fiyatlandırmasına göre etli ekmek, Mevlana, ve tereyağlı börek 3 YTL, bıçak arası ve karışık etli ekmek ise 3,5 YTL oldu. 
     
</TEXT>
</DOC>
