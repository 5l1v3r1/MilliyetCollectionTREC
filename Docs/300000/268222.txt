<DOC>
<DOCNO> 268222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur09.html </URL>
<DATE> 2004/09/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye'nin TUI'ye talip olması İspanyolları şaşırttı .. 
</HEADLINE>
<TEXT>

     Türkiye'nin, dünyanın en büyük tur operatörlerinden TUI'nin yüzde 30'luk hissesine talip olmasının İspanyolları şaşırttığı bildirildi. 
     Turizm Araştırma ve Strateji Merkezi Başkanı Hüseyin Baraner, AA muhabirine yaptığı açıklamada, dünyada turizm pastasında en büyük paya sahip olan tur operatörü TUI'nin hisselerine Türkiye'nin de talip olduğu haberinin İspanya'daki basında büyük yer aldığına dikkati çekti. İspanyolların turizmde tek rakip olarak Türkiye'yi görmeye başladığını kaydeden Baraner, ''Türkiye'nin TUI'ye talip olması İspanyolları tedirgin etti. Gazeteler bu habere geniş yer verdi. Herkes bundan bahsediyor'' dedi. 
     İspanya'nın 50 yıldır turizmle uğraştığını, dünyanın çeşitli ülkelerinde yatırımları bulunduğunu ve bu ülkelerdeki otellerin yarısına yakınına sahip olduğunu vurgulayan Baraner, şunları söyledi 
     ''İspanya, dünya turizm pastasının yüzde 22'sine sahip... TUI'nin hisselerini almaları halinde, bu ülkelerdeki otelleri doldurmak için Avrupalı turistleri bu ülkelere yönlendirebilirler ve bu Türkiye'ye zarar verebilir.'' 
     
     ''İSPANYA VİLLA YAPIP AVRUPALI'YA SATIYOR'' 

     İspanya'nın turizm ile büyüdüğünü, turizm ile tarım ve emlak piyasasını canlandırdığını vurgulayan Baraner, ''İspanya, otel yerine artık dünyanın en büyük sitelerini golf sahalarının etrafına kurarak Avrupalıyı çekmeye çalışıyor. Kurdukları sitelere Avrupalı ünlü adamların adını veriyorlar. Şu anda İspanya'nın Alicante, Murcia, Palma De Mallorca adasında, her biri 3 bin villalık, toplam 30 adet site yapımı sürüyor. Avrupalı turiste artık oda yerine yiyecek içecek satarak daha fazla kazanmanın hesabını yapıyorlar'' diye konuştu. 
     Türkiye'nin Avrupa Birliği'nden aralık ayında tarih alması durumunda ibrenin Türkiye'ye döneceğinin bilincinde olan İspanya'nın endişe içinde olduğuna da değinen Baraner, İspanya'da yiyecek ve içeceğin, servisin çok pahalı olduğunu, çalıştıracak eleman bulamadığını söyledi. Bunların İspanya için dezavantaj olduğuna dikkati çeken Baraner, İspanya'nın, Türkiye'nin 2. turizm hamlesini başlatmasıyla turizmde atağa geçeceğini ve turistleri kendisine çekeceğini bildiğini belirtti. 
     
     10 YILDA 40 MİLYON TURİST 

     Baraner, Avrupalı büyük tur operatörlerinin büyük rakamlarla Akdeniz çanağında büyüyebilecek tek ülkenin Türkiye olduğunun bilincinde olduklarına işaret ederek, sözlerini şöyle sürdürdü 
     ''Türkiye doğru yatırımlar yaparsa 15 milyon olan turist sayısını 10 yıl içinde 40 milyona çıkaracaktır. Çünkü artık Avrupalı turist de Türkiye'yi arzuluyor. Bunun bilincinde olan Avrupalı tur operatörleri, Türk turizmini kontrol altında tutmak için Türkiye ile işbirliğine girmek zorundadır.'' 
     
     TÜRKİYE BİZE DE ORTAK OLSUN 

     Baraner, Avrupalı büyük tur operatörleri ile yaptığı görüşmede, ''Türkiye TUI'ye talip, bize de ortak olsun'' dediklerini de hatırlatarak, şöyle konuştu 
     ''Büyük tur operatörleri, Türk turizmini kontrol altında tutamayan tur operatörlerinin geleceğinin sağlam olmadığının bilincindeler. Özellikle Avrupa'da ilk 20 arasında bulunan tur operatörlerinin Türkiye ile bağlantı kurması şart. Türkiye ile bağlantı kuramayan büyük tur operatörleri küçülürler, piyasayı kaybederler. Çünkü Türkiye, Avrupalı müşteri tipine uygun bir tatil destinasyonudur. Doğa, tarih, oteller hepsi onların istediği gibi. Türkiye'nin yıldızı her geçen gün parlıyor.'' Türkiye'nin aralık ayında AB'den tarih alması durumunda çok hızlı büyüme içine gireceğini vurgulayan Baraner, AB'nin Türkiye'ye tarih vermesinden sonra alt yapı, yol, arıtma gibi fonların Türkiye'ye kayacağını, Türkiye'nin çok ilgi göreceğini, yabancı turizm yatırımlarının artacağını, İspanyolların dahi ileriki yıllarda Türkiye'de yatırıma geleceğini söyledi. 
     Türkiye'nin kendi tur operatörleri ve uçak şirketlerinin bulunmasının da avantaj olduğunu ifade eden Baraner, Türk sivil havacılığı ve Türk tur operatörlerinin Avrupa'da başarılı çalışmalar yaptığını, Türkiye'de başarılı olmak isteyen Avrupa havayollarının da Türkiye'de yatırım yapmak zorunda olduğunu, yatırım yapamayan havayolu şirketlerinin zor durumda kalacaklarını sözlerine ekledi. 

     
</TEXT>
</DOC>
