<DOC>
<DOCNO> 255417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy36.html </URL>
<DATE> 2004/07/14/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Doğum iznini 16 haftaya çıkarak yasa TBMM'de kabul edildi... 
</HEADLINE>
<TEXT>

     CHP Ankara Milletvekili Oya Araslı ve arkadaşları tarafından hazırlanan, kadın memurlarda aylıklı doğum iznini 16 haftaya çıkaran yasa teklifi, TBMM Genel Kurulu'nda kabul edildi. 
     Yasaya göre, kadın memura doğumdan önce 8, doğumdan sonra da 8 hafta olmak üzere toplam 16 hafta aylıklı doğum izni verilecek. Çoklu gebeliklerde doğumdan önceki süre 10 haftaya çıkacak. Kadın memur sağlık durumu uygun olduğu takdirde, doktorun onayı ve memurun isteğiyle doğumdan önceki üçüncü haftaya kadar çalışabilecek. Bu durumda doğum öncesi izinden kalan süreler doğum sonrasına eklenecek. 
     Doğum izni, doktor raporu ile uzatılabilecek. 
     Memurlara bir yaşından küçük çocuklarını emzirebilmeleri için günde toplam birbuçuk saat süt izni verilecek. Süt izninin kullanım saatini anne belirleyecek. 
     Kadın memura istemi halinde, doğum izninin bitiminden itibaren bir yıla kadar ücretsiz izin verilecek. 
     Mevcut uygulamada kadın memura doğum öncesi ve sonrası dahil normal doğumda birbuçuk ay, sezaryenle doğumda ise 2 ay aylıklı izin veriliyor. 
     
</TEXT>
</DOC>
