<DOC>
<DOCNO> 265265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/soneko05.html </URL>
<DATE> 2004/08/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bankalara ''müşteri hakkı'' kıskacı .. 
</HEADLINE>
<TEXT>

     Daha önce Tüketiciyi Koruma yasasında yer alan hükümlerle korunmaya çalışılan banka müşterilerini korumaya yönelik olarak, yasalaştığında mevcut Bankalar Yasası yerine geçecek olan Kredi Kuruluşları Yasa Tasarısına müşteri haklarını koruyacak hükümlere de yer verildi. 
     Bankacılık Düzenleme ve Denetleme Kurumu tarafından hazırlanan taslakta, bankaların ilan ve reklamlarında uyacakları esas ve koşulların tür, şekil ve nitelik itibarıyla BDDK'nın uygun görüşü alınarak Bankalar Birliği tarafından belirlenmesi öngörüldü. Bankalar tarafından yapılan yanıltıcı reklamlar Bankalar Birliği ve gerekli görülmesi halinde ilgili tarafların görüşü alınarak BDDK tarafından yasaklanabilecek. 
     Kredi kuruluşları müşterileri ile imzalayacakları sözleşmelerde müşterilerin haklarını ciddi şekilde zedeleyici, kendi lehlerine tek taraflı olağanüstü haklar sağlayıcı ve işlemlerin ispatını müşteriye yükleyici hükümlere yer veremeyecekler. Bankaların müşterileriyleimzalayacakları sözleşmelerin şekil ve içeriğinde yer alması gereken asgari özellikler bir yönetmelikle düzenrlenecek. 
     Taslakla, imzalanacak sözleşmelerin dilinin açık, anlaşılır ve metninin okunaklı olması zorunluğu getiriliyor. 
     Sözleşmelerde müşterinin alacak veya borçları ve bunların fer'ilerine, kesintilerine, hizmet bedellerine, sözleşmeye aykırı davranmanın mali sonuçlarına, diğer her türlü mali hak ve yükümlülüklerine ilişkin koşullarla, mali hak, yükümlülük ve cezai koşullara ilişkin hesaplama yöntemlerinin açıklamasına yer verilecek. Bankalar, müşterilerinin talep etmesi halide yapılan işlemlerle ilgili her türlü belgenin bir kopyaszını müşteriye vermek zorunda olacaklar. 
     Bankalar, bireysel müşterilerinin, verilen hizmetlerden kaynaklanan her türlü sorunlarına cevap vermek üzere bir birim kuracaklar. 
     
     MÜŞTERİ UZLAŞI İDARESİ 

     Yasa taslağıyla, bankalarla müşterileri ve bunların garantör ve kefilleri arasında uzlaşı sağlamakla görevli bir Kredi Kuruluşları Müşterileri Uzlaşı İdaresi kurulması da öngörülüyor. Bankalar Birliği nezdinde faaliyet gösterecek olan İdare, biri başkan olmak üzere yedi üyeden oluşacak. 
     İdarenin, kendisine üye bankaların eylem ve işlemleri ile ihmallerine yönelik olarak, müşterileri tarafından yapılan şikayetlerle ilgili olarak çözüm önerisi sunacak. 
     Yapılacak şikayetler Uzlaşı İdare Kurulu tarafından görevlendirilecek hakemler aracılığıyla çözümlenecek. 
     Hakemin getireceği çözüm bankalar için bağlayıcı olacak. 
     Hakemin vereceği uzlaşı kararı, Uzlaşı İdare Kurulu tarafından en fazla beş iş günü içinde şikayette bulunan yararına bozulabilecek. 
     Hukuk mahkemelerinde dava konusu edilmiş olan anlaşmazlıklarla ilgili olarak idareye şikayette bulunulması halinde, görülmekte olan dava durdurulacak. Uzlaşı süreci içerisinde şikayette bulunanın sorunun dava yoluyla çözülmesini talep etmesi veya hakemin bu yönde karar vermesi durumunda davalar kaldığı yerden devam edecek. 
     İdare,hakemlerin önerdikleri çözümler nedeniyle sebep oldukları zarar nedeniyle taraflara karşı sorumlu olacak. 

     
</TEXT>
</DOC>
