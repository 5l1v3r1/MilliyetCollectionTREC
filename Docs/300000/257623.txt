<DOC>
<DOCNO> 257623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko33.html </URL>
<DATE> 2004/07/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
TÜSİAD Telekom'un rekabete açılması olumlu sonuçlarını gösteriyor 
</HEADLINE>
<TEXT>

     Türk Sanayicileri ve İşadamları Derneği TÜSİAD , telekom pazarının rekabete açılmasının, olumlu sonuçlarını göstermeye başladığını bildirdi. 
     TÜSİAD'dan yapılan açıklamada, uzak mesafe lisanslarının verilmesiyle telekom pazarında rekabetin başlaması sonucunda, telekom hizmetlerinin ucuzlamaya başlaması ve buna paralel olarak Türk Telekom'un yayınladığı yeni tarifelerin memnuniyetle izlendiği belirtildi. 
     Açıklamada, rekabete açılmanın, olumlu sonuçlarını göstermeye başladığı belirtilerek, ''Bu gelişmelerle endüstrimiz, yıllardır diğer ülkere göre daha yüksek fiyat ödeyerek kullanmakta olduğu telekom hizmetlerini, daha makul fiyatlarla alarak rekabet gücünü artırma olanağına kavuşmaktadır'' denildi. 
     Internet, ses ve data iletişimi gibi telekom hizmetlerine daha ekonomik fiyatlarla erişilebilmesinin, bu hizmetlerin daha yaygın kullanılmasını sağlayarak, hem tüm endüstride verimlilik artışlarına hem de bilgi ve telekomünikasyon sektörünün büyümesine olumlu katkılar getireceği kaydedilen açıklamada, şu görüşlere yer verildi 
     ''Hükümetin ortaya koyduğu kararlı yaklaşım sonucunda Türk Telekom A.Ş'nin özelleştirilmesi, devletin hizmet üreten ve satan, dolayısıyla diğer operatörlerle rekabet eden bir konumdan düzenleyici ve denetleyici rolüne tam olarak dönmesini temin edecek, böylece daha dinamik bir ortam yaratacaktır. 
     Öte yandan, halen çok yüksek oranda uygulanan telekom hizmetlerinin üzerindeki vergilerin, AB standartlarına çekilmesi de zorunludur. Ülkemizin bilgi toplumu olabilmesi ve bilgi temelli ekonominin gelişmesi için hükümetin bu konuya gerekli hassasiyeti göstermesi gerekmektedir. Bu sayede genç nüfusumuzun daha etkin yollarla eğitimi ve yeni iş alanlarının açılması da teşvik edilmiş olacaktır.'' 
     
     ''YENİ OPERATÖRLERİN HİZMETLERİNİN ÜCRETLERİ DÜŞÜRÜLMELİ'' 
     Açıklamada, sağlıklı rekabet ortamının kurulması ve devam ettirilmesi açısından, sabit şebekede hakim kuruluş durumundaki Türk Telekom'un, yeni operatörlere sağladığı hizmetlerin ücretlerinin de aynı paralelde zaman geçirilmeden düşürülmesi gerektiği kaydedildi. 
     ''Unutulmamalıdır ki, fiyatlar ucuzlarken rekabetin devamlılığı, diğer operatörlerin de adil bir rekabet ortamında yaşamaları ile mümkündür'' denilen açıklamada, bu açıdan, Telekomünikasyon Kurumu ve Rekabet Kurumu'na önemli görevler düştüğü belirtildi. 
     Abone erişim ağında tekelin kaldırılarak, yeni operatörlerin sunacakları yeni hizmetler için bedeli karşılığında bu ağdan yararlanmalarını sağlayacak düzenleme yapılması gerektiği vurgulanan açıklamada, şöyle denildi 
     ''Bu imkanın yeni operatörlere verilmesi ile servis çeşitliliği ve fiyat rekabeti daha da artacak ve bundan tüm ülke ekonomisi ve bireyleri yararlanacak. Telekomünikasyon Kurumu'nun bu konudaki çalışmalarını hızlandırması yararlı olacaktır.'' 
     
</TEXT>
</DOC>
