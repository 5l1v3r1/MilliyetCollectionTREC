<DOC>
<DOCNO> 284207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas07.html </URL>
<DATE> 2004/10/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Konya'da Dünya'nın en ağır prostat tümörü çıkarıldı 
</HEADLINE>
<TEXT>

     Özlem DOĞAN DHA 

KONYA Selçuk Üniversitesi Meram Tıp Fakültesi'nde yapılan bir prostat ameliyatında tıpta bir ilk' yaşandı. 
     Meram Tıp Fakültesi Hastanesi'nde ameliyat olan 70 yaşındaki Azimet Topçu'dan 630 gram prostat tümörü çıkarıldı. Selçuk Üniversitesi Meram Tıp Fakültesi Üroloji Anabilim Dalı Öğretim Üyesi Prof. Dr. Kadir Yılmaz, yaptıkları araştırmalar sonunda çıkarttıkları prostat tümörünün dünyadaki en büyük tümör olduğunu söyledi. 
     Dünyada ve Türkiye'de yayınlanmış belgelere göre, en ağır prostat tümörünün 525 gram olduğunu belirten Prof.Dr. Kadir Yılmaz, ameliyatı yaparken bu büyüklükteki bir prostat tümörüyle karşılaşmayı beklemediklerini belirterek, "Şu ana kadar yaptığımız ameliyatlarda 50-150 gram ağırlığında prostat tümörü çıkardım. Normalde, prostat tümörünün ağırlığının 300 grama kadar çıktığını biliyorum. Dünyadaki en büyük prostat tümörünün ağırlığı 525 gram olarak biliniyor. Bu hastamızdan 630 gram ağırlığında prostat tümörü çıkardık. İlk kez bu kadar büyük bir tümörle karşılaştım'' dedi. 
     Hastanın sağlık durumunun çok iyi olduğunu kaydeden Prof.Dr. Yılmaz, hastayı 2-3 hafta sonra taburcu edebileceklerini söyledi. Çiftçilikle uğraşan Azimet Topçu, 10 yıldan beri idrarını sonda desteği ile yaptığını ifade etti. 
     
</TEXT>
</DOC>
