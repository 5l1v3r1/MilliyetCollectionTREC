<DOC>
<DOCNO> 276935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun23.html </URL>
<DATE> 2004/10/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İsrail'in Gazze operasyonu 5. gününde... 
</HEADLINE>
<TEXT>

     İsrail ordusunun, geçen Salı günü Sderot kasabasında iki çocuğun atılan Kassam füzeleriyle ölmesinin ardından başlattığı operasyon 5. gününde sürüyor. 
     Gazze Şeridi'nde 9 kilometrekarelik bir alanı yeniden işgal eden İsrail ordusunun, Filistinlilerin en büyük mülteci kamplarından biri olan Cebaliye'nin etrafına mevzilendiği bildirildi. 
     İsrail ordusunun Cebaliye bölgesindeki tabur komutanı, bölgede durumu kontrol altına aldıklarını söyledi. 
     Yaklaşık 1,5 kilometrekarelik bir alanda, 106 bin dolayında Filistinlinin yaşadığı Cebaliye'ye, askerlerin aralıklarla, silahlı araçların yanı sıra buldozerlerle birlikte girdikleri ve Filistinlilerce ''sığınak'' olarak kullanıldığı öne sürülen binaları yerle bir ettikleri bildirildi. 
     Filistinli kaynaklar, Cebaliye'de bu sabah öldürülen 4 Filistinli ile birlikte, Çarşamba'dan bu yana öldürülenlerin sayısının 59'u bulduğunu söylediler. 
     Öte yandan, İsrail ordu birliklerinin Han Yunus kampında da harekatını sürdürdüğü bildirildi. 
     
</TEXT>
</DOC>
