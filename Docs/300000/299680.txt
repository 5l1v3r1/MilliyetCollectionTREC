<DOC>
<DOCNO> 299680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas24.html </URL>
<DATE> 2004/12/21/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Londra Kraliyet Akademisi'nde "Türkler" sergisi... 
</HEADLINE>
<TEXT>

     Londra'daki Kraliyet Sanat Akademisi'nin, İstanbul Kültür ve Sanat Vakfı'nın lojistik ve planlama desteğiyle düzenlediği ''Türkler Bin Yılın Yolculuğu 600-1600'' sergisi, 22 Ocak'ta İngiliz sanatseverlerle buluşacak. 
     Serginin tanıtımı dolayısıyla Sepetçiler Kasrı'nda düzenlenen basın toplantısında konuşan Dışişleri Bakanlığı Yurtdışı ve Tanıtım İşleri Genel Müdürü Büyükelçi Şule Soysal, Türkiye'nin gerçekten çok büyük tarihi ve arkeolojik zenginliğe sahip bulunduğunu vurguladı. 
     Kraliyet Sanat Akademisi'nden bu ilginç temalı serginin talebi geldiğinde konuyu ayrıntılı düşündüklerini belirten Soysal, ''Türkiye'nin bugün bulunduğu konumda bu çok önemli bir tema. Türkler, Avrupa'da genelde göçebe bir ırk olarak bilinir. Türklerin ne denli yaratıcı olduğu, sanat ve kültüre nasıl sahip çıktıkları, bu sergiyle ortaya çıkmış olacaktı. Bu düşüncelerle teklifi kabul ettik'' dedi. 
     Kraliyet Sanat Akademisi'nin dünyada büyük prestij sahibi bir mekan olmasının önemini de vurgulayan Soysal, serginin gerek İngiltere'den, gerekse Türkiye'den sponsorların çok büyük desteğiyle gerçekleştiğini sözlerine ekledi. 
     Serginin küratörlerinden Nazan Ölçer de Türkiye denilince Batı'da sadece Osmanlı sanatının akla geldiğini, fakat bu sergide Türklerin Orta Asya'dan bu yana geçmişine ve temas ettikleri kültürlerle uyum sağlayarak oluşturdukları inanılmaz medeniyeti ortaya çıkaracaklarını anlattı. 
     Sergideki 374 parça eserden 237'sinin Türkiye'den ve ağırlıklı olarak Topkapı Sarayı'ndan geldiğini belirten Ölçer, diğer eserlerin de Almanya, Fransa, İngiltere, Avusturya ve Rusya'dan temin edildiğini kaydetti. 
     
     ''ÇALINAN ESERLERİ KATALOGTA BELİRTTİK'' 
     Ölçer, sergide Türkiye'den son 50 yıl içinde çalındığı bilinen parçaların hiçbirinin etik olarak yer almayacağını da vurgulayarak, ''Bunları ve hangi ülkelerde bulunduklarını serginin kataloğunda da bilgi olarak belirttik. Bu eserlerin bir kısmı bizi çok heyecanlandırmasına rağmen bir anlamda protesto amacıyla bu eserleri almadık. Ve katalogta çalınan eserleri belirterek, bunları dünyaya ilan etmiş olacağız'' şeklinde konuştu. 
     Kraliyet Sanat Akademisi Gelişimden Sorumlu Direktörü John Nickson da başta Başbakan Recep Tayyip Erdoğan olmak üzere Dışişleri Bakanlığı, Türk ve İngiliz büyükelçilerinin de aralarında bulunduğu sergiye destek olanlara teşekkürlerini dile getirerek, böyle büyük bir sergiyi ağırlamaktan mutluluk duyacaklarını kaydetti. 
     Serginin basın bülteninde de Başbakan Recep Tayyip Erdoğan'ın, ''Türkler Bin Yılın Yolculuğu sergisi, Türklerin göz kamaştırıcı sanatsal gelişimini gözler önüne serecek ve hafızalardan silinmeyecek bir sergi olacaktır. Türk Devleti, bu sergi dolayısıyla Kraliyet Sanat Akademisi ile işbirliği yapmaktan kıvanç duymaktadır'' şeklindeki ifadesine yer verildi. 
     Sergide, 7. yüzyılda Orta Asya İpek Yolu üzerinde gelişen göçebe bir toplum olan Uygurlar'ın sanat eserlerinden başlanılarak, Osmanlı'ya kadar Türk medeniyetinin çeşitli eserlerine yer verilecek. 
     Ocak ayında Londra'da açılacak sergi, 12 Nisan 2005 tarihine kadar izlenime açık kalacak. 
     
</TEXT>
</DOC>
