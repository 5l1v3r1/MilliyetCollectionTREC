<DOC>
<DOCNO> 293306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/asik.html </URL>
<DATE> 2004/11/30/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
ABD yaramadı... 
</HEADLINE>
<TEXT>


Mustafa Sarıgül, büyük bir hata yaptı... Süleyman Demirel'in Johnson'la kol kola fotoğraf çektirip bunları dağıtarak parti liderliği ve Başbakanlığa yürümesinden esinlendi. Amerika'ya gitti, geldi. Kendisine Washington'dan icazet almış süsü verdi. Amerika beni istiyor havası bastı. Ama CHP tabanı ve seçmeninin sorgulayıcı olduğunu, Amerika'dan gelen ürünlere sağcılardan farklı baktığını unuttu. 
Şimdi kendisine en çok Amerika'yla ilişkisi soruluyor. Amerika gezisi, Sarıgül'ün üzerinde muazzam bir kuşku bulutu yaratmış bulunuyor... 
Deniz Baykal cephesine gelince... Baykal her ne kadar "magazin" dese de, önümüzde bir kurultay ya da seçim görünmese de, Sarıgül'den muazzam korkuyor. 17 Aralık arefesinde CHP'den, AB başta olmak üzere çeşitli konularda tavır koyması beklendiği halde, Baykal AKP ile değil, Sarıgül'le meşgul. O da Mustafa Kemal'e sarıldı. Oturduğu koltuğa, Sarıgül kapmasın diye Mustafa Kemal'in koltuğu adını taktı. 
Yazık olan, CHP liderliğinin Baykal ile Sarıgül arasına sıkışmış olmasıdır. 

Karakteriniz, şöhretinizden önemlidir. Karakteriniz, siz ne iseniz odur... Oysa şöhretiniz, başkaları sizi ne sanıyorsa odur. 
John Wooden 

Eskişehir'e mucizenin eli değdi... Hafta sonunda, Bizim Dergi'nin ödül töreni için Eskişehir'deydik. Kocaeli'nde hazırlanan tüm Türkiye'de okunan Bizim Dergi, ülkemizin tek "haftalık" sanat ve kültür dergisi... Her yıl iki ödül veriyor. Bu yıl sanata katkı ödülünü Eskişehir Belediye Başkanı Prof. Yılmaz Büyükerşen'e vermişler. Basın ödülünü ise bu sütunun yazarına lütfettiler. Ödül töreni Eskişehir'de yeni açılan opera binasında yapıldı. Ödül töreninden sonra Eskişehir Belediye Senfoni orkestrasının enfes konserini izledik... 
27 Mart yerel seçimleri için gittiğimizde, yollar kazılıyor tramvay rayları döşeniyordu. Geçen 8 ayda raylar tamamlanmış, vagonlar gelmiş, tramvaylar deneme seferlerine başlamış. Durakların çizimini bizzat Başkan Büyükerşen yapmış. Ultra modern görüntüsüyle tramvay ve duraklar bir Avrupa kentine dönüştürmüş Eskişehir'i... Yine Büyükerşen'in çizimi olan gazete büfeleri ile kent mobilyaları Avrupai görüntüyü güçlendiriyor. 
Eskişehir'in tek tiyatrosu 1964 yılında yangın çıktı bahanesiyle kapatılmış. 
Büyükerşen, göreve geldiği 1999 yılından bu yana iki tiyatro, iki konser salonu ve bir opera kazandırdı Eskişehir'e... 
Şehir tiyatrosunun 30, senfoni orkestrasının 40 kadrolu sanatçısı var. 
Eskişehir'de her gece tiyatro, haftada iki kez konser izleyebilirsiniz. 
Eski hal binasının yerine Londra'daki Covent Garden'dan esinlenerek yapılan Gençlik Merkezi içindeki tiyatro salonu, buz pateni sahası, dans salonu, İngiliz pub'ı, kafeleri ve alışveriş mağazalarıyla ülkemizde benzeri bulunmayan bir merkez... 
Eskişehir'de Türkiye'nin en çağdaş üniversitesini yoktan var eden Yılmaz Büyükerşen, kenti de öğrenci cennetine çevirmiş... Öğrenciler, memleketlerine gidince Eskişehir'i özlediklerini anlattılar kısa süreli sohbetlerimizde.. 
Tuttuğunu koparan, adı gibi yılmaz, yaratıcı, uygulayıcı, mucizevi bir Belediye Başkanı Büyükerşen... Dün Hasan Pulur'la sohbet ederken "Türkiye'nin fark etmediği müthiş bir adamdır" dedi onun için... Güzel tanım... Devamı yarın... 

Tayyip Erdoğan, çiftçilere "Yahu bu millet yatıp kalkıp size mi çalışacak " diye çıkışmış. 
Doğru... Hortumcu, rantiye, faizci var zaten, bir de çiftçiye mi çalışacağız... 
Haldun Ertem 

Yavaş tren Geçen cuma günü Eskişehir - Ankara istikametine giden Boğaziçi Ekspresi, saat tam 13.30'da hareket etti. Tren buz gibiydi, herkes palto ile oturuyordu. Kaloriferler ancak Tuzla'ya doğru yandı. İnsanlar biraz ısındı. Derken tren Gebze'de çakıldı kaldı... Burada 1 saat bekledi. Eskişehir'e tam 1.5 saat gecikmeyle varıldı. 
Bütün bu süreçte trenin neden beklediği ve neden geciktiğine ilişkin tek satır anons yapılmadı. Yolcu koyun sürüsü yerine konuldu. 
Avrupa'da Thalys, TGV, İCE gibi hızlı trenler 300 km mesafeyi 1 saatte alıyor. Bizim trenler 5 - 6 saatte... Bu hızla AB'ye nasıl ve ne zaman yetişiriz 



</TEXT>
</DOC>
