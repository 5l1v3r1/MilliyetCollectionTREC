<DOC>
<DOCNO> 255899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko30.html </URL>
<DATE> 2004/07/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İnter Havayolları iç hat seferlerine başlıyor... 
</HEADLINE>
<TEXT>

     İnter Havayolları iç hat seferlerine yarın başlıyor. 
     Yönetim Kurulu Başkanı Ömer Torosluoğlu, yaptığı yazılı açıklamada, yarın başlayacak iç hat seferlerinin pek çok yolcuyu aktarmalı seferlerden kurtaracağını bildirdi. 
     İnter Hava Yolları olarak İstanbul, Ankara, Antalya, Adana, Bodrum, İzmir ve Gaziantep'e gidiş-dönüş tarifeli seferler gerçekleştireceklerini, Gaziantep'ten haftanın 4 günü Antalya, haftada 2 gün de İzmir'e direkt sefer düzenleyeceklerini ifade eden Torosluoğlu, açıklamasında şu görüşlere yer verdi 
     ''Yarın başlayacak iç hat seferlerimiz, pek çok yolcuyu aktarmalı seferlerden kurtaracak. Yaşamının önemli bir bölümünü yollarda geçiren yolculara 59 milyon liradan başlayan promosyonlu fiyatlarıyla zamanı satın alma fırsatı sunan havayollarımız, Türk halkını otobüslerle yapılan yorucu yolculuklardan kurtaracak. 
     Türk Hava Yolları ya da diğer hava yollları şirketleriyle rekabet etmek değil, Türk insanını karayollarına mahkum olmaktan kurtarmak istiyoruz. Günde 4 kez Antalya-İstanbul seferimiz olacak. Ankara, Bodrum ve İzmir'in yanı sıra bugüne kadar hiç uçulmayan, Antalya-Adana ve Antalya- Gaziantep uçuşlarımız da olacak. Gaziantep'in çevresindeki Elazığ, Şanlıurfa, Adıyaman ve Kahramanmaraş'taki insanlar da artık havayolunu tercih edecek.'' Torosluoğlu, eylül ayından itiberen çok değişik hatlarda çapraz uçuşlara başlayacaklarını, bazı uçuşlarda bilet fiyatlarını erken rezervasyonda promosyon amaçlı olarak 59 milyon liraya kadar indireceklerini belirtti. 
     Şu anda filolarında 5 uçakları olduğunu, bunlardan 3 tanesini iç hat seferlerinde kullanacaklarını, kullandıkları uçakların sessiz olması nedeniyle ''çevre dostu'' olarak nitelendiğini belirten Torosluoğlu, açıklamasını şöyle tamamladı 
     ''108 kişilik bu uçaklar 32 inch koltuk aralıkları sayesinde yolculara büyük bir rahatlık yaşatacak. İki uçağımız da eylül ayından itibaren devreye girecek. Hedefimiz filomuzu büyüterek, bu yıl içinde 500 bin yolcu taşımak. Seneye ise 2 milyon yolcu taşımayı hedefliyoruz. İç hat seferleri sayesinde ulaşımın, ekonomideki rolü daha iyi anlaşılacak. Uçuşlarımız Gaziantep ekonomisine büyük katkı sağlayacak.'' 
     
</TEXT>
</DOC>
