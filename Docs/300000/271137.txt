<DOC>
<DOCNO> 271137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun11.html </URL>
<DATE> 2004/09/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gazetecinin ölümü canlı yayında izlendi 
</HEADLINE>
<TEXT>

     Batı Şeria'nın El Halil kentindeki AFP muhabiri, Bağdat'ta helikopter saldırısında hayatını kaybeden Filistinli gazeteci Mazen El Tomaizi'nin 25 öldürülüşünün canlı yayında görüldüğünü duyurdu. 
     AFP muhabirine göre, El Arabiye ve Suudi El Ekberiye televizyonları için çalışan El Tomaizi, alevler içindeki zırhlı aracın etrafında ''zafer çığlıkları'' atan topluluğun yanında, olayı izleyicilere anlatıyordu. 
     Bu sırada Amerikan helikopterleri füze fırlattı. Canlı yayında El Tomaizi'nin öldürüldüğünü gördüğünü söyleyen AFP muhabiri, ''Kameranın objektifine kan sıçradı, patlama ve çığlık sesleri duyuldu'' dedi. 
     Ölen gazetecinin El Halil yakınlarındaki İdna doğumlu olduğu, ailesiyle birlikte yıllardır Irak'ta yaşadığı belirtildi. 
     El Arabiya televizyonu muhabiri Ahmed Salih'e göre ise, bugün kentte ateşe verilen bir zırhlı aracın çevresinde toplanarak, ''aracın imha edilmesini kutlayan'' topluluğa 2 Amerikan helikopteri füze fırlattı. 
     Bağdat'taki Reuters haber ajansı yetkililerine göre, saldırıda, Reuters'ın Iraklı kameramanı ve Getty ajansının Iraklı fotomuhabiri de hafif yaralandı. 
     El Tomaizi, Irak'ta öldürülen 4. Filistinli gazeteci oldu. 
     
</TEXT>
</DOC>
