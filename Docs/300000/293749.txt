<DOC>
<DOCNO> 293749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun39.html </URL>
<DATE> 2004/12/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Pentagon'dan haberler... Şahinler görevlerinde kalıyor 
</HEADLINE>
<TEXT>

     ABD Savunma Bakanlığı'nın üç numaralı ismi Douglas Feith, Pentagon'un üst düzey sivil yönetiminde bir değişiklik olmayacağını bildirdi. 
     Edinilen bilgiye göre Feith, düzenlediği toplantıda, ABD Savunma Bakanı Donald Rumsfeld, Bakan Yardımcısı Paul Wolfowitz, Yakın Doğu ve Güney Asya İlişkileri Müsteşar Yardımcısı Bill Luti'nin görevinde kalacağını duyurdu. Feith da, ABD Başkanı George Bush'un ikinci dönem yönetiminde, bakan yardımcılığı görevini sürdürecek. 
     Washington'daki gözlemciler, Ebu Garib işkence skandalı ve Irak Savaşı'nın planlanmasında aldığı eleştirilere karşın Rumsfeld'in görevden alınmasının, Bush yönetimi için ''başarısızlığın itirafı'' anlamına gelebileceği gerekçesiyle Rumsfeld'in görevinde kalacağı yorumunu yapıyor. 
     
     POWELL, KİTAP YAZABİLİR 
     Kendi görüşlerini Beyaz Saray'a kabul ettirmede başarılı olamayan ''ılımlı'' ABD Dışişleri Bakanı Colin Powell, Bush'un ikinci dönem yönetiminde görev almayacak. 
     İstifasından sonra kitap yazıp yazmayacağı sorusuyla çok sık karşılaşan Powell, İngiltere'nin Washington büyükelçiliğinde düzenlenen bir resepsiyonda gazetecilere, ''bütün seçeneklere açığım'' yanıtını verdi. 
     Jamaika göçmeni bir ailenin oğlu olan Powell, son görevinden önce, ''Benim Amerikan Yolculuğum'' adlı otobiyografisini yayınlatmıştı. 
     Bush yönetiminin ''ılımlı sesi'' olarak nitelendirilen, Başkan Yardımcısı Dick Cheney ve Pentagon'daki şahinlerle sıkı fikir mücadelesine giren Powell'ın, 11 Eylül sonrası dönem, Afganistan ve Irak Savaşı'na ilişkin Ulusal Güvenlik Konseyi toplantılarındaki gözlemlerini aktarması merakla bekleniyor. 
     
     BEYAZ SARAY MUHABİRLERİ ŞİKAYETÇİ 
     Beyaz Saray muhabirleri, ABD Başkanı Bush'un, bugüne kadar en az basın toplantısı düzenleyen başkan olmasından şikayetçi. 
     ABD'nin eski başkanlarından baba George Bush 84, Bill Clinton 43 ve Ronald Reagan'ın 26 basın toplantısı düzenlemesine karşılık, George Bush dört yıllık döneminde sadece 16 basın toplantısı yaptı. 
     Bush'a yeterince soru sorma fırsatı bulamayan Beyaz Saray muhabirleri, bu fırsat çıktığı zaman haber yaratacak şekilde sorularını ''en akıllıca'' ifade edecek taktikler de geliştiriyor. 
     CNN'in Beyaz Saray muhabiri John King, cevap vermekten kaçınabileceği endişesiyle sorularında en fazla iki unsura yer verdiğini söylüyor. 
     Time dergisinin Beyaz Saray muhabiri John Dickerson ise eşsiz bir vaka. Beyaz Saray muhabirleri, çok az soru sorma fırsatına karşılık bunları ustaca formüle ederek manşet haber yaratan Dickerson'a saygılarından, bu tür sorular için ''Dickerson sorusu'' kavramını geliştirmiş. Dickerson'ın meşhur sorularından biri, ''Müslümanlar da Hıristiyanlar gibi aynı güçlü Tanrı'ya mı ibadet ediyor '' olmuştu. Bush bu soruya, ''evet'' yanıtını verince, Evangelist mezhebine mensup aşırı dindar ve muhafazakar destekçilerinden büyük tepki almıştı. 
     Dickerson'ın bir başka sorusuysa ''destekçilerinizin pek çoğunun ahlaksız olarak nitelediği eşcinsellik hakkında ne düşünüyorsunuz '' yönündeydi. Bush'un yanıtıysa ''evet, hepimizin günahkar olduğunun farkındayım'' olmuştu. 
     
     BUSH, DAHA SORUMLU BİR İÇ GÜVENLİK BAKANI İSTİYOR 
     ABD'nin ilk İç Güvenlik Bakanı Tom Ridge'in dünkü istifasının ardından Beyaz Saray yetkilileri, Ridge'in istifaya Bush tarafından teşvik edildiği yönünde yorumlar yapıyor. 
     Bir Beyaz Saray yetkilisi Washington Post gazetesine, İç Güvenlik Bakanlığı'nda yolunda gitmeyen çok şey olduğunu ve Başkan Bush'un, yeni bakanın yolunda gitmeyen işler için sorumlu tutulmasını istediğini söyledi. Ridge'in ortaya çıkardığı renk kodlu güvenlik alarmları, ülkede belirsiz bir korku ortamı yarattığı gerekçesiyle çok eleştiri almıştı. 
     
</TEXT>
</DOC>
