<DOC>
<DOCNO> 269376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun12.html </URL>
<DATE> 2004/09/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
El Arabiye Irak'ta rehin alınan bir Türk şoför serbest bırakıldı... 
</HEADLINE>
<TEXT>

     Dubai'den yayın yapan El Arabiye televizyonu, önceki gün Irak'ta rehin alınan bir Türk TIR şoförünün serbest bırakıldığını bildirdi. 
     Haberde, serbest bırakılan Türkün adı verilmedi. 
     Irak'ta ''İslami Direniş Hareketi, El Numan Tugayları'' adlı grup tarafından kaçırılan Türk TIR şoförü Mithat Çivi'nin bağlantılı olduğu ''Saqr El-Kuwait Transport Company'' adlı Kuveyt firması, Irak'taki tüm faaliyetlerini durdurduğunu dün bildirmişti. 
     Firma yetkilisi Hasan Cesim Ebul, Mithat Çivi'nin serbest bırakılmasını sağlamak için bu kararı aldıklarını belirterek, ''Irak'taki tüm faaliyetlerimizi durdurduk. Şoför Mithat Çivi'yi rehin alanlara, onu serbest bırakmaları çağrısında bulunuyoruz. Bu, şoförün ailesi ve çocukları için insaniyet namına yaptığımız bir çağrıdır'' demişti. 
     Kuveyt firmasıyla ortak çalışan ve merkezi Antakya'da bulunan Renay Uluslararası Nakliye Firması da Irak'tan çekilme kararı aldığını açıklamıştı. 
     Çivi'yi kaçıran grup, ''Irak'ta ABD güçleri için çalışan Türk firmalarının 48 saat içinde çekilmesi'' yönünde çağrıda bulunmuştu. 
     
     MUTLULUK GÖZYAŞLARI... 

     Irak'ta rehin alınan ve bugün serbest bırakıldığı açıklanan Türk TIR şoförü Mithat Çivi'nin Mersin'deki evinde, eşi ve çocukları mutluluk gözyaşları döküyor. 
     ''İslami Direniş Hareketi, El Numan Tugayları'' adlı grup tarafından kaçırılan eşi Mithat Çivi'nin serbest bırakıldığını televizyondan öğrendiğini belirten Sevgi Çivi, AA muhabirine, ''Kocam benim için yeniden doğdu. Bir an önce ona kavuşmak ve kucaklamak istiyorum'' dedi. 
     Eşinin, 1 ay önce yaptıkları telefon görüşmesinde, ''son kez sefere çıkacağını'' belirttiğini ifade eden Sevgi Çivi, ''Bu kadar çabuk serbest bırakılacağını tahmin etmiyordum. Türkiye'ye dönsün, onu bir daha asla göndermeyeceğim. Kocamın kurtulmasında emeği geçen herkese teşekkür ediyorum'' diye konuştu. 
     Oğulları Serkan ile kızları Sevcan ve İpek annelerinin mutluluğunu paylaşırken, Serkan Çivi, Hatay'daki amcası Rasim Çivi'nin telefonla arayarak, ''babasının Irakt'taki Türk Büyükelçiliği'ne teslim edildiğini'' söylediğini belirtti. 
     Serkan Çivi, babasını karşılamak üzere Hatay'a gideceklerini de ifade etti. 
     Mithat Çivi'nin bağlantılı olduğu ''Saqr El-Kuwait Transport Company'' adlı Kuveyt firması ile ortak çalışan ve merkezi Antakya'da bulunan Renay Uluslararası Nakliye Firması yetkilileri, dün, Irak'tan çekilme kararı aldıklarını açıklamıştı. 
     
</TEXT>
</DOC>
