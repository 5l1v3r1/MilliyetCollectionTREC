<DOC>
<DOCNO> 297029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy04.html </URL>
<DATE> 2004/12/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Unakıtan Lojmanların satışı istenen hızda gerçekleşmedi 
</HEADLINE>
<TEXT>

     Maliye Bakanı Kemal Unakıtan, milletvekili lojmanlarının satışının istenen hızda gerçekleşmediğini bildirdi. 
     DYP Denizli Milletvekili Ümmet Kandoğan'ın milletvekili lojmanlarının satışı konusunda TBMM Başkanı Bülent Arınç'a yönelttiği soru önergesini, Maliye Bakanı Kemal Unakıtan yanıtladı. 
     Lojmanların satışının istenen hızda gerçekleştirilmediğini belirten Unakıtan, bunun da lojmanların tahliyesi, müstakil tapularının alınması, lojmanların satışının daha cazip hale getirilmesi amacıyla büyük önem arzeden yapımarket, hipermarket ve otele ilişkin alanların satışa hazır hale getirilmesi için yapılan çalışmalardan kaynaklandığını vurguladı. 
     Uygulamaya konulan Türkiye Ticaret Merkezi TTM projesi kapsamında bugüne kadar 10'u peşin, 22'si taksitli olmak üzere 32 lojmanının satışının gerçekleştirildiğini belirten Unakıtan, peşin satılan lojmanlardan 2 trilyon 963 milyar 57 milyon 360 bin lira, taksitli satışlardan 4 trilyon 418 milyar 95 milyon lira olmak üzere toplam 7 trilyon 381 milyar 152 milyon 360 bin lira tahsilat yapıldığını bildirdi. 
     Unakıtan, imar planı tadilatıyla Türkiye Ticaret Merkezi alanına dönüştürülen lojmanlarla ilgili konut kirası olarak herhangi bir kayıptan söz edilemeyeceğini kaydetti. Unakıtan, ''Lojmanların bulunduğu alanın Türkiye Ticaret Merkezi'ne dönüştürülmesi, bu alanın değerinde konut olarak kullanıldıkları dönemdeki değerine göre bir artış meydana getirmiştir. Bu nedenle herhangi bir kayıptan bahsedilmesi sözkonusu değil'' dedi. 
     
</TEXT>
</DOC>
