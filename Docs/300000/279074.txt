<DOC>
<DOCNO> 279074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun40.html </URL>
<DATE> 2004/10/11/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
AB Konseyi... "Kısır Tartışma..." 
</HEADLINE>
<TEXT>

     Kıbrıs Rum kesimi ve Avusturya'nın, Lüksemburg'daki AB Konseyi toplantıları sırasında, Türkiye ile katılım müzakerelerinin başlatılmasını engellemeye yönelik bazı girişim ve arayışlarda bulundukları, ancak AB üyesi diğer ülkelerin desteğini alamadıkları görüldü. 
     AB dışişleri bakanlarını bir araya getiren konsey toplantısının gündeminde Türkiye konusu bulunmamasına rağmen, gündem dışı söz alan Kıbrıs Rum kesimi Dışişleri Bakanı Yorgo Yakovu, Türkiye'nin AB'ye katılımına ilişkin müzakerelerin başlamasını, Türkiye'nin Kıbrıs konusunda atacağı bazı adımlara koşul olarak bağlamak istediklerini söyledi. 
     Yakovu, ''Kıbrıs'ın Türkiye tarafından işgalinden kaynaklanan bazı sorunların çözümünü'' önkoşul olarak gördüklerini anlatarak bu amaçla ''veto haklarını kullanmak'' niyetinde oldukları mesajı verdi. 
     Kuzeyde Rum mallarının satışının ve Türkiye'nin ''sömürgeci'' varlığının son bulmasını istediklerini anlatan Yakovu, Türkiye'nin, askerlerinin adadan çekilmesine yönelik bir plan önermesi talebinde de bulundu. 
     Avusturya'nın AB Daimi Temsilcisi Büyükelçi Gregor Worschnagg de aralık ayında Türkiye ile tam üyelik müzakerelerinin başlatılması kararının alınmasından önce ''iyi düşünülmesi'' önerisinde bulundu ve böyle bir kararın sonuçlarının önceden tartılmasını istediklerini anlattı. 
     Kaynaklar, AB'nin ''ağır toplarının'' bugünkü toplantıda Türkiye konusunda görüş yansıtmadıklarını, sadece İsveçli Bakan Laila Freivalds'ın Türkiye'den yana tavır koyduğunu ve bu katılımın önemine değindiğini bildirdiler ve ''kısır bir tartışma oldu'' dediler. 
     İngiltere'nin AB işlerinden sorumlu Bakanı Denis McShane de basına yaptığı açıklamada, AB üyesi ülkelerin büyük çoğunluğunun 2005 yılının ilk yarısında Türkiye ile müzakerelerin başlatılmasından yana olduğunu belirterek, bu yönde bir karar çıkacağına inandığını söyledi. 
     AB Dönem Başkanı Hollanda'nın Dışişleri Bakanı Ben Bot, konsey sırasında düzenlediği basın toplantısında görüşmeler hakkında bilgi verirken, Türkiye konusuna değinmedi. Hollanda, konunun, 2 Kasım'da konsey gündemine alınabileceğini duyurdu. 
     
</TEXT>
</DOC>
