<DOC>
<DOCNO> 274838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy02.html </URL>
<DATE> 2004/09/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gül, Powell ile görüştü, ABD'den daha fazla özen istedi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell'dan ABD'nin Türkiye'nin Irak konusundaki hassasiyetlerine daha fazla özen göstermesini istedi. 
     Türkiye'nin Irak'a ilgi duymasının sebebinin coğrafi yakınlık, tarihi bağ ve akrabalık ilişkilerinden kaynaklandığını kaydeden Gül, ''sizden talebimiz bizim hassasiyetlerimize daha fazla özen göstermeniz. Bizim ilgimiz yalnız belirli kesim ya da konularla sınırlı değil. Irak'la ilgili bütün konulara ilgi gösteriyoruz. Biz Irak çerçevesinde çok daha sıkı ve yakın işbirliği yapabileceğimize inanıyoruz'' dedi. 
     
     Türkiye, ABD'den PKK konusunda somut adımlar bekliyor 

     ABD'ye Türkiye'nin Irak'taki tecrübelerinden faydalanmasını tavsiye eden Dışişleri Bakanı, terör örgütü PKK'nın varlığının Türkiye için son derece önemli bir konu olduğunu belirterek Powell'a Türkiye'nin somut bir şeyler beklediğinin altını çizdi. 
     
     "Kerkük'ün statüsü bir an önce belirlenmeli" 

     İkili zirvede Türkiye'nin Kerkük konusundaki hassasiyetlerini de dile getiren Gül, ''Kerkük konusu Türkiye açısından olduğu kadar Irak'taki barışın ve istikrarın sağlanması açısından da çok önemli bir konu. Provokasyonlara gelinmemesi, çok dikkat gösterilmesi lazım" dedi. 
     
     "Türklerin güvenliği için çabalarınızı artırmanızı bekliyoruz" 

     Dışişleri Bakanı, Irak'taki Türk kamyon şoförlerinin ve Türk işçilerinin güvenliğini konusunu da dile getirdi. Türkiye'nin Irak'ta bazı koalisyon üyelerinin kaybettiği insandan daha fazla insan kaybettiğinin altını çizen Bakan Gül, "biz sizin için Irak'ta hayati bir iş yapıyoruz. Bu konudaki çabalarınızı artırmanızı bekliyoruz" diye konuştu. 
     
     Powell "Daha iyi tedbirler almak üzerinde çalışıyoruz" 

     ABD Dışişleri Bakanı Colin Powell ise Türkiye'nin kamyon şoförleri konusundaki hassasiyetinizi anlayışla karşıladığını belirterek ''bu insanları korumak için daha iyi tedbirler almak üzerinde çalışıyoruz'' dedi. 
     
     ABD, PKK konusunda neler yapabileceğini tartışacak 

     Görüşmede Türk tarafı ile PKK konusunu çeşitli vesilelerle konuştuklarını belirten Powell, ''PKK konusunda bir şeyler yapılması gerektiği ortada. Komutanlar ve danışmanlarımla oturup bu konuda neler yapabiliriz konuşacağım'' dedi. 
     Bakan Gül'ün bugün Bahreyn, Nijerya, Singapur, Rusya ve Azerbaycan dışişleri bakanlarıyla da ayrı ayrı görüşmesi bekleniyor. 
     
</TEXT>
</DOC>
