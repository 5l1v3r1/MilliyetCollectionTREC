<DOC>
<DOCNO> 255752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonyas09.html </URL>
<DATE> 2004/07/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
'Aura' uydusu yörüngeye yerleşti 
</HEADLINE>
<TEXT>

     Amerikan Ulusal Havacılık ve Uzay Dairesi NASA , bir dizi ertelemenin ardından Dünya'nın atmosferine ilişkin çalışmalar yapmak üzere ''Aura'' uydusunu fırlattı. 
     California'da Vanderberg hava kuvvetleri üssünden Boeing Delta II roketiyle TSİ 10 00 civarında fırlatılan, 785 milyon dolara mal olacak çalışmada kullanılacak ''Aura'' uydusunun yörüngeye yerleştiği bildirildi. 
     ABD, İngiltere, Hollanda ve Finlandiya tarafından yapılan 4 aygıtı taşıyan 2 bin 944 kilogram ağırlığındaki uydunun, fırlatışından yaklaşık 1 saat sonra roketten ayrıldığı ve Dünya'dan 700 kilometre yükseklikte yörüngeye girdiği kaydedildi. 
     Yetkililer, uydunun fırlatılışıyla ilgili sürecin sorunsuz tamamlandığını ve doğru yörüngede olduğunu belirttiler. 
     Uydunun fırlatışı geçen haftalarda dört kez ertelenmişti. ''Aura''nın fırlatılışı önceki gün, uydunun bilimsel veri kayıt aygıtıyla ilgili sorun olabileceği endişesiyle dün de roketteki bir batarya sistemiyle ilgili bir sorun nedeniyle iptal edilmişti. 
     Aura uydusunun 6 yıl sürecek çalışmasıyla Dünya atmosferinin bileşimine ilişkin şimdiye kadar bilinmeyen ayrıntıların saptanması, bununla da hava kirliliği, iklim değişikliklerine ilişkin veriler elde edilmesi bekleniyor. 
     Bilimsel çalışmaların, uydunun fırlatılışından yaklaşık 90 gün sonra başlaması planlanıyor. 
     
</TEXT>
</DOC>
