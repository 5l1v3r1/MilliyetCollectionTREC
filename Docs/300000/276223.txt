<DOC>
<DOCNO> 276223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko39.html </URL>
<DATE> 2004/09/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Tüzmen İran ile ticaret hacmimiz bu yıl 3 milyar dolara ulaşacak 
</HEADLINE>
<TEXT>

     Selahattin Oğuz AA 

Devlet Bakanı Kürşad Tüzmen, Türkiye ve İran arasındaki ticaret hacminin bu yıl 3 milyar dolara ulaşacağını söyledi. 
     Tüzmen, İran-Türkiye Karma Ekonomik Konseyi KEK Eşbaşkanı ve Yol ve Ulaştırma Bakanı Ahmed Hürrem ile yaptığı görüşmede, iki ülke arasındaki ticaret hacminin 4.5 milyar dolara çıkarabileceğini ve iyi bir çalışma sonucu ticaret hacminin 2-3 yıl içinde 10 milyar dolara ulaşabileceğini düşündüğünü belirtti. 
     Bakan Tüzmen, şöyle konuştu 
     ''Ancak önemli olan ticaretin dengeli biçimde sürmesidir, bizim İran ile olan ticaretimizde ciddi dış ticaret açığımız var. İran'dan doğalgaz alımı artarak sürdüğü zaman bu açık daha da artacaktır, bu yüzden İran'ın tarifelerin indirilmesi konusundaki kararları bir an önce uygulamasını istiyoruz. Tercihli ticaret anlaşmasını bir an önce yapmamız lazım. Ekonomik İşbirliği Teşkilatı EİT ticaret anlaşması uygulamasını hızlandıracak biçimde kendi aramızda bir tercihli ticaret anlaşmasını yapmamız, iki ülke arasındaki ticaret hacminin artmasındaki en önemli etkendir.'' Türkiye'nin TAV ve Türkcell konusunu dikkatle izlediğini, İran'da yatırım yapmayı planlayan Türk firmalarının bu konuya hassasiyet gösterdiğini söyleyen Tüzmen, şöyle dedi 
     ''500'e yakın işadamıyla Tahran'a geldim. 4. Uluslararası Tahran Sanayi Fuarı'na 220'yi aşkın Türk firması katılacak. Türkiye bu fuara yabancı firma katılımı bakımından birinci sıradadır. Bu Türkiye'nin İran ile olan ticaret ve yatırım çalışmalarında ne kadar önemli rol oynamaya çalıştığının göstergesidir. İran'da yabancı sermaye yatırımı bakımından Türkiye'nin üçüncü sırada bulunması önemli bir gelişmedir.'' 
     
     SINIR TİCARET MERKEZLERİ... 
     Sınır Ticaret Merkezleri STM konusunda Kapıköy-Razi, Sarısu ve Esendere-Sero merkezlerinde fiili olarak ticaretin başladığını, STM'ler ile ilgili indirimlerin yapılmasından memnun olduklarını belirten Tüzmen, Eximbank'ın gelecek yıl 8 yıla kadar vadeli proje kredisi vermeye başlayacağını, İran Eximbank'ının kullanmış olduğu tüm kredi ve finansman programlarına dahil edildiğini söyledi. Bazergan-Gürbulak sınır kapısı çalışmalarının tamamlanmış olmasının önemli bir gelişme olduğunu anlatan Tüzmen, Kapıköy-Razi gümrük kapısının altyapı iyileştirme çalışmaları ile Van'ı İran'a bağlayacak olan karayolun yapımına başlandığını ve bu projelerin gelecek yıl ilkbahar aylarına kadar tamamlanmış olacağını kaydetti. 
     
     İRAN'A TRABZON LİMANI ÇAĞIRISI 
     Tüzmen, sözlerini şöyle sürdürdü 
     ''STM Sarısu konusunda gerekli altyapı çalışmaları yıl sonuna kadar tamamlanacak. Gelecek yıl içinde Gürbulak-Ankara ve Gürbulak-Trabzon yollarını çift yol haline getirmeyi planlıyoruz. Bu projelerin tamamlanmasıyla başta Trabzon olmak üzere Türk limanları kullanılabilecek, İran ürünleri için Akdeniz ve Karadeniz üzerinden Asya ve Avrupa arasında ekonomik açıdan elverişli bir ulaştırma hattı yapılmış olacaktır. İran'ı, Trabzon limanımızı ve Karadeniz limanlarımızı kullanmaya çağırıyorum, bunun için tarifelerde çeşitli düzenlemeler yapabiliriz.'' 
     
     TARİFELİ UÇAK SAYISININ ARTIRILMASI 
     Van-Kapıköy demiryolu hattının yenilenmesine hemen başlanacağını, Van Gölü geçişinde kullanılan feribotların hızla elden geçtiğini, ancak kalıcı proje olan Van Gölü Kuzey Geçişi Projesi'ni bütçe imkanları dahilinde yapmayı planladıklarını söyleyen Tüzmen, ''Tahran-İstanbul-Ankara arasında havayolu taşımacılığında tarifeli uçak sayısının artırılması, yeni noktalara uçuş imkanlarının araştırılması ve charter seferlerine gerekli kolaylıkların sağlanması gerektiğine inanıyoruz. Son dönemde tarifeli uçak sayısının artması iki ülke arasındaki turizm ve ticarete önemli ivme kazandırmıştır'' dedi. 
     
     İRAN DOĞALGAZI 
     Doğu Anadolu Doğalgaz Ana İletim Hattı Projesi ile İran doğalgazının birinci aşamada Türkiye'ye, ikinci aşamada Avrupa'ya taşınmasının amaçlandığını ifade eden Tüzmen, birinci aşamada ortaya çıkan ticari ve teknik sorunların giderilmesi konusunda tarafların önemli çaba sarfettiğini bildirdi. Tüzmen, şöyle devam etti 
     ''İran doğalgazının Avrupa'ya taşınması projesini önümüzdeki yıllarda üzerinde yoğunlaşılması gereken önemli bir proje olarak görüyoruz. İran'ın doğalgaz ihracatı için gerekli projeleri başlatması ve yatırımları hızla yapması gerekiyor. İran doğalgazının kalite ve fiyat açısından uluslararası düzeyde rekabet edebilir olması, bu projelerin uygulanmasını hızlandıracaktır. TPAO bu tür yatırımlara iştirak etmek için hazırlıklarını tamamlamıştır.'' 
     
     HÜRREM'İN KONUŞMASI... 
     İran Yol ve Ulaştırma Bakanı Ahmed Hürrem de Türkiye ile KEK kapsamında ileriye yönelik iyi siyasi ilişkileri bulunduğunu, son aylarda ilişkilerde inişli çıkışlı durumların ortaya çıkmasının doğal olduğunu belirtti. 
     İran hükümetinin Türkiye ile ekonomik ve siyasi ilişkilerini geliştirme konusunda çok kararlı olduğunu söyleyen Hürrem, gelecek aylarda söz konusu gerginliklerinin giderilmesini umut ettiğini kaydetti. 
     
</TEXT>
</DOC>
