<DOC>
<DOCNO> 298227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonsiy06.html </URL>
<DATE> 2004/12/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Erdoğan'dan danışmanlarına köşe yazısı yasağı 
</HEADLINE>
<TEXT>

     ANKA'nın haberine göre, Başbakan Recep Tayyip Erdoğan'ın siyasi danışmanı ve AKP Adana Milletvekili Ömer Çelik'in sürpriz bir şekilde köşe yazılarına son vermesinin altından Erdoğan'ın danışmanlarına koyduğu "köşe yazısı yasağı" çıktı. 
     Edinilen bilgilere göre Erdoğan, kısa bir süre önce danışmanları, kurmay heyetinde yer alan isimler ve yakın çevresinden medyada köşe yazarı olarak çalışmamalarını istedi. Erdoğan'ın "köşe yazısı yazmayın" talimatını ilk uygulayan siyasi danışmanı ve konuşma metinlerinin de yazarı olarak sürekli en yakınındaki isimlerin başında gelen Adana Milletvekili Ömer Çelik oldu. Çelik, Star Gazetesi'nin ardından Sabah Gazetesi'nde sürdürdüğü köşe yazarlığını sürpriz bir şekilde bıraktı. 
     Ömer Çelik'in ardından yine danışman kadrosunda yer alan ve "Muhafazakar Demokrasi" adıyla yazdığı kitapta AKP'nin kimliğini anlatan Yalçın Akdoğan da köşe yazılarına son verdi. Akdoğan da, Başbakan Erdoğan'ın isteği üzerine Yeni Şafak Gazetesi'ndeki köşe yazarlığnı sessiz sedasız bıraktı. 
     Oğlu Berat Albayrak Başbakan Erdoğan'ın kızı Esra ile evlenen yazar Sadık Albayrak da bir süre önce hiçbir açıklama yapmaksızın köşe yazarlığını sona erdirdi. Sadık Albayrak'ın İstanbul Büyükşehir Belediyesi'ndeki danışmanlık göreviyle birlikte köşe yazarlığını da "Başbakan Erdoğan'ın dünürü olduktan sonra ortaya çıkan söylentilerden rahatsızlık duyduğu" için bıraktığı belirtilirken, bu kararının Erdoğan'ın yakın çevresinin medyada profesyonel olarak yer almalarını istememesinden kaynaklanmış olabileceği yorumları da yapılıyor. 
     Erdoğan'ın kendisine çok yakın isimlerin köşe yazarlığını, "Yazılarda ifade edilen düşüncelerin kendisinin görüşüymüş gibi algılanmasından kaygı duyduğu" için istemediği de belirtiliyor. 
     
</TEXT>
</DOC>
