<DOC>
<DOCNO> 251927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy04.html </URL>
<DATE> 2004/06/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Milletvekillerinden AB atağı... 
</HEADLINE>
<TEXT>

     AK Parti ve CHP milletvekillerinden oluşan 15 kişilik heyet, Avrupa Birliği ülkelerinin parlamentolarında Türkiye'nin tam üyeliği için destek turuna çıkacak. 
     Alınan bilgiye göre, milletvekilleri, Aralık ayında yapılacak AB zirvesi öncesinde Eylül ayında, Türkiye'nin tanıtımı amacıyla bu ülkelere bir dizi ziyarette bulunacaklar. 
     AK Parti ve CHP milletvekillerinden oluşacak heyet, Aralık ayındaki zirvede Türkiye'ye müzakere tarihi verilmesi için ortak çaba gösterecekler. AB ülkelerinin parlamentolarına yapılacak ziyaretlerde, Türkiye'nin AB üyelik sürecinde attığı adımlar anlatılacak ve parlamenterlerden Türkiye'ye destek vermeleri istenecek. 15 kişilik milletvekili heyetinde AK Parti'den Murat Mercan, Şaban Dişli, Mevlüt Çavuşoğlu ve Zekeriya Akçam, CHP'den ise Kemal Derviş ve İnal Batu'nun yer alması bekleniyor. 
     
</TEXT>
</DOC>
