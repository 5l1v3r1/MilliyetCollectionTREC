<DOC>
<DOCNO> 254217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur39.html </URL>
<DATE> 2004/07/09/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Belediye Meclis üyesi sağlık kontrolünde komaya girdi .. 
</HEADLINE>
<TEXT>

     Yalova Belediye Meclisi'nin CHP'li üyesi Yavuz Saatçi 55 , kontrol amacıyla gittiği SSK Yalova Yaşar Okuyan Bölge Hastanesi'nde tomografi çekiminden önce damarından ilaç enjekte edilmesinin ardından komaya girdi. 
     AA muhabirinin aldığı bilgiye göre, sağlık kontrolünden geçmek üzere SSK Yalova Yaşar Okuyan Bölge Hastanesi'ne giden Saatçi, doktorunun önerisiyle ilaçlı tomografi çektirmek üzere Radyoloji Bölümü'ne gitti. 
     Damarından ilaç verilmesinden kısa süre sonra aniden fenalaşan ve Yoğun Bakım Ünitesi'ne alınan Saatçi, durumu daha da kötüleşince, ambulansla Uludağ Üniversitesi Tıp Fakültesi'ne sevk edildi. 
     Durumu haber alarak hastaneye gelen CHP Yalova Milletvekili Muharrem İnce, ''Bildiğim kadarıyla birşeyi yoktu. Zaten kontrol için geldiği söyleniyor. Henüz ben de bir şey bilmiyorum'' dedi. 
     Yavuz Saatçi'nin kızı Özlem Saatçi de, babasının hiçbir rahatsızlığının bulunmadığını belirterek, ''Sadece kontrol olmaya gelmişti. Yürüyerek geldiği hastanede komaya girdi. Tomografi için verilen bir ilaç zehir etkisi yapmış. Akciğerlerinin su topladığı, bunun da kalbini zorladığı söyleniyor. Bu nasıl oldu, anlayamıyorum. Çok üzgünüm'' diye konuştu. 
     SSK Yalova Yaşar Okuyan Bölge Hastanesi Başhekimi Dr. Engin Ferah soruları yanıtsız bırakırken, sadece ''Çok akut bir durum. Biz de daha henüz ne olduğunu bilmiyoruz'' dedi. 
     Bu arada Yalova Sağlık Müdürlüğü yetkilileri, her ilacın insan vücudunda reaksiyona neden olabileceğini söylediler. 
     
</TEXT>
</DOC>
