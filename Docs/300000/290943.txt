<DOC>
<DOCNO> 290943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/dunya/dun01.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'da '3 - 0' seçim malzemesi 
</HEADLINE>
<TEXT>


CENK BAŞLAMIŞ Moskova 


Ukrayna'da dün yapılan başkanlık seçimleri öncesi futbolda Türkiye karşısında alınan 3 - 0'lık galibiyet propaganda malzemesi olarak kullanıldı. 
37 milyon kayıtlı seçmenin katıldığı seçimlerin ikinci turunda, kamuoyunda en çok konuşulan konulardan biri Ukrayna Milli Takımı'nın hafta içinde deplasmanda aldığı farklı galibiyet oldu. Ancak, özellikle Teknik Direktör Oleg Blohin'in 3 - 0'lık galibiyeti Başbakan Yanukoviç'e hediye ettiğini söylemesi tartışma yarattı. Blohin bu açıklamasıyla seçimlerde Yanukoviç'in kazanmasını istediği mesajı verirken, Türkiye galibiyetini, desteklediği aday için oya dönüştürmeye çalışması bazı kesimlerin tepkisini topladı. Dinamo Kiev takımının futbolcuları da Yanukoviç'i desteklediklerini açıkladı. Gazetemiz baskıya hazırlandığı saatlerde gelen ilk sonuçlara göre Rusya'nın destek verdiği Viktor Yanukoviç sayılan oyların yüzde 51'ini alırken, Batı yanlısı, liberal eğilimli Yuşçenko yüzde 45'te kaldı. 24 adayın yarıştığı ilk turda Yuşçenko oyların yüzde 39.87'sini, Yanukoviç ise yüzde 39. 32'sini almıştı. 


</TEXT>
</DOC>
