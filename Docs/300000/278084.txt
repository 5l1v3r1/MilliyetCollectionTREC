<DOC>
<DOCNO> 278084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy10.html </URL>
<DATE> 2004/10/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Straw ''Kimse Türk halkının elinden bu başarıyı alamaz'' 
</HEADLINE>
<TEXT>

     İngiltere Dışişleri Bakanı Jack Straw, Türkiye'nin AB üyeliği sürecinde kısa zaman içinde olağanüstü başarı elde ettiğini belirterek, ''Kimse Türk halkının elinden bu başarıyı alamaz'' diye konuştu. 
     Irak'ı da kapsayan bölge turu çerçevesinde dün gece Ankara'ya gelen Straw, Başbakan Vekili ve Dışişleri Bakanı Abdullah Gül ile sabah kahvaltısında bir araya geldi. Straw ve Gül, Dışişleri Konutu'nda ortak basın açıklaması yapıp, gazetecilerin sorularını yanıtladılar. 
     ''Türkiye için son derece önemli böyle bir günde burada olmaktan mutluyum'' diyerek sözlerine başlayan Straw, ''Türkiye'nin kısa zaman içinde olağanüstü başarı elde ettiğini'' kaydederek, ''Kimse Türk halkının elinden bu başarıyı alamaz'' diye konuştu. 
     Gül ile görüşmesinde Kıbrıs ve Irak başta olmak üzere birçok konuyu ele aldıklarını ifade eden Straw, Gül'e Irak ziyaretine ilişkin rapor sunduğunu söyledi. 
     Irak'taki seçimler ve ülkenin yeniden yapılanması konularında görüş alışverişinde bulunduklarını kaydeden Straw, İngiliz rehineye ilişkin açıklamalarından ötürü Gül'e müteşekkir olduğunu, kendisinin de Irak'ta öldürülen Türk vatandaşlarına ilişkin üzüntülerini ilettiğini belirtti. 
     Gül, Kerkük'teki nüfus yapısının değiştirilmesine yönelik çabalar olduğunun dile getirilmesi üzerine, bu konunun temasları sırasında doğrudan gündeme gelmediğini, ancak uluslararası toplumun bu konudaki tavrının açık olduğunu söyledi. Irak ve Türkiye arasındaki sınırların ihlal edilemez ve değiştirilemez olduğunu da dile getiren Straw, ''farklı toplulukların farklı isteklerinin anayasal süreç içinde ele alınması gerektiğini'' belirtti. 
     Kerkük'te farklı grupların temsilcileriyle bir araya geldiğini, burada farklı toplulukların nasıl bir arada yaşaması gerektiği konusunun ele alındığını söyleyen Straw, Kerkük'e özel bir nüfus sayımı yapılmasının mümkün görünmediğini, Irak'ta seçim komisyonunun ve BM'nin seçim uzmanlarının ciddi ilerlemeler kaydettiklerini belirtti. Seçmenlerle ilgili kayıt taslaklarının hazırlandığını ve önemli veri tabanlarına ulaşıldığını ifade eden Straw, en zor durumun Kerkük'te söz konusu olduğunu, ancak bunun müzakereler çerçevesinde halledileceğini düşündüğünü söyledi. 
     Straw, Irak'ta kitle imha silahları bulunamadığının hatırlatılması üzerine de Irak'ın devrik lideri Saddam Hüseyin'in BM Güvenlik Konseyi'nin kararlarını ihlal ettiğini belirterek, Saddam'ın kitle imha silahları üretme kapasitesinin bulunduğunu ve bu niyetini her an uygulamaya koyabileceğini söyledi. 
     
     KIBRIS VE AB 
     Straw, bir gazetecinin ''Kıbrıs'ta referandum sürecinden sonra AB'nin harekete geçmek için geç kalıp kalmadığını'' sorması üzerine, şunları kaydetti 
     ''Kıbrıs son derece karmaşık bir konu. Türkiye ve İngiltere uzun süredir işin içinde oldukları için konuya birçok ülkeye oranla daha fazla hakimler. Mali sorunların çözülmesi için siyasi bir karar alındı, artık çalışmaların nihai aşamaya getirilmesi gerektiğine inanıyoruz. Bir adım atmamız ve artık ileriye bakmamız gerek.'' İlerleme Raporu'nu değerlendirmesi istenen Straw, ''Aslında önemli olan nokta bir momentum yaratmaktı, önemli olan müzakerelerin gecikmeksizin başlatılmasıydı'' diye konuştu. 
     Eski Doğu Bloğu ülkelerinin AB üyeliği söz konusu olduğunda, çok sayıda kişinin bu gelişmenin ''imkansız'' olduğunu, ancak o dönemde de yaratılan momentumla düşüncelerin değiştiğini ifade eden Straw, ''İleride herkes 'Türkiye elbette AB'nin bir parçası olmalı' diyecek. Kendini Türk dostları olarak gören bizler, Türkiye'nin geleceğinin şekillenmesi için elimizden geleni yapmalıyız'' dedi. 
     
</TEXT>
</DOC>
