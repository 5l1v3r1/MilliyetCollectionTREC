<DOC>
<DOCNO> 273954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko31.html </URL>
<DATE> 2004/09/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yabancı yatırımda potansiyel arttı, performans düştü 
</HEADLINE>
<TEXT>

     Birleşmiş Milletler Ticaret ve Kalkınma Örgütü'nün UNCTAD hazırladığı Dünya Yatırım Raporu'na göre, Türkiye'nin yabancı yatırımda potansiyeli artarken, performansı düştü. 
     Dünya Yabancı Yatırımlar Potansiyel Endeksi'nde 2001-2003 döneminde 17 sıra yükselerek 72. sıraya çıkan Türkiye, Yabancı Yatırımlar Performans Endeksi'nde ise bir sıra gerileyerek 110. sıraya indi. 
     Dünya Yatırım Raporu, bütün dünya ile eş zamanlı olarak bugün İstanbul'da da açıklandı. Yabancı Sermaye Derneği YASED Genel Sekreteri Mustafa Alper ile Yönetim Kurulu Üyeleri Ahter Kutadgo ve Gülden Türktan'ın düzenlediği basın toplantısıyla Türk kamuoyuna duyurulan rapora göre, dünyadaki toplam yabancı yatırım miktarı, 2003 yılında, önceki yıla göre yüzde 18'lik bir düşüşle 560 milyar dolar olarak gerçekleşti. 
     Bölgelere doğrudan yabancı yatırım dağılımında gelişmiş ülkelerde 366 milyar dolarlık bir yatırım olurken, bu ülkelerde yüzde 25'lik bir düşüş kaydedildi. 
     Gelişmekte olan ülkelerde ise doğrudan yabancı yatırım miktarı 172 milyar dolarla 2002'ye göre yüzde 9 oranında arttı. 
     Bölgelere göre dağılımda, Orta ve Doğu Avrupa ülkelerinde ise 2002'ye göre yüzde 36'lık bir düşüş yaşandı. 
     Rapora göre, ülkelere giden doğrudan yabancı yatırım miktarı sıralamasında Türkiye 586 milyon dolarlık yatırımla 57. sırada yer aldı. Ülkelerin toplam yabancı yatırım stokları verilerine göre ise Türkiye 18. sırada bulunuyor. 
     1999-2000 döneminde dünyada Yabancı Yatırımlar Potansiyel Endeksi'nde 89. sırada yer alan Türkiye, 2001-2003 döneminde 72. sıraya yükseldi. 
     Türkiye, 2001-2003 Dünya Yabancı Yatırımlar Performans Endeksi'nde ise bir sıra gerileyerek 110. sıraya indi. Türkiye, 2000-2002 verilerine göre 109. sırada bulunuyordu. 
     Dünya Yatırım Raporu'na göre, ülkelere giden doğrudan yabancı yatırımda 2003 yılında Belçika ve Lüksemburg toplam 117 milyar dolarla ilk sırada yer aldı. Bu ülkeleri 67 milyar dolarla Çin, 46.9 milyar dolarla Fransa, 29.7 milyar dolarla ABD ve 25.6 milyar dolarla İspanya izledi. 
     Ülkelere giden doğrudan yabancı yatırımda Meksika, Brezilya, Avustralya, Kanada, Japonya, İsveç, Finlandiya, Danimarka ve Çek Cumhuriyeti'nde önceki yıllara göre ciddi düşüşler yaşandığı görüldü. 
     
</TEXT>
</DOC>
