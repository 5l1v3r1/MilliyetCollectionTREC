<DOC>
<DOCNO> 250459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun03.html </URL>
<DATE> 2004/06/24/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Güney Koreli rehinenin başının kesilme görüntüleri yayınlandı 
</HEADLINE>
<TEXT>

     Irak'ta önceki gün öldürülen Güney Koreli rehinenin başı kesilirken çekilen video görüntülerinin, dinci bir internet sitesinde yayınlandığı bildirildi. 
     Reuters ajansının haberine göre, bir İslamcı internet sitesi, Irak'taki Amerikan ordusuna destek sağlayan bir Güney Kore firması için çalışan ve 17 Haziran'da kaçırılan 33 yaşındaki Kim Sun-il'in önceki gün başı kesilerek öldürülüşünün görüntülerini yayınladı. 
     Yayınlanan kasette, gözleri bağlı, turuncu bir tunik içinde dizleri üzerine çöken Kim'in başında duran ağır silahlı ve maskeli kişilerden birinin yazılı bir açıklamayı okuduğu, bir diğerinin de rehineyi yere yatırarak kılıçla başını keserken görüldüğü kaydedildi. 
     İnternet sitesinde yayımlanan açıklamada da ''Irak'taki Koreli misyonerin idamının video görüntüsü'' ifadesinin yer aldığı belirtildi. 
     Bu arada, Güney Kore Enformasyon Bakanlığı yetkilileri video görüntülerinin internet erişiminin engellenmesi için çalışma başlatıldığını bildirdi. 
     Cesedi, Bağdat ve Felluce arasında Amerikan askerleri tarafından bulunan Kim'i kaçıranlar, Seul hükümetinin Amerikan işgal yönetimiyle işbirliğini sona erdirmemesi, Irak'taki askerlerini çekmemesi halinde rehineyi öldürecekleri tehdidinde bulunmuşlardı. 
     Kim'in öldüğü, önceki gün El Cezire televizyonuna gönderilen video kasetle duyurulmuştu. El Cezire, video kasetin bazı bölümlerini yayınlamış, ancak rehinenin başının kesilmesini gösteren görüntüleri vermemişti. 
     
</TEXT>
</DOC>
