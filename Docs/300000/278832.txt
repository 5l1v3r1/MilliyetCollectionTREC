<DOC>
<DOCNO> 278832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/ysenay.html </URL>
<DATE> 2004/10/10/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Üç puan keyfi 
</HEADLINE>
<TEXT>



Kazakistan oyunu nasıl biter" korkularından çok, "Milli Takım bu gruptan lider olarak çıkar mı " suallerine cevap bulmaya çalışıyordu oyunu tüm ülkede seyreden kafalar... Öyle ya, bu takım grupta oynadığı iki maçta da berabere kalmış ve tek galibiyet olmadığı için de, endişeli olmakta çok haklıydı milli forma sevdalıları... 
Ama gelin görün ki, Kazakistan gibi FIFA sıralamasında 145. olan bir takıma karşı 12. sıradaki Türkiye gümbürtülü bir futbolla gerektiği gibi yoğuramıyordu rakibini oyun boyunca... Her zaman kanatlardan bindirmelerle gol arayan milli ekip, dün gece orta alanda virtüöz tipli bir pas uzmanı olmadığı için savunmadan şişirilen uzun toplarla açmaya çalışıyordu kalabalık rakip savunmayı... Tamam da, bu telaş ve kargaşa niye sarıp, sarmalamıştı milli kadronun tümünü... İlk yarıda Gökdeniz'in düzgün vuruşuyla gelen gol de olmasa, dağınıklık daha da saracaktı Milli Takım'ı... Serkan, Hüseyin, Tolga, Servet, Deniz hatta Ümit Özat kalabalık pozisyonlar içinde pas hataları yapıp, duruyor ve milli kadro seyircinin müthiş disiplinli ve görkemli teşvik gösterilerine rağmen onlara layık bir futbol plancılığında hiç görünemiyordu ilk 45'te... 
İlk yarıda beklediği kanat paslarına hasret kalmanın sıkıntısından olacak ki, Nihat ikinci devre buluştuğu ilk topta 30 küsur metreden patlattı vuruşunu rakip kaleye hiç beklemeden... İşte bu vuruşa rakip mağlup kalıyor ve Türkiye Nihat ile aradığı garanti golü yakalıyordu... Sonrası Fatih Tekke'nin kaçırdığı penaltı da önemli değildi bizim için... Çünkü grupta Nihat'ın golüyle şeytanın ayağı kırılmış ve Türkiye ilk kez üç puanla el sıkışmıştı... Ardından Fatih kaçırdıklarını da unutturdu zaten. 
Şimdi bu orta sahadaki futbol bilgisi ve oynayan isimler bize grup liderliğini garantiletir mi .. İleride Fatih Tekke, Gökdeniz, Necati gibi golcülerin dünkü pek uyumlu birliktelikleri Danimarka deplasmanında iş yapar mı .. Deniz, Servet, Tolga ve Serkan gibi isimler milli forma içinde zamanla "marka kimlikler" haline gelebilirler mi .. Dün geceki üç puan getirisinin ve grupta liderliğe yükselişimizin keyfini birkaç gün için çıkaralım da, geleceği ve diğer teknik sorunları ileride tartışalım dilersiniz. 


</TEXT>
</DOC>
