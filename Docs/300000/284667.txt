<DOC>
<DOCNO> 284667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo28.html </URL>
<DATE> 2004/10/30/ </DATE>
<TIME> 22.57 </TIME>
<AUTHOR>  </AUTHOR>
<HEADLINE>
Derbinin ardından notlar... 
</HEADLINE>
<TEXT>

     Birinci Süper Futbol Ligi'nin derbi maçında Fenerbahçe'yi 2-1 yenen Beşiktaş, ezeli rakibinin 9 maçlık galibiyet serisi ve namağlup unvanına son vererek, 47 yıllık lig tarihinde kendisiyle ortak olduğu en iyi başlangıç rekoruna ulaşmasını da engelledi. 
     Lige Çaykur Rizespor beraberliğiyle başladıktan sonra oynadığı 9 maçı da kazanarak muhteşem bir performans sergileyen Fenerbahçe, Beşiktaş'a yenilerek, galibiyet serisine son verdi. 
     Sezona çok kötü başlayarak derbi maça ezeli rakibinin tam 16 puan gerisinde giren Beşiktaş ise, 2-1'lik galibiyetle ligde üst üste 3. kez kazanırken, zirvede puan farkını da 13'e indirdi. 
     Bu arada Galatasaray, yarınki Akçaabat Sebatspor maçını kazanması durumunda Fenerbahçe'yi puan olarak yakalayacak. 
     
     BEŞİKTAŞ ''DALYA'' DEDİ 

     Derbi maçta ezeli rakibini 2-1 yenen Beşiktaş, Fenerbahçe'ye lig maçlarında 100. golünü de kaydetmiş oldu. 
     Ezeli rekabette ligdeki 95. maçta Carew ve Mustafa Doğan'ın golleri Beşiktaş'ı 100. gole taşıdı. 
     
     
     BEŞİKTAŞ'TA COŞKU, FENERBAHÇE'DE HÜZÜN 

     Derbi maçı kazanan Beşiktaş'ta maç sonrasında büyük sevinç yaşanırken, ligde mağlubiyetle tanışan Fenerbahçe'de ise hüzün hakimdi. 
     Beşiktaşlı yöneticiler, protokol tribününde golleri ve maç sonrası galibiyeti birbirlerine sarılarak kutlarken, sarı-lacivertli bazı yöneticiler, maçın bitiminde bir süre tribünde oturarak, yenilginin üzüntüsünü yaşadılar. 
     
     RÜŞTÜ 361 DAKİKA SONRA GOL YEDİ 

     Fenerbahçe, lig maçlarında tam 361 dakika sonra kalesinde gol gördü. 
     7. haftadaki Gençlerbirliği maçının . dakikasında Tayfun'un ayağından yediği golün ardından Denizlispor, Gaziantepspor ve Sakaryaspor maçlarında kalesini gole kapatan milli kaleci, derbi maçta 54. dakikada Carew'in ayağından tam 361 dakika sonra gelen gole engel olamadı. 
     
     
     DAUM İLK DERBİSİNİ KAYBETTİ 

     Fenerbahçe Teknik Direktörü Christoph Daum, sarı-lacivertli takımın başında ilk derbisini kaybetti. 
     Fenerbahçe'nin başında geçen sezon ezeli rakipleriyle oynadığı 4 derbiden 2'sini kazanıp, 2'sinde berabere kalan Alman hoca, 5. derbide eski takımı Beşiktaş'a yenilmekten kurtulamadı. 
     Bu arada Vicente Del Bosque, 0-0'lık Galatasaray maçının ardından Türkiye'deki 2. derbisinde galibiyetle tanıştı. 
     
     
     BEŞİKTAŞ 5. KIRMIZI KARTINI GÖRDÜ 

     Beşiktaşlı futbolcular sezonun 11. haftası sonrasında 5. kez kırmızı kart görerek, takımlarını yalnız bıraktı. 
     İbrahim Üzülmez, Beşiktaş'ın bu sezon Ahmet Yıldırım, İbrahim Toraman, Cağdaş ve Tayfun'un ardından kırmızı kart gören 5. oyuncu oldu. 
     Bu arada ezeli rakiplerin ligdeki son 7. maçında hakemlerin gösterdiği kırmızı kart sayısı da 8'e ulaştı. 
     Öte yandan, oyundan çıktıktan sonra oyunun durduğu bir anda elindeki topu saha içine atan Sergen, kulübede sarı kart gördü. 
     
     GOLLERİ ATIP, KENDİLERİNDEN GEÇTİLER 

     Derbi maçta Beşiktaş'ın gollerini atan John Carew ile Mustafa Doğan, gol sevinçlerini yaşarken adeta kendilerinden geçtiler. 
     Ortaya koyduğu performansla zaman zaman eleştirilen Carew, Türkiye'deki 2. derbisinde ilk golünü atarken, gol sevinci sırasında formasını çıkardığı için sarı kart gördü. 
     Maç öncesinde ısınırken bile hırsı ile dikkat çeken eski Fenerbahçeli Mustafa Doğan ise takımın 2. golünün ardından büyük coşku yaşadı. Savunma oyuncusu, geçen hafta da takımının Ankaragücü ile oynadığı maçta 1 gol atmıştı. Mustafa'nın golünün ardından statta ''Hoşgeldin Mustafa Doğan'' anonsu yapıldı. 
     Bu arada Fenerbehçeli Van Hooijdonk, penaltıdan attığı golle bu sezonki gol sayısını 8'e çıkardı. 
     
     KAPALI TRİBÜNDE KAVGA 

     Karşılaşmanın devre arasında kapalı tribünde istenmeyen olaylar yaşandı. 
     Tribünün alt bölümündeki Beşiktaşlı bazı taraftarlar arasındaki kavgayı ayırmak için emniyet güçleri devreye girince ortalık karıştı. Polisin müdahalesiyle gerginlik iyice tırmanırken, bazı taraftarların meydana gelen kargaşada yaralandıkları ve fanalaştıkları gözlendi. Yaklaşık 10 dakika süren kargaşa sırasında yaralananlar sedyeyle ambulansa götürülürken, bu sırada Beşiktaşlı taraftarlar emniyet güçlerine karşı tepkilerini ''Emniyet dışarı'' şeklinde slogan atarak gösterdi. 
     İstanbul Emniyet Müdürü Celalettin Cerrah ile Beşiktaş Kulübü İkinci Başkanı Murat Aksu, kapalı tribünün önüne kadar giderek taraftarları yatıştırmaya çalıştı. 
     Olaylar sırasında emniyet güçlerinin, taraftarlara biber gazı sıkması nedeniyle, ortamın gerginleştiği iddia edildi. 
     Öte yandan, devre arasında numaralı tribündeki Beşiktaşlı taraftarlar, eski teknik direktörleri Daum'a Beşiktaş atkısı hediye etti. Alman çalıştırıcı, reddetmeyip atkıyı aldı. 
     
     
     CAREW İLE VAN HOOİJDONK ARASINDA GERGİNLİK 

     Beşiktaş'ın ilk golünü atan Norveçli futbolcu Carew, oyundan alınırken, orta sahada bulunan Van Hooijdonk'a tokat atmak istedi. 
     Hollandalı futbolcu son anda yüzünü çekerken, daha sonra hakem Fırat Aydınus'a olayı anlatıp itirazda bulunan Van Hooijdonk sarı kart gördü. Carew, Fenerbahçe'nin kazandığı penaltı pozisyonunda da ayağıyla Hollandalı futbolcunun ayağına basınca, sahada gerginlik yaşandı. 
     
</TEXT>
</DOC>
