<DOC>
<DOCNO> 285532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur30.html </URL>
<DATE> 2004/11/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sahte diş hekimine baskın .. 
</HEADLINE>
<TEXT>

     Antalya'da yetkisi ve hekimlik diploması olmamasına rağmen açtığı muayenede yıllardır diş tedavisi yapan kişi, suçüstü yakalandı. 
     Alınan bilgiye göre, Antalya Diş Hekimleri Odası'na gelen ihbarlar üzerine, Diş Hekimleri Odası Sahte Diş Hekimleriyle Mücadele Komisyonu üyeleri, polis ekipleriyle birlikte, Mustafa Çam'ın Sedir Mahallesi 726 Sokak'taki bir apartmanın altında açtığı muayenehaneye baskın yaptı. 
     ''Doktoroğlu Dişçilik'' tabelasının bulunduğu muayenehanede dişçi koltuğu bulunduğu ve küçük bir mekanda hijjenik olmayan şartlarda çalışma yapıldığı belirlendi. Yetkisi ve hekimlik belgesi olmamasına rağmen hasta tedavi ettiği tespit edilen Mustafa Çam, suçüstü yakalandı. 
     Aynı muayenehanede 13 yıldır diş tedavisi yaptığı belirlenen Mustafa Çam'ın polise ve oda yöneticilerine teknisyen belgesini gösterdiği, ancak bu belgenin de sahte olduğunun belirlendiği bildirildi. 
     Polis randevu defterini incelediği Mustafa Çam'ın yüzlerce hastayı muayene ettiğini ve diş tedavilerini yaptığını tespit etti. Mustafa Çam da suçunu itiraf etti. 
     Mustafa Çam, polis ekiplerince emniyete götürülürken, ''10 yaşından beri bu işi yapıyorum. Evimi ve çocuklarımı bu işle geçindiriyorum'' dedi. 
     Diş Hekimleri Odası Yönetim Kurulu Üyesi Mehmet Akgün ise halkın sağlığıyla oynanmasına izin vermeyeceklerini belirterek, sahte hekimlik yapanlara yönelik denetimleri sürdürdüklerini söyledi. 
     
</TEXT>
</DOC>
