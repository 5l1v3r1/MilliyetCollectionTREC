<DOC>
<DOCNO> 281396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/guncel/gun07.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karataş getiriliyor mu 
</HEADLINE>
<TEXT>


DHKP-C lideri Dursun Karataş'ın yakalanıp Ankara'ya iadesi amacıyla, Türkiye, İtalya, Fransa, Hollanda, Belçika ve Norveç'in ortak operasyon düzenleyeceği öne sürüldü 

HABER MERKEZİ 

Halen yurtdışında firarda bulunan terör örgütü DHKP - C lideri Dursun Karataş'ın yakalanması için, aralarında Türkiye'nin de bulunduğu 6 Avrupa ülkesinin ortak bir operasyona hazırlandığı öne sürüldü. Karataş'ın yakalandıktan sonra Türkiye'ye iade edileceği de iddia edildi. 
CNN Türk'ün haberine göre, Karataş'ın yakalanması planı, DHKP - C'nin, haziranda Çapa Tıp Fakültesi önünde bir İETT otobüsünde meydana gelen ve 5 kişinin öldüğü patlamayı üstlenmesiyle hız kazandı. Bu saldırıdan sonra Avrupa kamuoyu, Karataş'ı "kara liste"ye aldı. Örgütün saldırıyı Hollanda'daki bir internet kafeden gönderdiği e - mail'le üstlenmesi gözleri bu ülkeye çevirdi. Hollanda ve Türkiye arasında konuyla ilgili görüşmeler yapılmaya başlandı. 15 Ekim'de Hollanda'dan bir grup emniyet yetkilisi, Amsterdam dışında bir bölgede olduğu tespit edilen Karataş'ın iadesi konusunda görüşmeler yapmak üzere Türkiye'ye geldi. 
Uzun yıllardır kanser tedavisi gören Karataş'ın tedavisi ve güvenlik açısından Fransa, Belçika ve Hollanda üçgeninde dolaştığı ve takip edildiği ifade edildi. Karataş'ın yakalanması için Türkiye, İtalya, Fransa, Hollanda, Belçika ve Norveç polisinin destek vereceği bir operasyon planı yapıldığı belirtildi. Karataş'ın yakalandıktan sonra Türkiye'ye iade edilmesi planlanıyor. Nisanda 5 Avrupa ülkesinde eşzamanlı yapılan operasyonda, DHKP-C'nin çok sayıda üst düzey yöneticisi gözaltına alınmıştı. 


</TEXT>
</DOC>
