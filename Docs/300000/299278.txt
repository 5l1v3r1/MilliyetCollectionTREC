<DOC>
<DOCNO> 299278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur43.html </URL>
<DATE> 2004/12/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Hülya Avşar hakaret davasında ifade verdi... 
</HEADLINE>
<TEXT>

     Sanatçı Hülya Avşar, doktor Cevdet Fırat'a hakaret ettiği gerekçesiyle 1 yıla kadar hapis cezası istemiyle yargılandığı davada ifade verdi. 
     Fatih 5. Asliye Ceza Mahkemesi'ndeki duruşmaya, tutuksuz sanık Hülya Avşar, avukatı Hülya Dinçer ile katıldı. Müşteki Cevdet Fırat'ı ise avukatları Güran Yahyaoğlu, Yüksel Taştan ve Bekir Kınık temsil etti. 
     Duruşmada sorgusu yapılan Hülya Avşar, müştekiyi tanımadığını, dolayısıyla dava konusu sözleri müşteki hakkında söylemediğini kaydetti. 
     Duruşma, eksikliklerin tamamlanması amacıyla ertelendi. 
     Fatih Cumhuriyet Başsavcılığı'nca hazırlanan iddianamede, Hülya Avşar tarafından sunulan bir programda üzerinde Türk Bayrağı figürünün bulunduğu balonların tekmelendiği iddiasına ilişkin İstanbul Cumhuriyet Başsavcılığı'nca soruşturma başlatıldığı anlatılıyor. 
     Bu konuda ifade vermek üzere İstanbul Güvenlik Şube Müdürlüğü'ne gelen Avşar'ın buradaki beyanlarında kendisiyle ilgili ihbarda bulunan kişiye yönelik sözlerinin ''hakaret'' içerdiği belirtilen iddianamede, Avşar'ın TCK'nın 482. maddesinin 4. fıkrası uyarınca 3 ay ile 1 yıl arasında hapis cezasına çarptırılması talep ediliyor. 
     Avşar, İstanbul 3. Sulh Ceza Mahkemesi'nde ''Türk Bayrağı Kanunu'na muhalefet etmek'' suçundan yargılandığı davada beraat etmişti. 
     
</TEXT>
</DOC>
