<DOC>
<DOCNO> 298755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo23.html </URL>
<DATE> 2004/12/18/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
Beşiktaş teknik direktörü Del Bosque'nin açıklaması... 
</HEADLINE>
<TEXT>

     Beşiktaş Teknik Direktörü Vicente Del Bosque, istifa etmek gibi bir niyetinin olmadığını belirterek, ''Ben kendimi bu gidişattan suçlu kişi olarak görseydim, kulübe zarar veriyor gibi hissetseydim istifa ederdim ama ben kendimi böyle görmüyorum'' dedi. 
     İspanyol çalıştırıcı, BJK Nevzat Demir Tesisleri'nde düzenlediği basın toplantısında, siyah-beyazlı camiada yaşanan son durumla ilgili soruları yanıtladı. 
     Del Bosque yönetimdeki istifalarla ilgili olarak, ''İstifa etmek gibi bir niyetim yok tabii ki. Ben kendimi bu gidişattan suçlu kişi olarak görseydim, kulübe zarar veriyor gibi hissetseydim istifa ederdim ama ben kendimi böyle görmüyorum. Yöneticiler, istifalar konusunda beni bilgilendirdi. Şunu söylemem lazım Galibiyetlerin her zaman çok babası olur. Ama kaybedilen maçların hiç babaları olmaz, onun yerini hep yetim bırakırlar'' şeklinde konuştu. 
     İspanyol teknik adam, Beşiktaş'ın bu dönemde birlik ve beraberliğe daha çok ihtiyaç duyduğunu vurgulayarak, ''Benim şu anda söylemem gereken en güzel şey, hissettiğim şey Beşiktaş ailesinin bir arada kalması'' dedi. 
     Del Bosque, sözleşmesinde tazminatı bulunup bulunmadığı yönündeki bir soruya da ''Ben hiçbir zaman halkın önünde ve kendi yardımcılarımın önünde para konusunu konuşmam'' diye yanıt verdi. 
     İspanyol çalıştırıcı, istifa eden yöneticilerin buna neden olarak, kendisinin kalitesini takıma yansıtamadığını gerekçe gösterdiği yönünde bir soruya verdiği yanıtta, ''Ben yönetici olsam başkana en yakın adamın ben olmam lazım. İyi giden günlerde olduğu gibi kötü giden günlerde de birlikte olmak lazım. Bana istifanın nedenleri hakkında bir şey söylemediler'' dedi. 
     Kulüp yöneticileri eğer gerekli görüyorsa, kendisinin gitmesi yönünde karar verebileceğini kaydeden Del Bosque, şöyle konuştu 
     ''Kulübün antrenörünü düşünürseniz birkaç ihtimal var. Kulübün yöneticileri eğer gerekli görüyorlarsa, benim gitmem yönünde de bir karar verebilirler. Eğer iyi olacağını düşünüyorlarsa. Sadece şunun kararını vermeleri gerekir, acaba takım için bu daha mı iyi olur, yoksa mecbur kaldıkları için mi bunu yapıyorlar Diğer bir seçenek de devam kararı alırlar, hep birlikte bir vücut olup devam ederiz. Sonuçta kulübün hep bir arada olduğunu gösteririz ve böyle devam ederiz.'' 
     
     PARMA MAÇI 
     Del Bosque, tecrübeli futbolculardan kurulu takımının, daha genç bir yaş ortalamasına sahip AC Parma karşısında ürkek ve korkak bir futbol sergilemesine anlam veremediğini kaydetti. 
     Futbolcularına suç atmak istemediğini kaydeden Del Bosque, ''Orada rekabet etmeyi bilemedik'' dedi. 
     AC Parmalı futbolcuların Beşiktaş'a, galibiyeti neredeyse tepside sunduğunu anlatan Del Bosque, şunları kaydetti 
     ''Lige çok kötü başladık. İnanılmaz şekilde 8 haftada sadece 6 puan kazanabildik. Ama son 8 haftada 24 puan üzerinden 20 puan kazandık. Bunda bir gelişme görmek lazım. Bir de Avrupa kupasında elemelerde kaybettik. Çünkü orada rekabet etmeyi bilemedik. Ama bunu söylerken de sakın oyunculara suç atıyorum diye düşünmeyin, asla bunu yapmayacağım. Benim tarzım bu değil. Eğer oyuncularıma sert bir şekilde çıkışacaksam, bunu sadece soyunma odasında söylerim. Steau Bükreş maçına ya da Standart Liege maçına gitmiyorum. Sadece son maçtan bahsediyorum. O maçta rekabeti yanlış anladık. 20 küsur yaş ortalamasındaki rakibimiz bize galibiyeti neredeyse tepside sundu. Bu kadar genç bir Parma takımı karşısında, uzun yıllar futbol oynamış 28 yaş ortalamasındaki bir takımın bu kadar ürkek ve korkak oynamasını anlayamadım. Maça başladığımızda topu neredeyse hediye ediyorlardı. Skor olarak da avantaj bizdeydi. Ben o yüzden kimseyle birebir uğraşmaktansa, Rekabet etmeyi bilemedik diye söylüyorum.'' 
     
     SUÇLU KİM 
     İspanyol çalıştırıcı yaşanan bu durumun suçlusunun kim olduğu şeklindeki soruya şu yanıtı verdi 
     ''Rekabet. Biz iyi rekabet edemediğimiz için rakibi geçemedik. Devam edemedik. Neden suçlu arıyorsunuz Bu sadece futbolda rekabetin gerektirdiği şeyler. Suçlu aramaya gerek yok.'' Del Bosque, yarın Akçaabat Sebatspor ile yapacakları maçın Beşiktaş için ne ifade ettiği biçimindeki soruyu da şöyle yanıtladı 
     ''Geçen sene bu dönemde size Beşiktaş şampiyonluğu kaybedecek dese kimse inanmazdı. Yarın puan sıralamasında 5. olmak için önemli bir maç. Önümüzdeki dönemde de iyi yerlere gelebiliriz. İlk devre her anlamda çok garip oldu. Çünkü yeni antrenör ve 13-14 yeni futbolcunun yanı sıra yeni yöneticiler. İlk maçları dışarıda oynadınız. Şimdi 3 maçı seyircisiz oynuyorsunuz.'' 
     
     TRANSFER KONUSU 
     Del Bosque, bir takımın kadrosunun sürekli canlı olması gerektiğini belirterek, ''Hep aynı adamlarla kalamazsınız. Eğer bizi bir şekilde ileriye götürecek fırsatı bulabilirsek tabii ki transferler yapabiliriz. Tahmin ediyorum ki Fenerbahçe bile ligin lideri olmasına rağmen daha iyi oyuncu bulursa alır'' dedi. 
     Önümüzdeki yıl başarılı sonuçlar alacakları şeklinde açıklamalar yapmasının haksızlık olacağını anlatan Del Bosque, şöyle devam etti 
     ''Ben önümüzdeki yıl başaracağız gibi açıklamalar yaparsam, haksızlık yapmış olurum. Şu andaki sonuçlardan dolayı çok üzüntülüyüz. Bir yıl önce bu tarihlerde büyük bir ihtimalle burada yapılan bir basın toplantısı çok değişik tarzda gidiyordu tahmin ediyorum.'' Ligde herhangi bir amacın kalmadığı şeklindeki bir yorumun aceleci davranmak olacağını kaydeden Del Bosque, ''Bana Ligde bir amaç kalmadı demek biraz aceleci bir karar gibi geliyor. Gerçek olmayan bir beklentiyi satmak istemiyorum. Sadece lafta kalmaması lazım bazı şeylerin. Ligde en iyi nereye kadar gidebilirsek gideceğiz'' diye konuştu. 
     Oyunculardan bir şikayeti olamayacağını anlatan Del Bosque, 5 ay önce futbolcuları hakkında hiçbir şey söylemediğini, şimdi de söylemeyeceğini ifade ederek ''Oyuncularımdan bir şikayetim olamaz. Bir kupada oynadık ve bunun dışında kaldık'' dedi. 
     Şu an sadece UEFA Kupası'nda şanslarını kaybettiklerini, ligde devam edip gelecek yıl için tekrar Avrupa Kupaları'na katılabileceklerini anlatan Del Bosque, ''Önümüzde bir de Türkiye Kupası var. Elimizdeki kadrodan en iyi neticeleri çıkarmak için mecburuz ve bunun üzerinde çalışıyoruz'' dedi. 
     Bir gazetecinin, ''İşi bilmeyen insanlar bu oyuncuları kimseye danışmadan aldılar'' şeklindeki ifadesi üzerine Del Bosque, ''Arkalarında futbol geçmişi iyi olan oyuncuları aldılar. Adı sanı geçmiş isimleri almadılar takıma. Sanki arkasından bir şey söyleyecekmiş, bildiğiniz bir şey varmış gibi ironik bir şekilde gülüyorsunuz. Ben Beşiktaş tarafından antrenör olarak getirildim. Ne bir gruptanım, ne öteki gruptanım'' şeklinde konuştu. 
     
     OYUNCULARIN ANTRENÖR İÇİN GÖRÜŞ BİLDİRMELERİ... 
     Del Bosque, ''Sevginizi futbolcular istismar ediyor olabilir mi '' şeklindeki soruyu şöyle yanıtladı 
     ''Bu durumlar benim hoşuma gitmiyor. Futbolcuların antrenörleri hakkında bu şekilde konuşmaları iyi midir, kötü müdür bilmiyorum. Belki dışarıdan sizleri dinleyen insanlar futbolcuların gerçeği söylemedikleri şeklinde anlayabilir. Ama onların içinde temiz kalpli olanlarda olabilir. Futbolcuların antrenör hakkında görüş bildirmelerinden pek hoşlanmıyorum.'' Del Bosque, AC Parma'nın teknik direktörünün Beşiktaş'ın son çalışmasını izlemesi konusunda ne düşündüğü yönündeki soru üzerine de, ''O hareketi kötü bir hareket olarak görmüyorum. Eğer siz maç öncesinde karşı takımın antrenmanını seyredip avantaj sağladığınızı düşünüyorsanız, zaten futbolu bilmiyorsunuzdur. Ben de gittim seyrettim yıllar önce ama bu bir avantaj sağlamak için değildi. Futbol dünyasında daha temiz kalpli olmak lazım, her yapılanın altında pislik aramamalıyız'' diye yanıt verdi. 
     
</TEXT>
</DOC>
