<DOC>
<DOCNO> 252605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/spo03.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Song'ta geri sayım 
</HEADLINE>
<TEXT>


Sarı-Kırmızılılar, Kamerunlu yıldızın transferinde artık son aşamaya geldi 


Lens ile pazarlık 
YABANCI transfer çalışmalarını yoğun bir şekilde sürdüren Galatasaray'ın, Fransa'nın Lens Takımı'nda forma giyen Song için artık imza aşamasına geldiği öğrenildi. Başkan Özhan Canaydın'ın iş ortağı Haim Fresko'nun, Lens Başkanı Gervais Martel ile bonservis bedelindeki ufak pürüzlerin giderilmesi için temas halinde olduğu bildirildi. 

Gürsoy açıkladı 
İKİNCİ Başkan ve Futbol Şube Sorumlusu Ergun Gürsoy, Song'un transferinin an meselesi olduğunu dile getirdi. Gürsoy, "Futbolcuyla bir sorun yok. Sadece Lens ile anlaşmaya çalışıyoruz" yorumunu yaptı. Gürsoy, Song'un yanı sıra Gallardo konusundada ısrarlı olduklarını, Arjantinli yıldızla birlikte transferi noktalayacaklarını ifade etti. 

Kefili Baliç 

GALATASARAY'IN Boşnak yıldızı Elvir Baliç, Real Madrid'ten takım arkadaşı olan Conceicao'ya övgüler yağdırdı. Brezilyalı futbolcuyu, Hollanda kampında bir dakika bile yalnız bırakmayan Baliç, "Conceicao çok kaliteli bir oyuncu. Orta sahaya hareketlilik getirecek kapasitede. Sürati büyük avantaj. Onunla birlikte oynamak için sabırsızlanıyorum" yorumunu yaptı. 

Şanssız tercüman 

BASIN mensupları ile Galatasaray teknik heyetinin karşı karşıya geldiği maçta Hagi'nin tercümanı Olgun Cafer çime takılarak düştü ve sol ayak bileğini kırdı. Tatsız olay moralleri bozarken, Cafer hemen hastaneye kaldırıldı. 

GALATASARAY GÜNLÜĞÜ 
Sabri'ye izin 
HOLLANDA kampında yoğun bir tempoda çalışan Galatasaray'da yıldızlar tek tek dinlenmeye alınıyor. Teknik Direktör Hagi, dün yapılan çalışmada Sabri'ye izin verdi ve çift kale maçta oynatmadı. Genç futbolcu, "Herhangi bir sakatlığım yok. Aşırı yükleme nedeniyle herkes sırayla dinlenecek" dedi. 

Bülent döndü 
GALATASARAY'IN emektar Kaptanı Bülent Korkmaz, arka adalesindeki sakatlığının geçmesinin ardından takımla birlikte çalışmalara başladı. Bülent, "Çok iyi bir kamp dönemi geçiriyoruz. Takım olarak motivasyonumuz üst seviyeye geldi. Yeni sezonda daha güçlü bir Galatasaray sahada olacak" dedi. 

Para müjdesi 
BAŞKAN Özhan Canaydın yaşanan para krizine son noktayı koydu. 100. yılda şampiyonluk için gerekli herşeyi yapacaklarını ifade eden Canaydın, pazartesi günü futbolcuların hesaplarına yatacak parayla tüm alacakların kapatılacağı müjdesini verdi. 

Necati'den söz 
GEÇEN sezonun ortasında Galatasaray'a gelen Necati, 100. yılda taraftarların yüzünü güldüreceklerini iddia etti. Golcü futbolcu, "Bu sezon oynayacağımız futbolla geçen seneyi unutturacağız. Hatanın artık telafisi yok. Bunu çok iyi biliyoruz. Kusursuz bir sezon geçireceğiz" dedi. 


</TEXT>
</DOC>
