<DOC>
<DOCNO> 255852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun29.html </URL>
<DATE> 2004/07/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Zimmetçi polislere suçüstü... 
</HEADLINE>
<TEXT>

     ABD ve İngiltere'de zimmetçi ajan ve polislerin yakalanmasında uygulanan ilginç bir testin Bulgaristan'daki ilk denemesi 8 polis görevlisinin başını yaktı. 
     Test senaryosuna göre, Bulgaristan İçişleri Bakanlığı Denetim Müfettişlik Masası'ndan sivil memurlar, başkent Sofya'da sırasıyla 4. ve 3. bölge karakoluna, içinde bir miktar para bulunan birer çanta teslim etti. 
     Çantaların ''kayıp'' olduğunu açıklayan müfettişler, onları sahiplerine iade edilmesi ricasıyla karakollardaki nöbetçi memurlara verdiler. Müfettişler daha sonra emaneti alan güvenlik görevlilerini takip etmeye başladılar. 
     4. bölge karakolunda görevli nöbetçi iki polis teslim aldıkları çanta hakkında tutanak dahi tutmadılar ve içindeki paraları aralarında paylaşarak, çantayı çöpe attılar. 
     3. bölge karakolundaki 6 polis görevlisi ise çantadaki paranın tamamını lüks bir lokantada yemek yiyerek harcadılar. 
     İçişleri Bakanlığı Denetim Müfettişlik Masası Müdürü Tsvean Dimitrov, ''Uyguladığımız test maalesef yüzde yüz sonuç verdi. Tuzağa düşürülen 8 memurun hepsinin görevlerine son verilecektir. Testin amacı sadece zimmetçi polisleri yakalamak değil, rüşvet almaya meyilli görevlileri de ayıklamaktır'' diye konuştu. 
     Bu arada, İçişleri Bakanı Georgi Petkanov, olayın savcılığa intikal ettirilmesi talimatını vererek, zimmetçi polislere karşı caydırıcı önlemlerin alınmasına devam edileceğini açıkladı. 
     
</TEXT>
</DOC>
