<DOC>
<DOCNO> 254204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur26.html </URL>
<DATE> 2004/07/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Doğu Akdeniz'de sıcak hava uyarısı .. 
</HEADLINE>
<TEXT>

     Doğu Akdeniz'de bu haftasonu hissedilen sıcaklığın 40 derecenin üzerine ulaşmasının beklendiği belirtilerek, özellikle piknikçiler, orman yangınlarına karşı dikkatli olmaları konusunda uyarıldı. 
     Meteoroloji Bölge Müdürlüğü yetkililerinden alınan bilgiye göre, Doğu Akdeniz'de hava sıcaklığı 12 Temmuz Pazartesi gününe kadar 38 dereceye kadar çıkacak. Gün içindeki nemi yüzde 50 civarında tahmin ettiklerini belirten yetkililer, hissedilen sıcaklığın ise 40 derecenin üzerinde olmasını beklediklerini bildirdiler. 
     Denizlerde ise fırtına beklenmediği, rüzgarın günbatımı ve lodostan 2 ile 4 kilometre kuvvetinde olacağı, dalga yüksekliğinin ise yarım ile 1 metre arasında tahmin edildiği kaydedildi. 
     Yetkililer, bu haftasonu özellikle ormanlık alanlarda piknik yapacak vatandaşlardan, orman yangınlarına karşı duyarlı olmalarını isteyerek, saat 11.00 ile 16.00 arasında dışarı çıkmanın ise sağlık açısından bir risk oluşturabileceğini vurguladılar. 
     İl Sağlık Müdürlüğü'nden yapılan açıklamada ise, Adana'daki hastanelere sıcaktan etkilenerek, baş dönmesi, nefes darlığı, çarpıntı, hipertansiyon, bayılma, beyin kanaması, yüksek ateş, susuzluk hissi, baş ağrısı, aşırı yorgunluk, hızlı nabız atımı, hızlı soluk alıp verme, kas krampları gibi klinik belirtilerle başvuran hasta sayısının günlük ortalama 50 kişi olduğu belirtildi. Bu hastaların ise yüzde 60'ını erkeklerin oluşturduğu bildirildi. 
     
</TEXT>
</DOC>
