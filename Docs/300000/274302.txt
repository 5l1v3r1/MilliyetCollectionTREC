<DOC>
<DOCNO> 274302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy19.html </URL>
<DATE> 2004/09/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Samsun Belediye Başkanı Zabıta görev sınırını aşmışsa gereken yapılır 
</HEADLINE>
<TEXT>

     Samsun Büyükşehir Belediye Başkanı Yusuf Ziya Yılmaz, Sahil Yolu'nda görev yapan gezici zabıta ekiplerine, kişi hak ve özgürlükleri ile aile hayatına müdahale etme yönünde bir talimat verilmediğini, dolayısıyla da bu konuda herhangi bir kısıtlamanın söz konusu olmadığını söyledi. 
     Yılmaz, Sahil Yolu'nda görev yapan motorize ekiplerle ilgili basın organlarında yer alan haberlerle ilgili açıklamalarda bulundu. 
     Sahil Yolu'na gelerek basın açıklaması yapan Yılmaz, habere konu alanın daha önce baraka evlerin bulunduğu ve alkol bağımlısı kişilerin yaşadığı, adeta batakhane görümünde bir yer olduğunu kaydetti. 
     Üç yıl önce başlatılan çalışmalar sonucu bu alanı, içinde sosyal amaçlı çeşitli mekanların bulunduğu bir kompleks haline getirdiklerini anlatan Yılmaz, bölgenin vatandaşlarca rahatlıkla kullanılabilmesi için düzen sağlamaya yönelik bir yöntem geliştirdiklerini bildirdi. Bu düzen içinde araç girişini önlemek, alanı kullanan halkın acil ihtiyaçlarını sağlamak ve peyzaj alanlarını korumak için gezici zabıta ekipleri kullandıklarını bildiren Yılmaz, şunları kaydetti 
     ''Bu ekiplerin kişi hak ve özgürlükleri ile aile hayatına müdahale etme yönünde hiçbir yetkileri olmadığı gibi, bu yönde bir talimat da verilmemiştir. Verilmesi de mümkün değildir. Dolayısıyla olmayan bir talimat ve yetkiye dayalı olarak kişilerin hak ve özgürlüklerine kısıtlama söz konusu değildir. Samsun'da yaşayan insanlarımız belediye tarafından gerçekleştirilen sahil düzenlemeleri ve burada yaratılan düzen ve ortamdan bugüne kadar hiçbir şekilde şikayetçi olmamışlardır.'' 
     
     İNCELEME DEVAM EDİYOR 
     Yılmaz, yapılan ilk araştırmada olayın, okuldan kaçarak sahilde vakit geçiren öğrencileri haber yapma isteğiyle, görevli zabıta ekiplerinden yardım istenmesinden kaynaklandığını ifade ederek, ''Tamamen onların yaptıkları habere yardımcı olmak üzere onların talepleri doğrultusunda ortaya çıkan bir mizansendir'' dedi. 
     Karadeniz'in en büyük kenti olan Samsun'un yıllardan beri oluşturduğu kültürle çevresinde örnek teşkil eden çağdaş bir yaşam tarzına sahip bulunduğunu da vurgulayan Yılmaz, daha sonra şunları söyledi 
     ''Bu konudaki incelemelerimiz devam etmektedir. İnceleme sonucunda görevini ihmal etmiş kişi veya kişiler varsa gereken tedbir alınacak ve idari işlemler gerçekleştirilecektir.'' 
     
     SORULARI YANITLADI 
     Açıklamanın ardından basın mensuplarının sorularını yanıtlayan Yılmaz, bir basın mensubunun ''bir zabıta memurunun amirine danışmadan böyle bir uygulama yapmış olması mümkün mü '' yolundaki sorusunu ise şöyle yanıtladı 
     ''Herhangi bir uygulama yok. Uygulama sadece, buralarda daha önceki, yani buraların bu düzenlemeye kavuşmadan önce alışkanlık haline gelmiş olan içki ve ona bağlı bir takım kötü alışkanlıkların caydırılmasına yönelik bir duyarlılık içindir.'' Yılmaz, ''vatandaşlardan herhangi bir şikayet geldi mi '' şeklindeki soru üzerine ise kendisinin de her sabah spor yapmak için aynı yere geldiğini ifade ederek, yaşlı-genç her yaş grubundan kadınların güven içinde bölgede gezinti ve spor yaptıklarını söyledi. 
     Haberin kendisini çok üzdüğünü ifade eden Yılmaz, Samsun ve Türkiye'nin ortak gündeminde işsizlik, ekonomi ve geçim sıkıntıyla ilgili problemlerin olduğu bir ortamda sanal bir takım problemlerin ortaya çıkarılmasından rahatsızlık duyduğunu ifade etti. 
     Yılmaz, ''Zabıta görev sınırını aşmış olabilir mi '' yolundaki soru üzerine ise, ''Böyle bir görevleri yok. Böyle bir görev onlara verilmemiştir. Öyle bir şey yapmışlarsa gereken yapılır'' diye konuştu. 
     Yusuf Ziya Yılmaz, bu konuda bir idari soruşturma başlatılacağını da bildirdi. 
     
     ''YARDIM İÇİN'' 
     Bu arada, Zabıta Komiseri Cemil Taflan yaptığı yazılı açıklamada, kendilerine ''okuldan kaçan küçük yaştaki öğrencilere soru soracağız'' denilerek yardım talebinde bulunulduğunu belirterek, ''Konunun bu şekilde olacağını hiç düşünmedik. Bizlerin amacı sahilde huzur ve güvenin sağlanması yolunda olduğu için çalışma yaptık'' dedi. 
     
</TEXT>
</DOC>
