<DOC>
<DOCNO> 264007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yasam/axyas02.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
7 aylık hamile eşini mazot döküp yaktı 
</HEADLINE>
<TEXT>


Ferzende Alır, 2 çocuğunun annesi hamile eşi Nazime Alır'ı el ve ayaklarını bağladıktan sonra diri diri yakmakla suçlanıyor 

OSMAN KARA İstanbul 

Van'da Ferzende Alır adlı koca, 7 aylık hamile olan, 2 çocuğunun annesi 13 yıllık eşi Nazime Alır'ı üzerine mazot dökerek yakmaktan aranıyor. Van Kadın Derneği'nin de ilgilendiği korkunç cinayet, iddialara göre şöyle gelişti 
Özalp ilçesi Yavuzlar köyünde yaşayan Nazime Alır 27 , eşinin kendisini dövdüğü için 3 yıl önce ailesinin yanına gitti. Ancak geçen yıl çocuklarının hasretine dayanamayınca geri döen Alır, hamile kaldı. Eşini tekrar dövmeye başlayan Ferzende Alır, 17 Temmuz'da gezme bahanesiyle köyün taşlık alanına götürdü. Ardından el ve ayaklarını bağlayıp ağzını bantladığı eşini, üzerine mazot dökerek diri diri ateşe verdi. 

Muhtara itiraf etti 
Cinayetin ardından kaçan katil zanlısı koca Alır, olaydan bir gün sonra Köy Muhtarı Salih Agu'yu telefonla arayarak, "Eşimi yakarak öldürdüm. Gidin cesedini alın" dedi. Muhtarın haber verdiği jandarma ve köylüler Nazire Alır'ın cesedini buldu. Yanarak can veren genç kadının sadece topuğunun belirgin olduğu, diğer yerlerinin yandığı tespit edildi. 6 ve 3 yaşındaki 2 çocuğa dedeleri Çavuş Alır 67 bakmaya başlarken, zanlı kocanın 13 yıl önce hala kızı olan Nazime'yi ailesinin karşı çıkması üzerine kaçırdığı iddia edildi. 


</TEXT>
</DOC>
