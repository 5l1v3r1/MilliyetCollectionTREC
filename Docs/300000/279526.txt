<DOC>
<DOCNO> 279526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur28.html </URL>
<DATE> 2004/10/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ankara'da seyyar satıcılarla zabıta arasında arbede .. 
</HEADLINE>
<TEXT>

     Ankara Büyükşehir Belediyesi zabıta ekipleri ile emniyet güçlerince Kızılay ve civarında gerçekleştirilen operasyonda çok sayıda seyyar satıcının malına el konuldu. 
     Zabıta ekipleri ve emniyet güçleri ilk olarak Kumrular Sokak'ta satış yapan seyyar satıcılara müdahale etti. 
     Operasyonu yöneten Ankara Büyükşehir Belediyesi Seyyar Zabıta Ekipleri Amiri Ahmet Semerci ile seyyar satıcılar arasında tartışma çıktı. 
     Tartışmaya Milli Müdafaa Caddesi'nden gelen seyyar satıcıların da karışması üzerine kısa süreli arbede yaşandı. Arbede, emniyet güçlerinin müdahale etmesi üzerine sona erdi. 
     Seyyar satıcılar, Milli Müdafaa Caddesi'ndeki büyükşehir belediyesine ait meyve suyu ile sebze ve meyve satışı yapan BEL-ÇAR otobüsünün de seyyar çalıştığını belirterek, faaliyetinin sona erdirilmesini istediler. 
     ''Biz vatan evladıyız, gidin terör örgütü üyeleriyle uğraşın'' diye bağıran seyyar satıcılar, Ankara Büyükşehir Belediye Başkanı Melih Gökçek'i de protesto etiler. 
     Milli Müdafaa Caddesi'nde bulunan büfelerin önlerinde bulunan içecek buzdolaplarının da kaldırılmasını isteyen seyyar satıcılar, ''belediyenin gücünün sadece gariban seyyar satıcılara yettiğini'' öne sürdüler. 
     Buradan Güvenpark ve Atatürk Bulvarı'na geçen zabıta ekipleri çok sayıda seyyar satıcının malına el koydu. Atatürk Bulvarı üzerinde bulunan pasajlara da baskın yapan zabıta ekipleri, pasaj içinde saklanan seyyar satıcıların mallarını da aldı. 
     Seyyar satıcılar, satış yapmadıklarını ve kaldırım işgal etmediklerini belirterek, mallarına el konulmasına tepki gösterdiler. 
     Seyyar satışa devam edildiği ihbarını alan zabıta ekipleri ve emniyet güçleri Kumrular Sokak'a döndüler. Burada Zabıta Amiri Ahmet Semerci ve seyyar satıcılar ile arasında tekrar tartışma yaşandı. 
     Zabıta ekipleriyle Zafer Çarşısı'na kadar gelen seyyar satıcılar, zabıtanın tutanak hazırlamadan mallarına el koyduğunu, bu uygulamanın kanuni olmadığını savundular. Semerci'nin, el konulan mallarla ilgili tutanakların eksiksiz hazırlanacağı sözünü vermesi üzerine seyyar satıcılar dağıldılar. 
     Zabıta tarafından el konulan mallar, zabıtanın seyyar ekipler amirliğine götürüldü. 
     Operasyon sırasında seyyar satıcıların, cep telefonlarıyla birbirlerini uyardıkları görüldü. 
     Ankara Büyükşehir Belediyesi Zabıta Müdürü Hüseyin Gazi Tamer, uygulamaların artarak devam edeceğini söyledi. 
     
</TEXT>
</DOC>
