<DOC>
<DOCNO> 285318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/yazar/bila.html </URL>
<DATE> 2004/11/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Rapor... 
</HEADLINE>
<TEXT>


Başbakanlık İnsan Hakları Danışma Kurulu, ünlü raporunu bir türlü kamuoyuna açıklayamadı. 
İlk rapora gelen itirazlar üzerine yeniden toplanan ve bazı değişikliklerle raporu yeniden düzenleyen kurul adına Başkan Prof. Dr. İbrahim Kaboğlu'nun düzenlediği basın toplantısı bazı kurul üyelerinin müdahalesiyle kesildi. 
Bilim adamları, uzmanlar, sivil toplum örgütü ve sendika temsilcileri gibi toplumun önde gelen kişilerince oluşturulmuş olan bir üst düzey kurulun, kavgasız, gürültüsüz biçimde görüşünü açıklayamamış olması üzücü... 
Dün televizyonlardan naklen yayımlanan basın toplantısı sırasında ekrana yansıyanlar da hem kurul hem de Türkiye adına övünülecek görüntüler değildi. Her şeyden önce Türkiye, Başbakanlık İnsan Hakları Danışma Kurulu'nun bir raporu olup olmadığını anlayamadı. Başkan Prof. Dr. Kaboğlu, kurulun raporunu açıkladığını söyledi. Ancak, Kaboğlu'na kaba biçimde müdahale eden kurul üyeleri, raporun usulüne uygun oylanmadığını, kurul raporu niteliği taşımadığını öne sürdüler ve raporu tanımadıklarını belirttiler. Kurulun yeniden toplanmasını istediler. 
Prof. Dr. Kaboğlu ise, raporun usulüne uygun oylandığını ve katılanların çoğunluk oyuyla kabul edildiğini açıkladı ama kaç kişinin katıldığını, kaç kişinin lehte, kaç kişinin aleyhte oy kullandığını söylemedi. 
Rapor yine ortada kaldı... 
Türkiye'nin üst düzey bir kuruldan bir rapor çıkaramamış olması üzücü olduğu kadar düşündürücü de. Oylama yöntemi belli olmayan kurulda şiddetli görüş ayrılıkları varsa, bunun çözümü baskın basın toplantısı veya basın toplantısını basmak değil, çoğunluk ve azınlık görüşlerini açıklamak olmalıydı. Veya raporun çoğunluk tarafından kabul edilen görüşler ile azınlık görüşlerini birlikte ihtiva etmesi de bir orta yol olabilirdi. 
Başbakanlık İnsan Hakları Danışma Kurulu, TBMM veya hükümet değil. Kurul, adı üzerinde, bir karar değil, danışma organı. Varacağı sonuçlar, hazırlayacağı raporlarda Anayasa veya yasa hükmü olmadığına göre, görüşlerin demokratik bir biçimde kamuoyuna yansıtılması yeterli olurdu. 
Henüz üst düzey bir kuruldan kavga etmeden görüş çıkarılamadığına göre ileride bu konuların kamuoyunda olgun bir şekilde tartışılması nasıl sağlanacak 
Hükümette, Meclis'te nasıl karar üretilecek 
Bu konuda bir eksiklik de hükümetin, kurulu ve görüşlerini, kendi dışında sayması ve olayı uzaktan izlemesidir. 
En azından kurul raporunun nasıl oluşacağı konusunda bir yöntem uzlaşmasına varılmasına yardımcı olabilir. 



</TEXT>
</DOC>
