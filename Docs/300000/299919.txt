<DOC>
<DOCNO> 299919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy33.html </URL>
<DATE> 2004/12/22/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
Bakan Çelik, Eğitim-Sen yöneticiliğini kabul etti 
</HEADLINE>
<TEXT>

     Eğitim-Sen Genel Başkanı Alaaddin Dinçer, 1991'den sonra göreve başlayan yaklaşık 420 bin öğretmenin, Ocak ayının 15'inde maaşlarını, 1 derece yükselmiş olarak alacaklarını söyledi. 
     Milli Eğitim Bakanı Hüseyin Çelik, Dinçer ve beraberindeki heyeti makamında kabul etti. 
     Yaklaşık yarım saat süren kabulün ardından, Dinçer, görüşmenin içeriğine ilişkin bilgi verdi. 
     Dinçer, MEB merkez teşkilatında yaklaşık 5 bin çalışanın toplu taşıma ücreti aldığını, ancak bir süre önce ödenek olmaması gerekçe gösterilerek bu haklarının ellerinden alındığını kaydetti. 
     Bu sorunun, servis konularak veya taşıma ücretlerinin bir şekilde finanse edilerek çözülmesi gerektiğini ifade eden Dinçer, çözülmemesi halinde eylem yapacaklarını bildirdi. 
     Çelik'in, ''kaynak olmadığı için böyle bir uygulamaya gidildiğini, ancak diğer bakanlıklardaki uygulamalar üzerinden bütçe kanunu içinde bu sorunu çözmeye çalışacaklarını'' söylediğini aktaran Dinçer, ''Sayın Bakan, yan taraftaki Adalet Bakanlığı çalışanlarının bu hakkı kullanırken, Milli Eğitim Bakanlığı çalışanlarının böyle bir haktan yararlanamamasının doğru olmadığını ifade etti'' dedi. 
     Toplu görüşmeler döneminde 1991'den sonra göreve başlayan memurlara 1 derece verilmesinin gündeme geldiğini söyleyen Dinçer, şunları kaydetti 
     ''Sayın Mehmet Ali Şahin ile de görüştük. Bu konuyla ilgili yasa çıkıyor. Ocak ayının 15'inde, yaklaşık 420 bin öğretmen ve oldukça yüksek sayıdaki hizmetli memur arkadaşımız bundan yararlanacak. 1991'den sonra göreve başlayan yaklaşık 420 bin öğretmen arkadaşımız, ocak ayının 15'inde maaşlarını, 1 derece yükselmiş olarak alacak.'' Dinçer, emekli ikramiyelerinin taksitlendirilerek ödeneceği yönünde haberler bulunduğunu ifade ederek, öğretmenlerin bundan çok tedirgin olduğunu dile getirdi. Tedirginliklerini Çelik'e ilettiklerini belirten Dinçer, ''Milli Eğitim Bakanlığı böyle bir şeyin olmadığına dair genelge yayınlayacak'' diye konuştu. 
     Dinçer, her eğitim-öğretim yılı başında öğretmenlere verilen ''Eğitime Hazırlık Ödeneği''nin yılda iki kez her dönem başında verilmesini talep ettiklerini de sözlerine ekledi. 
     
</TEXT>
</DOC>
