<DOC>
<DOCNO> 260952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonyas14.html </URL>
<DATE> 2004/08/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rusya'da bira reklamlarına yasak 
</HEADLINE>
<TEXT>

     Rusya Parlamentosu, ülkede sayısı giderek artan "bira bağımlıları" nedeniyle, bira reklamlarına kısıtlamalar getiren bir yasayı onayladı. 
     BBC'den Sarah Rainsford'un haberine göre, bugün yapılan son görüşmelerden sonra onaylanan yasa, saat 22 00'den önce televizyonlarda bira reklamları yayınlanmasını kesinlikle yasaklarken spor karşılaşmalarında ve spor alanlarında da bira reklamlarının kullanımını engelliyor. 
     İnsanların ve hayvanların reklamlarda kullanımı da bu yasayla yasaklanıyor. 
     Rusya'da bira, son zamanlarda, halkın en gözde içkisi olan votkaya rakip olmaya başladı. 
     Tüm dünyada en hızla büyüyen bira pazarı olan Rusya'da satışlardaki artış siyasetçileri endişelendirmeye başladı. 
     Bira reklamlarının gençleri hedef aldığını düşünen siyasetçiler, hazırladıkları yasayla, bira satışlarının özendirilmesini engellemeyi, gençler ve çocuklar arasında artmakta olan alkol bağımlılığını azaltmayı amaçlıyorlar. 
     Onaylanan yasa, televizyonların en çok izlendiği saatlerde, bira reklamlarının yayınlanmasını tamamen yasaklıyor. Bu karar reklamcıları ve bira üreticilerini öfkelendirdi. Reklam sektörü ve bira üreticileri elde ettikleri k rın önemli şekilde düşeceğini savunuyorlar. 
     Spor dünyasında da benzer bir öfke hakim. Rusya Olimpiyat Takımı'nın ve Rusya Premier Ligi'nin sponsorluğunu bira üreticisi bir şirket yapıyor. Reklamların yasaklanması onları da endişelendiriyor. 
     Ancak Ruslar, bu konuda çabuk pes edecek bir ulus değil. Votka reklamlarına getirilen benzer bir yasağın ardından üretici şirketler, şirket logolarını kullanarak kuruyemiş gibi yiyeceklerin reklamlarını yapmışlardı. Aynı logo kullanılmış olsa da, pazarladıkları ürün alkollü bir içecek olmadığı için yasayı ihlal etmemişlerdi. 
     Görünüşe göre, üretici şirketler ve reklamcılar bira konusunda da benzer bir yaratıcılık sergilemek zorunda kalacaklar. 
     
</TEXT>
</DOC>
