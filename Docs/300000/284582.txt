<DOC>
<DOCNO> 284582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/civaoglu.html </URL>
<DATE> 2004/10/30/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Dul bakire İstanbul 
</HEADLINE>
<TEXT>


Profesör Ernest Hirsch, Hitler yönetiminden kaçarak Türkiye'ye gelen Alman bilim adamlarındandır. 
Hukuk felsefesi dersinde öğrencilerinden, ileride ünlü ve seçkin birer politikacı olarak tanıyacağımız Ali Naili Erdem ve Kamran İnan da vardır. 
İnan çok iyi bir öğrencidir. Döneminin en yüksek notlarını almaktadır. Hirsch ona sorar "Politikayla aran nasıl " İnan "Ben derslerime çalşıyorum. Naili politikayla ilgileniyor" yanıtını verir. 

Gençleri afyonlamak 
Profesör Hirsch, bu cevap üzerine kürsüden tarihi bir konuşma yapar 
"Bizler, üniversitelerde bilim yapıyorduk. 
Siyasetin dışındaydık. 
Neler olup bittiğinin farkında değildik. 
Hitler diye birinin adının parladığını duyuyorduk. 
Ciddiye almıyorduk. 
Ama bir gün Hitler iktidar oldu, biz kendimize vatan aramak zorunda kaldık. 
Şimdi, sizlerden rica ediyorum. 
Ülke sorunlarına ilgisiz kalmayınız. 
Ve dilerim ki sizler bizim gibi bir gün vatan aramak durumuna düşmezsiniz. 
Çünkü sizler bizim kadar şanslı olmayabilirsiniz. 
Biz Türkiye gibi müstesna bir vatan bulduk. Sizin öyle bir şansınız yok." 
...... 
Bu satırları Ali Naili Erdem'in, anılarını yayımladığı "SİYASETİN YOLLARINDA" adlı yeni kitabından yansıttım. 

70'inde bakire, 7'sinde dul 
Ali Naili Erdem'in anıları rahat okunuyor. 
Bu anılar nehri akarken, son 50 yılın tarihinin görüntülerini taşıyor. Alınacak çok ders var. 
İlk gazetecilik yıllarımda Ali Naili Erdem genç bir bakandı. Menderes tarzı kolalı dik ve büyük yakalı gömlekleri, sımsıkı iliklenmiş lacivert kruvaze ceketi, bıçak gibi ütülü pantalonu, pırıl pırıl siyah papuçlarıyla daima özenliydi. 
Baritona çalan tok sesiyle güzel konuşurdu. 
İyi hatipti. Cesurdu. Şiirle, edebiyatla, kelimelerle arası iyiydi. Bir örnek... Ona İstanbul Gürün Han yanıyor haberi gelmiş. 
"Hey koca İstanbul " diye düşünmüş ve Ozan Osman Atilla'nın dizelerini mırıldamış 
"Yetmişinde bakire, yedisinde dul... Bu şehr - i İstanbul." 
Dönemin eğilmeyen, bükülmeyen politikacısı Yılmaz Ergenekon, vergi kaçakçılığının belini kırmaya kararlı, İstanbul'u müfettişleriyle harmanlamaya başlayınca, dönemin ticaretinin kalbi Gürün han müfettişlerin evraklara el koyamayacağı, hesap kitap soramayacağı bir yangın enkazı haline getirilivermiş. 
İstanbul bu... Her şey beklenir. 
7'sinde dul, 70'inde bakire olabilir. 

Ankara geceleri 
Ali Naili Erdem'in politikacıda az rastlanan yüreği de kitabında, Ziya Osman Saba'nın dizeleriyle atıyor "Ne yoksul ahı, ne dul hıçkırığı, ne hasta iniltisi 
Mes'ut olmuş görmek isterdim hepinizi..." Erdem'le sohbet güzeldi. 
O yılların Ankara'sında politikacı, şiirden, edebiyattan yoğrulmuştu. 
Sosyalist milletvekilleriyle Ankara Sanat Tiyatrosu kulisinde, CHP'li ve AP'lilerleyse önceleri Karpiç, sonra Necip Mirkelamoğlu'nun "Gülağacı" meyhanesinde sohbetler doyumsuzdu. Bizden büyük gazeteci abilerin çömezleri olarak aralarında oturur hayran hayran dinler, onlar gibi olmak için çılgınca okurduk. 
Tiyatro, opera ilk geceleri kaçmazdı. 
Ankara Sanatseverler Kulübü akşamüstü buluşma yeriydi. Briç geceleri de olurdu. 
Erdem türü politikacılar o mozaikte uyumlu ve seçkin renklerdi. 

Dün bugün 
Yazının başına dönelim... 
Profesör Hirsch'in gençlere uyarısına... 
O sözler doğru fakat eksik. 
Hitler'in adım seslerine duyarsız kalan sadece üniversite gençliği, sadece öğretim üyeleri miydi 
Hayır... Tüm Alman ulusu, Hitler tarafından büyülenmiş gibiydi. 
Hitler onlara öyle pırıltılar, öyle büyük başarılar ve kuvvet sunuyordu ki, koca Alman milleti afyonlanmış gibiydi. Hitler, onların gözünde bir yeryüzü tanrısı haline gelmişti. 
Hitler'in peşinden sürü psikolojisiye aktılar. 
Felakete aktılar. 
Türkiye insanının da tüm yeryüzü insanları gibi politikadan kopmak, politika dışı kalmak gibi bir lüksü olamaz. 
Özellikle Atatürk'ün Cumhuriyet'i emanet ettiği gençliğin... 



</TEXT>
</DOC>
