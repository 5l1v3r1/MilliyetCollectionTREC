<DOC>
<DOCNO> 265665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun38.html </URL>
<DATE> 2004/08/23/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Yukos'un şirketlerinin hisselerine el konulması kararına itiraz edildi 
</HEADLINE>
<TEXT>

     Rus petrol devi Yukos'un el konulan şirket hisseleriyle ilgili kararın iptali için yaptığı başvuru Moskova'daki mahkeme tarafından reddedildi. 
     İnterfaks, mahkeme tarafından 5 ve 8 Temmuz günlerinde el konulan Yukos'a ait Geofit, Tomskneftegeofizika, Hantimansknefteprodukt ve Novosibirsknefteprodukt VNK şirket hisselerinin serbest bırakılması için Yukos'un üst mahkemeye yaptığı başvurunun kabul edilmediğini duyurdu. 
     Yukos'a ait bu şirketlerin hisselerine Yukos'un 99 milyar ruble 3.4 milyar dolar vergi borcu yüzünden el konulmuştu. 
     Yukos'un en büyük hissedarı olan Menatep şirketi Yönetim Kurulu Başkanı Tim Osborne, Kommersant gazetesine yaptığı açıklamada, Rus hükümetinin Yukos'u bitireceğine inanmadığını söyledi. 
     Rus hükümetinin Yukos'u bitirmek için yeterince zamanı ve fırsatı yakaladığını kaydeden Osborne, ''Ancak hükümet şu ana kadar böyle bir adım atmadı. Ben Rus hükümetinin Yukos'u bitirecek bir adım atacağına inanmıyorum'' diye konuştu. 
     Menatep'in Yukos'un vergi borçlarının ödenmesi için yardım etmeye hazır olduğunu söyleyen Osborne, ''Biz mevcut durumun düzeltilebilmesi ve Yukos'un vergi borçlarını ödemesi için zaman verilmesi gerektiğine inanıyoruz. Tabii öncelikle vergi miktarının kesin olarak belirlenmesi gerekiyor'' dedi. 
     Rus hükümetinden şu ana kadar olumlu sinyal almadıklarını söyleyen Osborne, ''Bence Rus hükümeti bu konunun gelişimiyle ilgili birçok senaryoyu değerlendiriyor, ancak şu ana kadar nihai bir karar alınmış değil. Hükümetin nihai karar almaması sadece kabine üyeleri arasındaki fikir ayrılığından değil, dünyadaki yüksek petrol fiyatlarından da kaynaklanıyor'' diye konuştu. 
     Vergi Dairesi'nin Yukos'un ana üreticisi Yuganskneftegaz için ek olarak 3 milyar dolarlık vergi davası daha açabileceği haberleri dünya petrolünün yüzde 2'sini üreten Yukos'un hisselerinin bugün yüzde 8.5 oranında değer kaybetmesine neden oldu. 
     
</TEXT>
</DOC>
