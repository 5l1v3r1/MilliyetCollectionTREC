<DOC>
<DOCNO> 273649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy09.html </URL>
<DATE> 2004/09/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
FT'ye göre Türkiye'nin AB umutları zarar görüyor 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, ceza yasa tasarısı tartışmalarının Türkiye'nin AB üyeliği umutlarına zarar verdiğini öne sürdü. 
     AB Komisyonu'nun, gelecek ay Türkiye ile üyelik müzakerelerine başlanabilmesi için reformların tamamlanmasını şart koşmasına kesin gözüyle bakıldığını savunan Financial Times, AB'nin Genişlemeden Sorumlu Üyesi Günther Verheugen'in sözcüsünün bu konudaki yorumuna dikkati çekti. 
     Financial Times, AB yetkililerinin her şeye rağmen müzakerelere gelecek yıl ya da 2006'da başlanabileceği konusunda umutlu olduklarını belirterek, ''ancak buna rağmen Avrupa liderlerinin bu aşamadan sonra Türkiye'ye daha ağır koşullar getirmesi bekleniyor'' diye yazdı. 
     Türkiye'nin 2015 yılından önce AB'ye üye olmasının beklenmediğini de savunan gazete, Aralık ayında Türkiye ile ilgili nihai kararlarını bildirmek üzere toplanacak AB liderlerinin komisyondan net bir işaret alamayacaklarını öne sürdü. 
     Türkiye için en olumsuz senaryonunsa Aralıkta liderlerin, komisyondan Türkiye'nin insan hakları alanında ne kadar ilerleme kaydettiğine ilişkin yeni bir rapor istemesi olacağını öne süren gazete, ''bu durumda nihai karar, başka bir zirveye kalacak'' iddiasında bulundu. 
     The Independent gazetesinde yer alan konuyla ilgili bir başka haberdeyse ''yakın zamana kadar Avrupa Komisyonu'nun, AB liderlerinin nihai kararını şekillendirecek tavsiyesinin olumlu olacağına inanılıyordu. Ancak sözcü Flori'nin açıklamasından sonra, buna artık bu kadar kesin gözüyle bakmak mümkün değil'' iddiasına yer verildi. 
     Ceza Yasa Tasarısı'nın yasalaşmasından önce Ankara'nın 6 Ekimde komisyondan umabileceği en iyi şey, şartlı onay almak olacağını da belirten Independent gazetesi, Türkiye'ye mutlaka yasayı geçirme şartı getirileceğini öne sürdü. Gazete, bunun da müzakerelerin başlamasını geciktirebileceği uyarısında bulundu. 
     
     Le Figaro "Brüksel, yasanın çıkmasını istiyor 

     Fransız Le Figaro gazetesi manşetinde "Brüksel, Türkiye'den ceza yasasını çıkarmasını istiyor" diyor. 
     Gazete, 'TCK'nın yasallaşması ne kadar uzarsa, raporun olumlu olması ihtimali azalır, müzakere tarihi almak da o kadar güç olur' yorumunu yapıyor. 
     
     The Washington Post "Türkiye'yi reddetmek, geleceği redetmektir" 

     ABD The Washington Post gazetesi Avrupa Birliği'ne seslenerek "Türkiye'yi reddetmek, geleceği redetmektir" başlığını kullanmış. 
     Fareed Zakaria imzalı makalede Türkiye'nin son iki yılda gösterdiği performansın hayret verici olduğu belirtiliyor. 
     Türkiye zinayı suç saymak istiyorsa saysın diyen yazar, bir çok AB ülkesinde cezalandırılıdığına değiniyor. 
     
</TEXT>
</DOC>
