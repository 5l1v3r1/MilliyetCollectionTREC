<DOC>
<DOCNO> 289785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun33.html </URL>
<DATE> 2004/11/18/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Almanya, Sudan'a silah ambargosu istiyor 
</HEADLINE>
<TEXT>

     Almanya Ekonomik İşbirliği Bakanı Heidemarie Wieczorek-Zeul, BM Güvenlik Konseyi'ne Sudan'a karşı geniş çaplı silah ambargosu kararı alması çağrısında bulundu. 
     Wieczorek-Zeul, yaptığı açıklamada, Sudan'a karşı silah ambargosu kararı alınmasını istediğini belirterek, ''Kriz bölgesi Darfur'da durum dramatik. Burada Mart ayından bu yana 70 bin kişi öldü. Yaklaşık 1,6 milyon insan oturdukları yerlerden sürüldü. Bu nedenle BM Güvenlik Konseyi'nden Nairobi'de yaptığı toplantıda bu konuda kesin bir tavır ortaya koymasını bekliyorum'' dedi. 
     BM'nin Sudan'a karşı sert tavır almasına karşı çıkan ülkelerin bu tavırlarını değiştirmeleri gerektiğini belirten Wieczorek-Zeul, ''Sudan'daki cinayetler, tecavüz olayları, yağmalamalar ve sürülmeler artık son bulmalı'' diye konuştu. 
     BM Güvenlik Konseyi, Sudan konusunu görüşmek üzere Kenya'nın başkenti Nairobi'de toplantı halinde bulunuyor. 
     
</TEXT>
</DOC>
