<DOC>
<DOCNO> 253532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun28.html </URL>
<DATE> 2004/07/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak'ta polise saldırılar sürüyor... 
</HEADLINE>
<TEXT>

     Irak'ın Musul kentinde bir bombanın patlaması sonucu 1 polisin öldüğü, 7'si polis 8 kişinin yaralandığı bildirildi. 
     Polis yetkilisi Haşim Şihab, AFP'ye yaptığı açıklamada, ''Yarmuk mahallesinde patlayan el yapımı bir bomba, 1 polisin ölümüne, 7'si polis, 1'i sivil 8 kişinin yaralanmasına yol açtı'' dedi. 
     Musul hastanesi doktoru Hasan Modar, hastaneye kaldırılan yaralılardan 4'ünün durumunun ağır olduğunu, vücutlarındaki şarapnel parçalarının temizlenmesi için ameliyata alındıklarını kaydetti. 
     
     KERKÜK'TE 5 YARALI 
     Kerkük kentinde düzenlenen 2 ayrı saldırıda da toplam 5 polisin yaralandığı bildirildi. 
     AFP'ye açıklama yapan General Hazım Muhammed Amin, ''Bir aracın içindeki silahlı kişiler, Kerkük'ün 10 kilometre güneyinde, öğle saatlerinde bir polis barikatına hafif silahlarla saldırdı ve biri yarbay 2 polisi ağır yaraladılar'' dedi. 
     Amin, yaralıların Kerkük hastanesine kaldırıldıklarını bildirdi. 
     Yarbay Abdullah Ubeydi de Kerkük'ü Beyci'ye bağlayan yol üzerinde, silahlı kişilerin bir kontrol noktasında görevli polislere ateş açarak 3 polisi ağır yaraladığını kaydetti. Ubeydi, yaralıların hastaneye kaldırıldığını belirtti. 
     
</TEXT>
</DOC>
