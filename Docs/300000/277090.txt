<DOC>
<DOCNO> 277090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun04.html </URL>
<DATE> 2004/10/04/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
İsrail'den Gazze'ye 4 yıldır en kanlı operasyon .. 
</HEADLINE>
<TEXT>

     İsrail'in Gazze'de son 4 yıldır düzenlediği en kanlı operasyon devam ediyor. 
     İsrail uçaklarının Gazze'nin kuzeyindeki Cebaliye mülteci kampına düzenlediği hava saldırısında en az 3 Filistinli öldü. 
     Görgü tanıkları ve sağlık çalışanları, saldırıya hedef olan başka bir Filistinlinin yerde yattığını ve kendisine ulaşamadıklarını söylediler. 
     İsrail ordusundan yapılan açıklamada, uçakların, bomba yerleştiren 4 kişilik bir grubu hedef aldığı ve bu 4 kişinin de vurulduğu belirtildi. 
     İsrail Başbakanı Ariel Şaron'un, ''gerektiği kadar devam edeceğini'' açıkladığı operasyonda 5 gün içinde en az 58 kişi öldü. 
     
     İsrail 2 çocuğu öldürdü 

     İsrail ordusu, bugün Gazze Şeridi'nde biri dört, diğeri 16 yaşında iki Filistinliyi daha öldürdü. 
     Gazze Şeridi'nin kuzeyindeki Cebaliye Filistin mülteci kampını 28 Eylül'den bu yana döven İsrail kuvvetlerinin ateşinde göğsünden vurulan 16 yaşındaki Esma Dveder kurtarılamadı. 
     Cebaliye'de bugün öldürülen Filistinlilerin sayısı böylece 7'ye yükseldi. 
     Bu arada, Gazze Şeridi'nin güneyindeki Han Yunus kasabası yakınlarında bir köyü basan İsrail askerlerinin açtığı ateşle vurulan 4 yaşındaki bir çocuk da öldü. 
     
     250 bin insanın elektrik ve suyu kesik 

     İsrail ordusunun, Sderot kasabasında iki çocuğun atılan Kassam füzeleriyle ölmesinin ardından başlattığı ''tövbe operasyonu'' 6. gününe girdi. 
     Cebaliye kasabası ve mülteci kampları ile Beyt Hanun ve Beyt Lahiya kasabalarında İsrail ordusunun tank, ağır askeri araç, buldozer ve helikopterlerle giriştiği saldırılarda altyapı da çöktü. 
     250 binden fazla insanın yaşadığı bildirilen yerleşimlerde yaklaşık bir haftadır elektrik ve su kesik, telefonlar çalışmıyor. Hastanelerde ilaç, tıbbi malzeme ve kan sıkıntısı çekiliyor. Bölgede yiyecek ve özellikle süt bulmak neredeyse imkansız. 
     Gazze'deki insan hakları merkezinin açıklamasına göre, bölgede Filistinlilere ait sayısız ev buldozerle yıkıldı, çocuk bahçesi, okullar, dükkanlar ve tarım arazileri harap edildi. 
     Beyt Hanun'un batı kesimindeki El Sikke ve Sultan Hamid caddelerinin etrafındaki evlerin bazıları, içindeki Filistinliler kovularak, İsrail askeri karakolu haline getirildi. El Sikke caddesindeki El-Bukhari camisinin de saldırılardan büyük hasar gördüğü ve kısmen yıkıldığı bildirildi. 
     Beyt Lahiya'daki Balsam hastanesi yetkilileri, özellikle yiyecek ve tıbbi ilaç-gereç ile kan sıkıntısının had safhada olduğunu belirttiler. Beyt Hanun'daki sağlık merkezleri de aynı durumda. 
     Cebaliye Belediye Başkanı Halil Samara, bölgeye su verilemediğini, su sağlayan üç kuyudan birinin top ateşiyle kullanılamaz hale geldiğini, diğer ikisinin de elektrik olmadığı için çalıştırılamadığını belirtti. 
     Yerleşim merkezlerinin etrafının İsrail askerlerince sarılmış olması nedeniyle buradaki kasaba ve mülteci kampları sakinlerinin birbirleriyle bağlantılarının kesildiği, yani bir anlamda ''izole'' edildikleri kaydediliyor. 
     
     İSRAİL ''YENİ BİR GEÇİŞ YOLU HAZIRLIYORUZ'' 

     Öte yandan, İsrail ordu sözcüsü, bölgedeki Filistinlilerin insani ihtiyaçlarına cevap vermek amacıyla Beyt Hanun'da yeni bir geçiş yolunun hazırlandığını açıkladı. 
     İsrail ordusu irtibat görevlilerinin, Filistin irtibat görevlileri ve uluslararası yardım kuruluşlarıyla temaslarının sürdüğünü ifade eden sözcü, geçişin açılmasıyla uluslararası yardım kuruluşlarının bölgeye ulaşacağını belirtti. 
     
</TEXT>
</DOC>
