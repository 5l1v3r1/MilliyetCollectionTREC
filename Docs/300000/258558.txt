<DOC>
<DOCNO> 258558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonspo22.html </URL>
<DATE> 2004/07/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Del Bosque 19 yaş altı milli takımı çok beğendim, Hertha maçı bir ölçü 
</HEADLINE>
<TEXT>

     Beşiktaş Teknik Direktörü Vicente Del Bosque, Avrupa Şampiyonası'nda İspanya ile final oynayan 19 Yaşaltı A Genç Milli Futbol Takımı oyuncularını çok beğendiğini söyledi. 
     İspanyol teknik adam, siyah-beyazlı kulübün resmi internet sitesinde, Avrupa 19 Yaşaltı A Gençler Futbol Şampiyonası final maçı ve takımdaki gelişmelerle ilgili soruları yanıtladı. 
     Del Bosque, karşılaşmayı 1-0 kazanarak şampiyon olan İspanya'nın da, ikinciliği elde eden Türkiye'nin de çok iyi takımlara sahip olduğunu vurgulayarak, şöyle konuştu 
     ''İspanya özelinde konuşursam, sadece 19 yaşaltı değil, son yıllarda 15, 17 hatta 21 yaşaltı milli takımlarda da çok başarılı sonuçlar aldılar. Aslında alt yapıdan çok iyi futbolcular yetişiyor. Son bir kaç jenerasyonda çok iyi oyuncular yetişmesine rağmen, buradaki başarı A takım seviyesine bir türlü yansımıyor. 
     Ben bir futbol aşığı olduğum için bu maçı kaçırmadım. İspanya'nın kadrosunda çok iyi gençler var. Aynı zamanda Türk Milli Takımı'nın oyuncularını da çok beğendim. Özellikle bizim PAF takımımızda oynayan Ozan'ı, daha önce PAF takımıyla tesislerimizde yaptığımız maçtan tanıyorum. Ozan, İspanya'ya karşı oynanan final maçında da çok iyi bir futbol sergiledi. Hatta İspanya basını da kendisinden söz etti. Sadece o değil, PAF takımından başka oyuncuları da inceliyorum.'' 
     
     HEDEF, MALATYASPOR MAÇI 
     Teknik direktör Vicente Del Bosque, 3 günlük iznin ardından oyuncularını ilk antrenmanda çok iyi bulmasının kendisini sevindirdiğini söyledi. 
     İspanyol hoca, ''Şu anki hedefimiz, ligin ilk maçı olan Malatyaspor karşılaşmasına hazır olarak çıkmak'' dedi. 
     
     HERTHA BERLİN MAÇI 
     Del Bosque, Hertha Berlin ile 1 Ağustos Pazar günü Almanya'da oynayacakları hazırlık maçının önemine de dikkat çekerek, şunları söyledi 
     ''Hertha Berlin maçı son ciddi hazırlık karşılaşmamız. Bu maç bizim için bir ölçüdür. Ama her zaman söylediğim gibi, ilk uygulanan kadro her zaman geçerli olacak diye bir şart yoktur. Bu karşılaşma lig maçımız öncesindeki son hazırlık karşılaşmamız olacağı için, kafamızda düşündüklerimizi o maçta yansıtmaya çalışacağız.'' 
     
</TEXT>
</DOC>
