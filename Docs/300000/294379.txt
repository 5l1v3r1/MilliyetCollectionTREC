<DOC>
<DOCNO> 294379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun08.html </URL>
<DATE> 2004/12/03/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Powell Filistin'de Barguti'nin aday olması sorun yaratabilir... 
</HEADLINE>
<TEXT>

     ABD Dışişleri Bakanı Colin Powell, İsrail'de cezavinde bulunan El Fetih liderlerinden Mervan Barguti'nin Filistin'de gelecek ay yapılacak devlet başkanlığı seçiminde aday olmasının sorun olabileceğini düşündüğünü söyledi. 
     Powell, ABD'de Arapça yayın yapan Radio Sawa'ya verdiği demeçte, ''O, bu görevi yerine getirecek durumda olmayan bir kişi ve kazanırsa görevi yerine getirmesi mümkün görünmüyor. Bu yüzden seçim pusulalarında adının bulunması sorun olabilir'' dedi. 
     ''9 Ocak'taki seçime hazırlanan Filistinlilerin, başka bir adaya değil de Barguti'ye verecekleri her oyun sonucunu göz önüne alacaklarını sanıyorum'' diyen Powell, ''Filistinlilerin yerine karar vermenin ABD'nin işi olmadığını'' kaydetti. 
     Filistinliler arasında oldukça popüler olan Barguti, 2002 yılında İsrail tarafından ele geçirilerek 5 İsraillinin ölümüne karıştığı iddiasıyla 5 kez müebbet, 2 saldırıdan da 40 yıl hapis cezasına çarptırılmıştı. 
     İsrail Başbakanı Ariel Şaron, Barguti'nin seçim kampanyasını, cezaevinin kısıtlamaları çerçevesinde yapabileceğini söylemişti. 
     
</TEXT>
</DOC>
