<DOC>
<DOCNO> 287753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko45.html </URL>
<DATE> 2004/11/10/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
"Konut kredi taksitleri en üst gelir grubundaki 3 milyon hane için uygun 
</HEADLINE>
<TEXT>

     İş Bankası Bireysel Krediler Müdürü Ömer Çelebi, bugünkü gelir dağılımına göre konut kredisi taksitlerinin sadece en üst gelir grubundaki 3 milyon hane için uygun olduğunu bildirdi. 
     Ömer Çelebi, ''Konut Finansmanı ve Türkiye'' başlıklı konferansın ikinci ve son gününde, Türkiye'de mevcut piyasanın durumunu değerlendirdi. 
     Konut kredisi kullanan aile sayısının, son 3 yılda 16 milyon 800 bin aile içinde 60 binin biraz üzerinde olduğunu belirten Çelebi, konut kredisi hacminin bu yılki sıçramaya rağmen krediler içindeki payının gerilediğini, Ürdün ve Pakistan'ın da gerisinde kalındığını bildirdi. 
     Yasalar gereği sabit faizli kredi verme sınırlamasının bankaları ciddi bir vade ve faiz riski ile başbaşa bıraktığını ifade eden Çelebi, konut ayıbından müteahhitlerle birlikte müteselsil sorumlu tutulmasının da bankaların ölçemedikleri bir riski üstlenmekte isteksiz davranmasına yol açtığını kaydetti. 
     Konut kredisinin vadesinin TL'de 3 yıldan 5 yıla, dövizde 10 yıla kadar uzadığına ve faizlerde yüzde 2'lere doğru gerileme olduğuna işaret eden Ömer Çelebi, ancak bugünkü gelir dağılımına göre konut kredisi taksitlerinin en üst gelir grubundaki 3 milyon hane için uygun olduğunu vurguladı. 
     Garanti Bankası Genel Müdür Yardımcısı Kubilay Cinemre de, yıllık yeni konut ihtiyacının 300 bin, konut kredisi hacminin de 1.2 milyar dolar düzeyinde olduğunu bildirdi. 
     Faiz oranlarının bileşik yüzde 28-29'lar düzeyinde olduğuna işaret eden Cinemre, faizler yıllık yüzde 15 civarına inmedikçe konut kredisinin sadece üst gelir grubuna hitap ediyor görüntüsü verdiğini vurguladı. 
     Cinemre, inşaatçılıkta ''önce sat, sonra yap'' anlayışının da piyasanın küçük kalmasına ve sağlıksız konut üretimine neden olduğunu ifade etti. 
     Konut kredisinin yaygınlaşmasının sosyal huzurla ilgisi bulunduğunu belirten Kubilay Cinemre, iyi bir konut finansman sisteminin kurulmasının demokratik sürece de katkısı olacağı görüşünü dile getirdi. 
     
     AYAKKABI BOYACISININ MORTGAGE İLGİSİ 
     Oturumu yöneten Türk Ekonomi Bankası Yönetim Kurulu Başkanı Yavuz Canevi de, toplantının yapıldığı otelde ayakkabısını boyatırken, Ağrı'da evi olduğunu belirten boyacının konferansa konu ipoteğe dayalı kredi mortgage kapsamında öngörülen düşük taksit uygulamasından yararlanarak ikinci ev sahibi olup olamayacağını sorduğunu belirtti. 
     Canevi, mevcut sistemde konut kredisi taksitlerinin en üst gelir grubundaki 3 milyon haneye uygun olduğunun belirtildiğine işaret ederek, insanların doğru bilgilendirilmesi gerektiğini ifade etti. 
     Kredi Kayıt Bürosu A.Ş. Genel Müdürü Gürsel Kubilay da ''Konut Finansmanı Sistemi İçin Gerekli Altyapı'' başlıklı oturumda yaptığı konuşmada, kredilerin takip ve kontrolü amacıyla finans sektörünün ihtiyaç duyduğu bilgiyi sağlamak için kurulan şirketlerinin veri tabanında, kredi kartı kullanan ve kredi alan 12 milyon kişiye ait bilgilerin bulunduğunu söyledi. 
     Kredi kullanımı veya kredi kartı almak için başvuran kişinin verdiği bir belgeden şüpehelenildiğinde, üye kuruluşun talebi halinde diğer bankalardan da 24 saat içinde bilgi sağlanabildiğini belirten Kubilay, sahtekarlık belirleme sistemi ile 3 bin kadar vaka tesbit ettiklerini ve pek çok çetenin yakalandığını bildirdi. 
     Değerleme Uzmanları Derneği Başkanı Güniz Çelen de, konut değerleme alanında 6 firmanın SPK tarafından listeye alındığını, 123 kişinin de sınavla değerleme uzmanı ehliyeti aldığını belirtti. 
     Bu sayının yeterli olmadığına dikkat çeken Çelen, 2 yıl içinde 2 bine yakın konut değerleme uzmanına ihtiyaç bulunduğunu, kamulaştırma bilirkişilerinin de sisteme dahil edilebileceğini söyledi. 
     Avrupa İpotek Federasyonu European Mortgage Federation Genel Sekreter Lardımcısı Annik Lambert ise tüketiciyi korumaya yönelik AB direktifleri hakkında katılımcıları bilgilendirdi. 
     Gayrimenkul mülkiyet belgesi alanında faaliyet gösteren Stewart International'ın Türkiye ve Romanya Ülke Direktörü Tevfik Türel de 111 yıllık şirketlerinin Mayıs ayında Türkiye'de şirketini açtığını kaydetti. Ürünlerinden birinin, risklere karşı mülkiyet garantisi sağladığını belirten Türel, tapu kayıtlarında görülmeyen riskler konusunda da araştırma yaparak müşterilerini bilgilendirdiklerini söyledi. 
     
</TEXT>
</DOC>
