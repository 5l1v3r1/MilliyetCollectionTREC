<DOC>
<DOCNO> 293453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy26.html </URL>
<DATE> 2004/11/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Alpogan MGK'da herhangi bir kişi ya da kurum hakkında fiş tutulmamıştır 
</HEADLINE>
<TEXT>

     Milli Güvenlik Kurulu MGK Genel Sekreteri Yiğit Alpogan, kurumunun, MGK'ya think-tank hizmeti sağladığını belirterek, Kurul'a Türkiye'nin maruz kalabileceği iç ve dış tehditler konusunda görüşlerini içeren politik kağıtlar sunduğunu söyledi. 
     Alpogan, MGK Genel Sekreterliği'nin, hiçbir kişi ve kurum hakkında, hiçbir şekilde fiş tutmadığını belirtti. 
     MGK Genel Sekreterliği'nin ilk sivil Genel Sekreteri Büyükelçi Yiğit Alpogan, düzenlediği toplantıyla, kurumu, yerli ve yabancı basın mensupları, sivil toplum kuruluşları ve büyükelçiliklerin basın ataşeliklerine tanıttı. 
     Toplantının başlangıcında, MGK Genel Sekreterliği'nin tarihçesi hakkında bilgi veren Alpogan, 1933 yılında oluşturulan kurulun, 71 yıldır hizmette bulunduğunu ve ilk kez böyle bir toplantı düzenlendiğini belirtti. 
     Eskiden kurulun çalışmalarında bir gizlilik olduğunu ifade eden Alpogan, şimdi ise bir şeffaflığın söz konusu olduğunu vurguladı. MGK Genel Sekreterliği'nin görevlerini, MGK'ya sekreterya hizmetleri vermek ve yasada kendilerine verilen görevleri yerine getirmek olarak özetleyen Alpogan, Genel Sekreterliğin görev alanıyla ilgili olarak yapılan yasal düzenlemeleri anlattı. 
     Alpogan, son düzenlemelerden sonra görev alanlarının daraltıldığını ve bu doğrultuda teşkilat şemasında yeniden düzenlemelere gidildiğini anlatarak, teşkilat yapısı hakkında bilgi verdi. 
     MGK Genel Sekreterliği'nde halen 279 sivil ve 15 asker olmak üzere toplam 294 personelin görev yaptığını ifade eden Alpogan, Genel Sekreterliğin bir think-tank kuruluşu gibi MGK üyelerine politika kağıtları üretip verdiğini kaydetti. 
     Alpogan, görevin doğası gereği kamuya açık olamadıklarını, hizmetlerinin MGK üyelerine iç ve dış tehditler konusunda politik kağıtlar sunmak olduğunu ifade etti. 
     Yiğit Alpogan, çalışmalarını anlatırken 21-23 Aralık tarihlerinde Genel Sekreterlik bünyesinde dış tehdide dayalı bir kriz tatbikatının icra edileceğini söyledi. Alpogan, bu tatbikatın 1 yıl iç, 1 yıl dış tehdide göre düzenlenen ve her yıl Aralık ayında rutin gerçekleştirilen bir faaliyet olduğunu söyledi. 
     Yiğit Alpogan, MGK'nın sekreterya hizmetlerini yürüten Genel Sekreterliğin aynı zamanda MGK'nın toplantı tutanaklarını tuttuğunu ve arşivlediğini, bu doğrultuda 1972 yılına kadarki tutanakların kamuya açıldığını anımsattı. 
     Alpogan, daha sonra gazetecilerin sorularını yanıtladı. Bir soru üzerine Alpogan, Genel Sekreterliği'nde, herhangi bir kişi, kurum hakkında hiçbir şekilde fiş tutulmadığını bildirdi. 
     Alpogan, bir başka soru üzerine de milli güvenlik siyaset belgesi üzerinde çalışmaların devam ettiğini, 2005 yılında yeni belgenin ortaya çıkacağını söyledi. 
     MGK Genel Sekreteri Yiğit Alpogan, psikolojik harekat planları ile belgelerin arşivlere kaldırıldığını belirterek, Türk devletinin geleneğinde hiçbir zaman belge yakmak yoktur'' dedi. 
     Alpogan, MGK Genel Sekreterliği'nin ''hiçbir zaman hiçbir işaretleme, fiş tutmadığını ifade ederek, ''Bu fişlerin yakılması gibi de bir olay yoktur. Fişler mevcutmuş da arşive kaldırılmış gibi bir durum da söz konusu değildir, çünkü olmayan şeyleri kaldıramazsınız'' diye konuştu. 
     Alpogan, MGK Genel Sekreterliği Lozan Salonu'nda düzenlenen basın bilgilendirme toplantısında, açıklamalarının ardından soruları yanıtladı. 
     Yiğit Alpogan, MGK üyeliklerine TBMM Başkanı ve ana muhalefet partisi liderinin eklenmesi gibi taleplerin gündeme geldiğine ilişkin soruyu yanıtlarken, MGK'nın yapısının ihtiyaçlara göre değişebileceğini belirterek, TBMM'nin her zaman, her türlü değişikliği yapabileceğini söyledi. 
     MGK bünyesindeki Toplumla İlişkiler Başkanlığı'nın kaldırılmasıyla ilgili soru üzerine de Alpogan, MGK bünyesindeki başkanlıkların bir kısmı yeniden gruplandırılırken, bazı başkanlıkların da ortadan kaldırıldığını kaydetti. Alpogan, ''Bunlar MGK'nın görev alanını genişlettiği ve yeni görev tanımına uymadığı gerekçesiyle yapılan değişikliklerdir. Toplumla İlişkiler Daire Başkanlığı kaldırıldığı gibi, onun yapmakta olduğu görevler de bizden alınan görevlerdir'' dedi. 
     ''Heybeli Ada'daki ruhban okulu sizin için bir iç tehdit mi Yunanistan, Türkiye için tehdit oluşturuyor mu '' sorusuna da Alpogan, şu karşılığı verdi 
     ''Heybeli ruhban okulu Türkiye'ye iç tehdit oluşturduğu için değil, AB'ye giden yolda bu okulun açılması için çeşitli istekler vardı, Türkiye'den. Bu kapsamda gündeme geldi. 
     Yunanistan, Türkiye'nin AB perspektifini desteklemektedir. 1999 yılından beri süregelen bir diyalog süreci vardır. Her iki ülke ve toplum arasındaki anlayış seviyesi giderek yükselmektedir.'' Alpogan, 2004 yılı itibariyle Türkiye Yunanistan arasındaki ticaret hacminin 2.5 milyar doları geçmesinin hedeflendiğini belirterek, her iki ülke arasındaki turist sayısının da karşılıklı olarak 800 binlere ulaştığını kaydetti. Türkiye'de yatırımı olan 76 Yunan şirketinin 642 milyon dolar yatırımda bulunduğunu ifade eden Alpogan, ''Bütün bunları mütalaa ettiğimizde her halükarda Türkiye'nin Yunanistan itibariyle dış tehdit değerlendirmesi bakımından bu olumlu değişikliklerin de yansıması lazım'' dedi. 
     Alpogan, ''AB sürecinde MGK'nın görev ve işlevlerindeki azalma, ülke güvenliği açısından MGK'nın görevlerini tam anlamıyla yapmasını engeller mi '' sorusuna, MGK Genel Sekreterliği'nin temel ilkesinin yasalar dahilinde görev olarak ne verilirse bunu en iyi şekilde yerine getirmek olduğunu vurguladı. Alpogan, ''Görevlerimizin bir kısmının bizden alındığı doğrudur, ama bize bırakılmış olan görevleri veya verilmiş olan yeni görevleri en iyi şekilde yerine getirmekteyiz. Bizden ayrılan görevlerin hangi kurumlar tarafından yapılıp, yapılmayacağı dışımızdadır'' dedi. 
     
     GÜVEN 2004 TATBİKATI 

     MGK Genel Sekreterliği tarafından yürütülen ''Güven 2004'' tatbikatının içeriğiyle ilgili bir soru üzerine de Alpogan, 21-23 Aralık tarihleri arasında gerçekleştirilecek tatbikatın hayali bir senaryoya göre, Türkiye'nin dışında iki ülke arasında doğabilecek bir ihtilafın, savaşa yakın bir durumun Türkiye üzerindeki muhtemel etkileri çerçevesinde cereyan edeceğini anlattı. Alpogan, ''Henüz bu taslak safhasındadır. Senaryo üzerinde çalışmalar sürdürülmektedir, nihai şeklini almamıştır. Savaşa yakın bir durumun Türkiye siyaseti, ekonomisi, güvenliği üzerindeki etkileri tartışılacaktır'' diye konuştu. 
     ''MGK'nın Avrupa'daki Türk dernekleriyle ilgili yürüttüğü çalışmalar ne olacak '' sorusunu yanıtlarken de Alpogan, bu konunun MGK Genel Sekreterliği'nden alınan konular arasında yer aldığını belirterek, bu konularla artık meşgul olmadıklarını söyledi. 
     Alpogan, MGK Genel Sekreterliği bünyesinde var olduğu iddia edilen Politik Psikoloji Merkezi'nin varlığından da haberdar olmadığını belirterek, ''Kurumumuza böyle bir merkezin Başbakanlık tarafından devri söz konusu değildir'' dedi. 
     Alpogan, ''Bazı MGK belgelerinin imha edildiği ve yakıldığı yönünde basına haberler yansıdı. Böyle bir şey var mı '' sorusu üzerine de, şunları kaydetti 
     ''Bahsettiğiniz belgeler iki bölümden ibaret. Bunlardan biri psikolojik harekat planları, diğeri de kurum ve kişilere ait fişler... Psikolojik harekat görevleri bizden alındı. Onlarda artık bizim bir faaliyetimiz olmayacak. Ama Türk devletinin geleneğinde hiçbir zaman belge yakmak yoktur. Yapmamakta olduğumuz görevlere ilişkin belgeler de devredeceğimiz makamı beklemektedir. Buradadırlar, arşive kaldırılmış durumdadırlar, artık işlem görmemektedirler. 
     Fişler konusunda, hiçbir zaman bu kurum tarafından hiçbir işaretleme, fiş tutulmamıştır, bu fişlerin yakılması gibi de bir olay yoktur. Fişler mevcutmuş da arşive kaldırılmış gibi bir durum da söz konusu değildir, çünkü olmayan şeyleri kaldıramazsınız.'' Alpogan, ''Milli Siyaset Belgesi ile ilgili Türkiye'nin her 4 yılda bir yaşadığı bir süreç içerisinde bulunulduğunu belirterek, ''Durumda herhangi bir fevkaladelik, herhangi bir sıradışılık, özel önem atfedilecek bir konu şu sırada bulunmamaktadır'' dedi. 
     Alpogan, MGK Genel Sekreterliği Lozan Salonu'nda düzenlenen basın bilgilendirme toplantısında soruları yanıtladı. 
     Alpogan, Kıbrıs ile ilgili bir soru üzerine, konunun MGK'nın ilgi alanlarından biri olduğunu ve olmaya devam edeceğini belirterek, ''Kısa vadede herhalde Güney Kıbrıs'ın tanınmasından önce yapılması gereken birçok şey olduğunu düşünüyorum. O konuda zaman olduğu veya başka çerçeve gerektiği inancındayım. Biz, MGK olarak konuyu yakından izlemeye devam edeceğiz ve zamanı geldiğinde görüşlerimizi politika kağıtları şeklinde de karar vericilere arz edeceğiz'' diye konuştu. 
     Avrupa'daki MGK benzeri yapılara göre, Türkiye'deki yapılanmanın eksik veya fazlalarının neler olduğu sorusunu yanıtlarken de Alpogan, 25 AB üyesi ve aday ülke ile ABD'yi incelediğini belirterek, aralarında İngiltere'nin de bulunduğu 6 ülkede MGK benzeri bir yapının bulunmadığını, 10 ülkedeki yapıda ise asker şahsın yer almadığını kaydetti. 8 ülkenin güvenlik kurulunda sadece genelkurmay başkanının yer aldığını ifade eden Alpogan, Macaristan ve Portekiz'de ise genelkurmay başkanı ile kuvvet komutanlarının MGK benzeri yapılar içinde yer aldığını kaydetti. ABD'de ise güvenlik kurulunun küçük, etkin ve fonksiyonel bir yapıya sahip olduğunu belirten Alpogan, ABD'deki güvenlik kurulunda ABD başkanının verdiği öneme göre personel sayısının değiştiğini anlattı. Alpogan, ''Bizim de bu hale gelmemiz için bir takım icraatların zaman içinde yapılmasının gerekliliğine inanıyoruz'' dedi. 
     Alpogan, Avrupa'daki güvenlik kurullarında asker üyelerin seçilmişlerin daha gerisinde olduğunun ifade edilmesi üzerine de, ''Milli güvenlik kurullarının tayini ve tespitinde her ülke özgürdür, kendi ihtiyaçlarına göre bunu tespit eder, ona göre yürütür. Bu Türkiye için de geçerlidir. Mevcut MGK kompozisyonu Türkiye'nin çıkarlarına uygunsa, bu yönde devam edeceğinde herhangi bir kuşku olmaması lazımdır. 'AB'de sadece 2 tanesi bize benziyor, ne yapmamız gerekir ' diye bir sonuca zıplamamamız gerekir'' karşılığını verdi. 
     
     ''TÜRKİYE'DE ASKER VE SİVİL OTORİTENİN YERİ BELLİ'' 

     Alpogan, bir başka soru üzerine de, Türkiye'nin laik, demokratik, sosyal bir hukuk devleti olduğunu belirterek, ''Türkiye'de askeri ve sivil otoritenin yerleri çoktan belli olmuştur. Aksi bir durumla karşılaşsaydık, Türkiye'nin AB süreci bu kadar ilerlere gitmezdi. Türkiye'de herkesin yeri bellidir. Türkiye, AB standartları uyarınca gereken neyse aynı formattadır'' dedi. 
     ''MGK'da yapılan değişiklik ulusal savunmada zafiyet yaratır mı '' sorusuna, Alpogan, şu karşılığı verdi 
     ''MGK'nın görevlerinde bazı değişiklikler olmuştur, ama esas ve temel fonksiyonumuz yerinde durmaktadır. O da asker ve sivil devletimizin en yüksek yetkililerinden oluşan yüksek kurula hizmet etmektir. Yüksek kurulun çalışmalarını kolaylaştırmaktır. Gündemin tespitinden başlayarak, gerekli talimatlar doğrultusunda gerekli hazırlık çalışmalarını yapmaktır. Bizim en önemli fonksiyonumuzda değişiklik olmamıştır. 
     
     ''İCRAİ HİÇBİR GÖREVİMİZ YOK'' 

     MGK, yeni dönemde de bundan önce olduğu gibi Türkiye'yi ilgilendiren dış ve iç tehdit konularında bilgi sağlama ve uygun görüldüğü ölçüde tavsiyede bulunmaya devam edecektir.'' Alpogan, karar vericiye gerekli şekilde fikri malzemeyi ve materyali sağladıktan sonra görevlerinin bittiğini belirterek, ''Kurulumuz, istişari bir organdır. İcrai hiçbir görevimiz yoktur. Eskiden icrai olduğu sanısını yaratacak faaliyetler zaten görev alanımızdan çıkmıştır. Biz zaten istişari bir kurumuz, istişari kapasitemiz çerçevesinde faaliyetlerimize devam edeceğiz. Takdir karar vericinin ve iktidarın olacaktır'' dedi. 
     
     MİLLİ SİYASET BELGESİ 

     Genel Sekreter Alpogan, ''Milli Siyaset Belgesi'nde bugünlerde değişiklik yapıldığını duyuyoruz. Bu değişiklik nasıl oluyor '' sorusunu da yanıtlarken, bu konunun 4-5 yılda bir yerine göre Türkiye'nin gündemine geldiğini belirterek, sonuncusunun 2001 tarihini taşıdığını anlattı. 
     Alpogan, 4-5 yılda bir elden geçirilen bu belgenin 2005'e girerken zamanı geldiği düşüncesiyle kendisinden önceki Genel Sekreter döneminde 2004 Temmuz ayında düğmeye basıldığını ve MGK üyesi kurum ve kuruluşlardan yeni belgenin nasıl olacağı konusunda görüş istendiğini anlattı. 
     Alpogan, şu anda bu görüşlerin tamamlanarak kendilerine gönderilmesini beklediklerini belirterek, şöyle konuştu 
     ''Bu taslak daha sonra tarafımızdan düzenlenecek ve gene bir taslak halinde MGK'ya sunulacaktır. MGK tarafından uygun bulunduğu veya gerekli değişiklikler yapıldıktan sonra Bakanlar Kurulu'na gönderilecektir ve Bakanlar Kurulu'nun onayını takiben, uygulama direktifi hazırlanarak Başbakan'ın onayına sunulacaktır. Bunlardan sonra yeni belge ortaya çıkacak. Süreç devam etmektedir. 
     Türkiye'nin her 4 yılda bir yaşadığı bir süreç içerisinde bulunuyoruz. Durumda herhangi bir fevkaladelik, herhangi bir sıradışılık, özel önem atfedilecek bir konu şu sırada bulunmamaktadır. Şu durumda ilgili kurum ve kuruluşlarca da teknik olarak sorularımıza cevaplar hazırlanmaktadır. Bu prosedür bir kaç ay alır. 2005'te yeni Milli Siyaset Belgesi'nin ortaya çıkacağını ifade etmem mümkündür. Biz, MGK Genel Sekreterliği olarak konuyu heyecan verici bir konu olarak görmemekteyiz.'' Alpogan, AB üyeliğinin ülke güvenliğine etkilerinin nasıl olacağı sorusunu yanıtlarken de, AB'ye ilişkin her gelişmeyi dikkatle değerlendirdiklerini, 6 Ekim kararlarının değerlendirmesi de yapılarak yüksek makamlara sunulduğunu kaydetti. Alpogan, 17 Aralık'taki kararın da kurum tarafından değerlendirileceğini ve görüşün yüksek makamlara sunulacağını belirtti. 
     ''İç ve dış tehditler konusunda Andıç türü çalışmalar var mı '' sorusuna Alpogan, ''Andıç ne anlama geliyorsa o tip bir çalışma yapmadıklarını'' belirtti. 
     Alpogan, bir başka soruyu yanıtlarken de, ana kriterlerinin Türkiye'nin iç ve dış güvenliğini ilgilendiren her türlü konu olduğunu belirterek, ekonomik konuların da gündemlerinde yeri olduğunu, ancak rüşvet, yolsuzluk gibi konularla ülkenin adalet mekanizmasının meşgul olduğunu vurguladı. Alpogan, bunların MGK'nın gündemine konu teşkil etmesinin söz konusu olmadığını belirterek, gündemlerinde enerji güvenliği veya doğal kaynakların güvenliği gibi konuların gelebileceğini sözlerine ekledi. 
     
     AÇIKLANACAK OLAN BASIN BİLDİRİLERİ 

     Bu arada, Alpogan'ın toplantı sırasındaki, ''MGK toplantı tutanaklarının açıklanacağı'' ifadesiyle, ''MGK toplantılarına ilişkin basın bildirilerini'' kastettiği belirtildi. 
     
</TEXT>
</DOC>
