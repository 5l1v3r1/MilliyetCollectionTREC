<DOC>
<DOCNO> 296696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas23.html </URL>
<DATE> 2004/12/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Oliver Stone Türkiye'ye geliyor... 
</HEADLINE>
<TEXT>

     Büyük İskender filminin ünlü yönetmeni Oliver Stone Türkiye'ye gelerek, Kültür ve Turizm Bakanı Erkan Mumcu ile sinema konusunda bir görüşme yapacak. 
     A.A muhabirinin Kültür ve Turizm Bakanlığı'ndan edindiği bilgiye göre, Amerikalı yönetmen Oliver Stone 13 Aralık Pazartesi günü sadece 24 saat kalmak üzere Türkiye'ye geliyor. 
     Son olarak çektiği ''Büyük İskender'' filmiyle sinema sektöründe büyük ilgi odağı haline gelen Oliver Stone, Kültür ve Turizm Bakanı Erkan Mumcu ile son yıllarda yükselişe geçen Türk sineması ve değerleri konusunda bir görüşme gerçekleştirecek. 
     Kültür ve Turizm Bakanlığı yetkilileri, uluslararası platformda Türk sinemasının daha etkin bir rol üstlenebilmesi açısından büyük önem taşıyan bu buluşmanın, yeni yasal düzenlemelerle Türkiye'de yepyeni bir boyut kazanan sinema sektörünün farklı açılımlar yakalayabilmesine de büyük destek olacağını bildirdiler. 
     Sinema filmlerini destekleme hakkındaki yönetmelikle Türkiye'nin coğrafi avantajlarını ön plana çıkartarak, tüm dünyada ses getiren yapımlar için Türkiye'yi bir çekim noktası haline getirmenin amaçlandığını ifade eden bakanlık yetkilileri, böylece Türkiye'nin tanıtımına da büyük katkıda bulunulacağına işaret ettiler. 
     Türkiye'yi ziyaret edecek ilk 3 Oscarlı yönetmen olma özelliğini de taşıyan Oliver Stone, Türkiye'de kaldığı süre içinde Türk sinema sektörünün önde gelen temsilcileri ve basın mensuplarıyla da bir görüşme gerçekleştirecek. 
     
</TEXT>
</DOC>
