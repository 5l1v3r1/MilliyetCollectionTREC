<DOC>
<DOCNO> 287700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun33.html </URL>
<DATE> 2004/11/10/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
ABD'de Türkler peş peşe gözaltına mı alınıyor 
</HEADLINE>
<TEXT>

     ABD'de, özellikle New York ve New Jersey eyaletlerinde son zamanda yasal olmayan yollardan giriş yapan, oturma izni dolan, devam ettikleri okullara kayıt yaptırmakta geciken Türklerin peş peşe gözaltına alındıkları iddia edildi. 
     Konu hakkında açıklama yapan Türkiye'nin New York Başkonsolosu Ömer Önhon, bu konuda kendilerine de duyumlar ulaştığını, gözaltıların sistematik olduğu yönünde iddialar bulunduğunu söyledi. 
     Önhon, ''Ancak bu konuda Başkonsolosluğumuza yapılmış somut bir başvuru veya duyumdan öte doğrudan intikal etmiş bir bilgi bulunmamaktadır'' dedi. 
     Daha fazla bilgiye ihtiyaç bulunduğunu ifade eden Önhon, olayın gerçek boyutunu ortaya çıkarabilmek ve Amerikalı yetkililerle yapacakları görüşmelerde somut örnekler ortaya koyabilmek için söz konusu uygulamalara maruz kalan vatandaşların ya da yakınlarının Başkonsolosluğa bilgi vermelerini istedi. 
     New Jersey eyaletinin Türklerin yoğun olarak yaşadığı Paterson kasabasında faaliyet gösteren Melinda M. Başaran Hukuk Bürosu'nun sahibi avukat Melinda M. Başaran ise A.A muhabirine yaptığı açıklamada, yaklaşık 2 aydır gözaltına alınan kişilerden ya da onların yakınlarından yoğun telefonlar aldıklarını söyledi. 
     Gözaltına alınan bazı kişilerin doğrudan sınır dışı edildiğini ifade eden Başaran, ABD göçmenlik bürosunun ilk etapta kayıtlı oldukları okullara devamsızlık yapan ya da kayıtlarını yenilemeyen Türk öğrencilerini topladığını, bir haftalık devamsızlığın bile gözaltı sebebi olduğunu belirtti. 
     Uygulamanın genişletilerek gözaltıların yasal durumu sorunlu bütün Türkleri hedef almaya başladığını kaydeden Başaran, yeşil kart mülakatına gitmeyenler, vizesi bitip de uzatmayanlar, göçmenlik bürosunda kaydı olup da kaçak duruma düşen Türklerin gözaltına alındığını ifade etti. 
     Başaran, Türkiye'den ABD vizesi almak ya da vizesini uzatmak isteyenlere de büyük zorluklar çıkarıldığını ve çoğu başvurunun reddedildiğini söyledi. 
     
</TEXT>
</DOC>
