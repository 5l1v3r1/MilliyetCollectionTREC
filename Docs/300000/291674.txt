<DOC>
<DOCNO> 291674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun05.html </URL>
<DATE> 2004/11/24/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Ebu Garib skandalını ortaya çıkaran gazeteci, görevinden ayrıldı... 
</HEADLINE>
<TEXT>

     Deniz Arslan AA 

ABD'de CBS televizyonunun ünlü akşam haberleri spikeri, gazeteci Dan Rather, görevinden ayrıldığını açıkladı. 
     Rather, CBS televizyonunda 24 yıldan bu yana, ünlü gazeteci Walter Cronkite'tan devraldığı akşam haberleri sunuculuğunu yapıyordu. 
     Ünlü sunucu gelecek yıl Mart ayından itibaren CBS'deki haber sunuculuğu ve yönetici editörlük görevlerinden ayrılacak ancak ''60 Dakika'' adlı program için muhabir olarak çalışmayı sürdürecek. 
     73 yaşındaki Dan Rather'ın bu hareketi, ABD başkanlık seçim kampanyası sırasında, ABD Başkanı George W. Bush'un askerlik kayıtlarıyla ilgili bir haberi yayınlamasının ardından geldi. Rather, kişisel olarak haberin arkasında olduğunu duyurmasına karşılık, sonradan habere temel teşkil eden belgenin sahte olduğu ortaya çıkınca, geri adım atmak zorunda kalmıştı. 
     Rather'ın, meslek hayatının 25'inci yılı olan 2007 Mart'ında emekli olma niyeti biliniyordu. Ancak ayrılma kararının bu derece çabuk gelmesi, Bush hakkındaki haberine bağlandı. 
     Bağımsız bir komisyon, CBS televizyonunda yayınlanan bu haberdeki gazetecilik hatalarını araştırırken, CBS yöneticilerinin, bu komisyon karara ulaşmadan önce Rather'ın istifasını istediği belirtiliyor. 
     Başkanlık seçimine iki ay kala, CBS'de yayınlanan ''60 Dakika'' programında, Bush'un Vietnam Savaşı döneminde Texas Ulusal Muhafız Gücü'ndeki görevine birkaç kerenin dışında devam etmediğine ilişkin, Bush'un komutanının tuttuğu notları içeren bir belge ortaya çıkarmıştı. 
     Ancak bu belgenin, Microsoft'un word programındaki yazı karakterine sahip olduğuna ve komutanın daktilosunda bu yazı karakterinin bulunmadığına dikkati çeken bazı uzmanlara göre belge sahteydi. Rather önce haberin arkasında durdu ancak sonra hatayı kabul ederek seyircilerden özür diledi. 
     Bush'un askerlik kayıtlarına ilişkin skandal haberden birkaç ay önce de Rather, Ebu Garib skandalını ilk ortaya çıkaran gazeteci olmuştu. 
     Yine CBS'in ''60 Dakika'' programında, Bağdat yakınındaki Ebu Garib hapishanesinde Iraklı esirlere yapılan işkencenin fotoğrafları gündeme getirilmişti. 
     
</TEXT>
</DOC>
