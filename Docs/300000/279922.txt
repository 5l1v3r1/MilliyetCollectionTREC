<DOC>
<DOCNO> 279922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/siyaset/asiy.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana'dan 'azınlık' sitemi 
</HEADLINE>
<TEXT>


Avrupa Parlamentosu'na, İlerleme Raporu'nda Kürtlerden azınlık diye bahsedilmesi nedeniyle sitem eden Leyla Zana, Kürtçeyi cezaevinde öğrendiğini de açıkladı 

GÜVEN ÖZALP Brüksel 


Avrupa Parlamentosu'nun AP davetlisi olarak Belçika'nın başkenti Brüksel'de bulunan eski DEP milletvekili Leyla Zana, AB'ye "azınlık" siteminde bulundu. İlerleme Raporu'nda yer alan ifadelerin Kürtleri rahatsız ettiğini söyleyen Zana, "Kürtler azınlık değil, çoğunluğun bir öğesidir. Bu tanım bizi çok rahatsız etti. Şu anda tek istedikleri yasal güvencedir" dedi. 

Cumhuriyet'in ortağı 
AP Başkanı Josep Borrell tarafından kabul edildikten sonra başta AP Dışişleri Komisyonu AFET olmak üzere parlamentodaki siyasi gruplarda konuşan Zana, Türkiye'de Kürt sorununa ilişkin tabuların yıkıldığını söyleyerek, "Dünün Türkiyesi'yle bugünün Türkiyesi'ni karşılaştırdığımda büyük ilerleme olduğunu söyleyebilirim" diye konuştu. 
Kürtlerin azınlık olmadığını söyleyen Zana, "Mustafa Kemal Paşa da 'Kürtler, Cumhuriyet'in asli unsurlarıdır' demişti. Yani Cumhuriyet'in ortağıdırlar" şeklinde konuştu. Zana, "Değişiklikler nedeniyle mevcut anayasa yeni duruma ayak uyduramıyor, yamalı elbise görünümü veriyor" dedi. 
Zana, "Türk ve Kürt halklarının eşit bir anayasaya ihtiyaç duyduğunu" belirterek, "Bu konuda Avrupa'nın yardımını bekliyoruz. Ne Kürtleri reddedin ne de Türkleri, ama katkı sunun" dedi. 
Erdoğan hükümetinin "sorunu kökünden çözmesi"ni beklediğini söyleyen Zana, "Erdoğan, Türkiye'de hiç kimseye nasip olmayan bir desteğe sahip. Hükümette eksik olan, güçlü bir irade sergilemek. Bunu yaparsa tarihe geçer" diye konuştu. AB'nin Türklerle Kürtler arasında barış köprüsü olduğunu söyleyen Zana, Türkiye'nin Birlik'in bir parçası olması gerektiğini söyledi. 

Yasa eleştirisi 
Dağdaki silahlı insanların topluma kazandırılması gerektiğini söyleyen Zana, Pişmanlık Yasası gibi uygulamaların Kürtlerin onurlarını kırdığını, Kürtlerin pişman olmadığını savundu. Ara yol bulunmasını isteyen Zana, kendi formülünü, "Toplumsal Uzlaşı Yasası" olarak dile getirdi. 

'Kürtçeyi cezaevinde öğrendim' 

Anadili olan Kürtçeyi ancak cezaevinde kendi çabasıyla öğrenebildiğini söyleyen Zana, "Neden Kürtçe, okullarda seçmeli ders olarak okutulmasın" dedi. Zana, Kürtçe yayınların sadece devlet televizyonlarında yapılmasını da eleştirdi. Zana, 6 Kasım 1991'deki yemin töreninde kürsüye sarı kırmızı yeşil renkli bir saç ipi ve fularla çıktı. Süratle okuduğu yeminin son bölümünde sesi duyulmayan Zana, daha sonra Kürtçe slogan attı. İtirazlar üzerine yeniden kürsüye çıkan Zana, yemin metnini okuduktan sonra Kürtçe, "Bu yemini Kürt ve Türk halkları için yaptık diyerek" yerine gitti. Zana, saç ipi, fuları ve Kürtçe sözleri nedeniyle milletvekillerinin tepkisini çekti. 


</TEXT>
</DOC>
