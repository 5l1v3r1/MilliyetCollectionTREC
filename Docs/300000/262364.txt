<DOC>
<DOCNO> 262364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun29.html </URL>
<DATE> 2004/08/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tarık Aziz, 'toplu kıyım'la suçlanıyor 
</HEADLINE>
<TEXT>

     Eski Irak Başbakan Yardımcısı Tarık Aziz'in, Irak mahkemesince ''toplu kıyım''la suçlandığı bildirildi. 
     Tarık Aziz'in Amman'da oturan oğlu Ziad Aziz, AFP'ye yaptığı açıklamada, ''Babamdan 1 Temmuz tarihli bir mektup aldık. Bize 5 Ağustos'ta ulaşan mektubunda babam, Bağdat mahkemesinin 30 Haziran'daki ön duruşmada, kendisine 1979 ve 1991 yıllarına dair iki 'toplu katliam' suçlamasında bulunulduğunu söylüyor'' dedi. 
     Ziad, ''babasının kendisine yöneltilen ve yeni onaylanan Irak ceza yasasına göre ölüm cezasını gerektirebilecek olan bu suçlamaların tamamen asılsız olduğunu söylediğini'' kaydetti. 
     Ziad Aziz, Tarık Aziz'in mektubunda ailesinin Şevket Şabib adlı bir avukatla temas kurarak kendisini savunmasını veya savunmasını üstlenebilecek bir avukat bulmasını istediğini, ayrıca bu avukatla koordinasyon halinde, Fransız avukat Jacques Verges ve eski ABD Adalet Bakanı Ramsey Clark gibi kişilerle temas kurmalarını talep ettiğini açıkladı. 
     Saddam Hüseyin rejimi 1979'da, ihanet suçlamasıyla yüzlerce Baas partisi üyesini öldürtmüştü. Mart 1991'de ise ülkenin güneyindeki bir ayaklanmayı kanlı bir şekilde bastırmıştı. 2003'de bu bölgede birçok toplu mezar ortaya çıkarılmıştı. 
     
</TEXT>
</DOC>
