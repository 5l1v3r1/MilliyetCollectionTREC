<DOC>
<DOCNO> 250451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/yasam/yas01.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Saylan Az kalsın satılıyorduk 
</HEADLINE>
<TEXT>


Çağdaş Yaşamı Destekleme Derneği Başkanı Prof. Türkan Saylan, Tempo dergisine röportaj verdi. Prof. Saylan, başına gelen ilginç olayları samimi şekilde anlattı... 

İSTANBUL Milliyet 

Çağdaş Yaşamı Destekleme Derneği ÇYDD Başkanı Prof. Dr. Türkan Saylan, Tempo Dergisi'ne verdiği röportajında özel yaşamına ilişkin soruları samimi olarak yanıtladı. 
Birkaç kez aşık olduğunu açıklayan Saylan, ancak ilk evliliğinde yanıldığını itiraf etti. Evliliği süresince tamamen ev kadını olup iki çocuk dünyaya getirdiğini belirten Saylan, "Eşim çok iyi bir insandı ama huzursuzdu. Evimin kadını olmamı istiyordu. Benim istek ve hedeflerim, onunkiyle uyuşmuyordu. İsteyerek evlendim, ama olmadı" dedi. 
İkinci evliliğini heykeltraş Cevdet Bilgin ile 40 yaşında yapan Saylan, bu evliliğin ise Bilgin'in aşırı kıskançlığı nedeniyle 1,5 yıl sürdüğünü söyledi. 
Saylan'ın, yakın arkadaşı Özden'le İznik'te başına gelenler ise hayli ilginç. "Türkiye'yi tanıyalım, en azından hafta sonları yakın yerlere gidelim" düşüncesiyle İznik'i tercih etiklerini ifade eden Saylan, otelde başlarına gelen olayı şöyle anlattı 
"Okuldan bir hocamız sürekli İznik'e gidiyor. Anlata anlata bitiremiyor. Bir hafta sonu kalktık hocamızın kaldığı otele gittik. Ama rezervasyon yaptırmadığımız için, yer olmadığını söyleyip başka bir otel önerdiler. Gittiğimiz otel daha sakindi bir gariplik vardı, ama çözemedim. Yanlış anlaşılmasın diye doktor olduğumuzu da üstüne basa basa söyleyip, iki oda istedik. Odamıza çıkarken herhalde içime doğdu ve Özden'e 'Bir şey olursa senin duvarını yumruklarım, hemen kapıyı aç odana gelirim' dedim. Gece yarısı bir uyandım, kapıda iki adam, 'kapıyı aç, biz geldik' diyor." 

'Odanın anahtarını almışlar 
"İnanamadım. 'Gidin buradan çok yanlış yapıyorsunuz' diyorum ama dinlemiyorlar. 'hadi beklemiyor muydun, geldik işte' diyorlar. Belli ki bizim için onlarla pazarlık edilmiş. Kapıyı yumrukluyor, girmek istiyorlar. Açmayınca aşağı indiler, hemen duvarı yumrukladım. Özden kapıyı açınca hemen odamı kilitleyip yanına koştum. Özden önce inanamadı, 'hayal görmüşsündür' dedi. Biraz sonra adamlar geldi. Aşağıdan odamın anahtarını almışlar, kapıyı açıp içeri girdiler. Ben olmayınca Özden'in odasına yöneldiler. Özden tam bir Karadeniz kızı. Kapıyı açar gibi yaptı, bir bağırmaya başladı, inanamazsınız. Adamlar hemen gittiler. Sabah erkenden otelden ayrıldık." 




</TEXT>
</DOC>
