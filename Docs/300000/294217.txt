<DOC>
<DOCNO> 294217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur21.html </URL>
<DATE> 2004/12/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
19 çocuk annesinden 'doğurmaya son ver'e yanıt Ben bilmem, kocam bilir 
</HEADLINE>
<TEXT>

     Mehmet AYDIN DHA 

MUŞ'un Kırköy Beldesi'nde, aile planlaması çalışması yapan doktorlar, 1.5 ay önce 19'uncu çocuğunu dünyaya getiren 43 yaşındaki Gülpaşa Bacaru'yu bir daha çocuk yapmaması yolunda ikna edemedi. 
     Sağlık Müdürlüğü'nce düzenlenen aile planlaması, koruyucu sağlık hizmetleri konulu Yatılı İlköğretim Bölge Okulu'ndaki toplantıya az sayıda erkek de katıldı. Kadınların yoğun ilgi gösterdiği toplantıda Dr. Tülin Ürgüp, aile planlaması ile ilgili açıklamalar yaparken dikkatini kucağında bebeği olan Gülpaşa Bacaru çekti. Dr. Ürgüp'ün "Kaç çocuğun var'' diye sorduğu Gülpaşa Bacaru, "Dilan, 19'uncu çocuğum'' yanıtını verdi. Oldukça şaşıran ve bu yaşta bu kadar çocuk yapmanın çok sakıncalı olduğunu vurgulayan Dr. Ürgüp, Bacaru'dan "Artık doğurmaya dur' demelisin'' dedi. 
     Bir taraftan bebeği Dilan'ı susturmaya çalışan Gülpaşa Bacaru, "Ben bilmem, kocam bilir'' karşılığını verdi. Dr. Tülin Ürgüp, aile planlaması konusunda erkeklerin söz sahibi olduğunu belirtirken, "Bu konuya bir de eşinle konuşmak istiyorum'' dedi. 
     Toplantıya katılan kadınlar, Dr. Tülin Ürgüp'ün çocuk yapma ve gebelik dönemine yönelik anlatımları sırasında sıkıldıklarını belirtirken, erkeklerin dışarı çıkarılmalarını istediler. Bunun üzerine erkekler dışarı çıktı ve Aile Planması toplantısına devam edildi. Toplantıya katılanlardan 18 yaşındaki Melahat Subaşı'nın da aniden doğum sancıları oldu. Geçici sancılar üzerine Subaşı'na Dr. Ürgüp, müdahale etti. Bir süre dinlenen Subayı, daha sonra toplantıya katıldı. 
     
</TEXT>
</DOC>
