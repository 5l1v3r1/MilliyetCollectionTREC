<DOC>
<DOCNO> 250440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/spo03.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex bile 6 ayda geldi 
</HEADLINE>
<TEXT>


Galatasaray 2. Başkanı Ergun Gürsoy, transfer eleştirilerini yanıtladı. Fenerbahçe'nin Brezilyalı oyuncuya aylar sonra imza attırdığına dikkat çeken Gürsoy, sabır istedi 


İcraatın içinden 
GALATASARAY 2. Başkanı Ergun Gürsoy, yönetime yöneltilen transfer eleştirilerine açıklık getirdi. Özellikle eski yönetici Fatih Altaylı'ya yüklenen Gürsoy, transferde de iyi gittiklerine dikkat çekti. Sarı - Kırmızılı yönetici, "Brezilya Milli Takımı'nın as oyuncusu Conceicao'yu transfer ettik. Türk Milli Takımı'ndaki futbolcularımızı takımda tuttuk" diye konuştu. 

29 Haziran'a randevu 
GÜRSOY, "Fenerbahçe 6 aydır Alex ile konuşuyor. Daha yeni İstanbul'a getirdi. Taraftarlarımız sabırlı olsun. 4 oyuncu daha almak istiyoruz" dedi. Galatasaray 2. Başkanı, Gallardo ile Arjantin Ligi'nin bitiminin ardından 29 Haziran'da buluşacaklarını açıkladı. Bu arada Roque Junior transferinde olumlu gelişmelerin yaşandığı ve Sambacı'nın bugün imza atabileceği bildirildi. 

Kebapçıda buluşma 

RAŞİT ALTUN 

HAKAN Şükür, 2. Başkan Ergun Gürsoy ve yönetici Ali Gürsoy ile Etiler Yüzevler Kebapçısı'nda buluştu, sorun olmadığını tekrarladı. Beşiktaş'tan resmi bir teklif almadığını yineleyen golcü, "Geçen sezon olduğu gibi bu kez de boş sözleşmeye imza atacağım. Tüm oyuncular gibi benim de kulüpten alacağım var ama halledilecek" açıklamasını yaptı. Ergun Gürsoy ise, "Bizim oyuncumuzu Beşiktaş ya da Fenerbahçe istiyorsa, biz onunla ancak iftihar ederiz" diye konuştu. 

Toplantı krizi 
ERGÜN Gürsoy'un yaptığı basın toplantısı, Galatasaray Yönetimi içinde krize neden oldu. Transfer için yurtdışında bulunan Başkan Özhan Canaydın'ın, Gürsoy'un bu toplantısından bilgisinin olmadığı öğrenilirken, ortam bir anda gerildi. Ergün Gürsoy'un sert çıkışı Sarı - Kırmızılı camiada da büyük tepki gördü. 

Florya'da yoğun gün 
GALATASARAY, yeni sezon hazırlıklarını dün yaptığı çift idmanla sürdürdü. Sarı-Kırmızılılar sabah kondisyon, akşam antrenmanın da ise top kontrolü, pas ve yarı sahada dayanıklılık çalışması yaptı. Milli futbolcuların yanı sıra kaleci Mondragon ve dizinden sakat olan Ayhan idmana katılmadı. Bu arada Galatasaray gurbetçi Gökhan Bayoğlu'nu denemeye aldı. 



</TEXT>
</DOC>
