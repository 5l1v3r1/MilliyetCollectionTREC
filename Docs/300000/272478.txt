<DOC>
<DOCNO> 272478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonyas23.html </URL>
<DATE> 2004/09/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gılgamış Destanı'na Türk aktris aranıyor... 
</HEADLINE>
<TEXT>

     Bir Hollywood prodüksiyonu olarak Türkiye'de çekilecek ''Gilgamesh'' filminde, baş karakterlerden ''Sinha''yı canlandıracak Türk kadın oyuncuyu bulmak için adayların deneme çekimlerine başlandı. 
     Ayazağa'daki ATA Stüdyoları'nda gerçekleştirilen çekimler sırasında basın mensuplarına bilgi veren Casting Direktörü Harika Uygur, deneme çekimleri için pek çok adayın telefonla aradığını belirtti. 
     Uygur, çekimleri yapılan amatör ya da profesyonel her oyuncunun filmin yönetmeni Roger Christian'a gösterileceğini söyledi. 
     ''Yönetmenin ünlü bir isme rol vermek istemediğine'' yönelik haberler çıktığını soran bir gazeteciye Uygur, '' Yönetmen ünlüleri tercih etmedi diye birşey söyleyemem. Buradan çıkacak oyuncu çok ünlü biri de olabilir, tamamen şansın yüzüne güldüğü amatör biri de olabilir'' yanıtını verdi. 
     İlk defa bir Türk kızı bir Hollywood yapımında rol alacağı için deneme çekimlerine ilginin yoğun olmasını beklediğini kaydeden Uygur, çekimlerin iki gün süreceğini, filmde ''Sinha''yı kimin canlandıracağının ise ay sonunda belli olacağını anlattı. 
     Deneme çekimlerine gelen amatör oyuncu ve fotomodel Şebnem Kasapoğlu da, gazetede verilen ilanı görünce hemen çekimlere geldiğini ve bu filmde özellikle bir Hollywood yapımı olduğu için rol almak istediğini ifade etti. 
     Yeditepe Üniversitesi öğrencisi ve amatör tiyatrocu Beliz Orhan ise, Gılgamış Destanı'nı bilmesi ve dönem filmlerine ilgi duyması nedeniyle deneme çekimlerine katılmak istediğini anlatarak, ''Eğer rolü alırsam, bu çok büyük bir şans olur'' diye konuştu. 
     
     ÇEKİMLER EKİM BAŞINDA... 
     Nuh Tufanı'nın anlatıldığı, geçmişten günümüze kalabilmiş Sümer Destanı ''Gilgamesh''in çekimlerine Ekim Ayı'nın ilk haftasında Türkiye'de başlanacak. 
     Senaryosu Gılgamış Destanı'ndan uyarlanacak olan ''Gilgamesh''in yönetmenliğini, Roger Christian yapacak. Filmin yapımcılığını Amerikan prodüksiyon şirketi Stonelock Pictures aracılığıyla Beni Atoori üstlendi. 
     Filmde, ''Gılgamış''ı İngiliz oyuncu Max Ryan, ''Gılgamış'ın aşkı İshtar''ı ise Leonor Varela oynayacak. Ayrıca filmde ''Gılgamış'ın can arkadaşı Enkidu''yu ise Kenan İmirzalıoğlu canlandıracak. Filmde Peter O'Toole, Ömer Şerif, Armand Assante, Costas Mandylor, Robert Davi ve Valentina Cervi gibi dünya çapında tanınan oyuncular da rol alacak. 
     Ölümsüzlüğün arandığı Gılgamış destanı, Nuh Tufanı'nın anlatıldığı ilk yazılı eser. Destan, Uruk kentinin kralı Gılgamış'ın yaşamını anlatıyor. Destanda Gılgamış, arkadaşı Enkidu'nun ölümüyle ölümsüzlüğün sırrını arıyor. 
     
</TEXT>
</DOC>
