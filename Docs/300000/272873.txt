<DOC>
<DOCNO> 272873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun10.html </URL>
<DATE> 2004/09/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Batı basınında zina tartışmaları alevlendi 
</HEADLINE>
<TEXT>

     Türkiye'de gündemi belirleyen zina yasası ve yeni TCK tartışmalarına Avrupa basını bugün geniş yer verdi. Birçok ülkede büyük gazeteler haberlerinde Türkiye'de yaşananları değerlendirdi. 
     Haberlerde, zinanın suç sayılmasına yönelik düzenlemeye ilişkin tartışmaların demokrasiden uzaklaşmayı temsil ettiği kaydedildi. Bunun Başbakan Recep Tayyip Erdoğan'ın kendi hareket alanını daralttığı yorumu yapıldı. 
     
     INTERNATIONAL HERALD TRIBUNE 

     International Herald Tribune Avrupa Komisyonu'nun, Türk hükümetinin Türk Ceza Kanunun'nun değiştirilmesini ertelemesinden kaygı duyduğunu yazdı. Kanun'da zinaya ilişkin olarak yapılması planlanan düzenlemenin, "Türkiye'de demokrasi ve reformdan uzaklaşma" açısından hayati önem taşıdığı ifade edildi. Haberde, AB'nin sınırlarının nerede bitmesi gerektiği konusundaki tartışmaların alevlendiği yorumu da yapıldı. 
     
     FINANCIAL TIMES 

     İngiliz Financial Times gazetesinde Vincent Boland imzasıyla yer alan haberde, Başbakan Recep Tayyip Erdoğan'ın zina konusu üzerinde yaşanan yoğun tartışmalardan dolayı büyük şaşkınlık yaşadığı belirtildi. 
     Haberde, "Erdoğan, partisinin daha dindar kesiminin desteklediği ancak resmi olarak laik olan Türkiye'deki muhaliflerini dehşete düşüren düzenlemeye desteğini açıkça ortaya koyarak, kendi hareket alanını kısıtladı" denildi. Erdoğan'ın partisi içindeki ve dışındaki muhafazakarların AB kriterlerine uymak için yapılan reformları yavaşlatma hatta durdurma baskısı altında olduğu ifade edildi. Yaşanan tartışmanın, AB Komisyonu'nun Türkiye İlerleme Raporu hazırlığı sürecinde, Türkiye'nin AB'ye yönelik bakış açısının daha iyi anlaşılmasına da yardımcı olduğu kaydedildi. 
     

     
</TEXT>
</DOC>
