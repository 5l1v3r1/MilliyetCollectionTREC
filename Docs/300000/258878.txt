<DOC>
<DOCNO> 258878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/ekonomi/eko04.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gri alan yok, AB hakkımızı vermeli' 
</HEADLINE>
<TEXT>


Türkiye'nin üstüne düşeni yaptığını belirten Bakan Gül, 'AB'nin hakkımızı teslim edeceğine inanıyorum' dedi 

EKONOMİ SERVİSİ 

Dışişleri Bakanı Abdullah Gül, Avrupa Birliği'nin objektif ve adil kıstaslar karşısında Türkiye'nin hakkını teslim edeceğine inandığını belirterek, "Türkiye kendisinden beklenenleri yerine getirdi" dedi. 
İstanbul Sanayi Odası'nın İSO Olağan Meclis Toplantısı'na katılan Gül, gerçekleştirdikleri "devrimsel nitelikteki reformlarla" katılım müzakerelerini başlatmak için gerekli olan siyasi kriterlerin karşılanması yönünde kritik eşiğin aşıldığını söyledi. 'İlerleme Raporu'nun adil ve objektif bir değerlendirme içermesini beklediklerini dile getiren Gül, "Komisyon raporunu yazarken önünde tek yol vardır. Hiçbir gri alan bırakılmadı" diye konuştu. 

10 yıllık pasaport 
Kıbrıs'ın da AB tarafından Türkiye aleyhine kullanılabilecek bir konu olmaktan çıktığını söyleyen Gül, "Önümüzdeki dönemde Kuzey Kıbrıs'a yatırımların artacağına inanıyoruz. Kıbrıs'a yatırım yapmanın tam zamanı" dedi. 
Gül, pasaportlarla ilgili yenileme çalışmalarında önemli mesafe katedildiğini ve yeni pasaportların 10 yıllık olacağını söyledi. 


</TEXT>
</DOC>
