<DOC>
<DOCNO> 267910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur04.html </URL>
<DATE> 2004/08/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İşini bilen Müdür Bey 
</HEADLINE>
<TEXT>

     Kendini yurtdışı göreve atamak için yönetmeliği değiştirdi, sorularını kendi hazırladığı sınava girdi, şimdi kendi kendine sözlü sınav yapacak Milli Eğitim Bakanlığı'nın yurt dışı teşkilatına atanacak personele ilişkin uygulamalarda "skandal içinde skandal" yaşanıyor... 
     Zincirleme yaşanan olaylar, MEB Dış İlişkiler Genel Müdürlüğü'ne içişleri Bakanlığı mülkiye müffettişlerinden ibrahim Kapaklıkaya'nın görevlendirilmesiyle başladı. Ama bu göreve asaleten atanmasına ilişkin hazırlanan kararname Köşk'ten döndü. Vekalet görevini sürdüren Kapaklıkaya, başında bulunduğu genel müdürlüğün sorumluluğunda olan MEB'in eğitim müşaviri, eğitim ataşesi ve eğitim ateşe yardımcılıklarına atanmak için girişimlerde bulundu. Ancak Kapaklıkaya'nın, yurt dışındaki kadrolara atanabilmesi için önünde engel olarak duran 1996 tarihli Milli Eğitim Bakanlığı Yurt dışı Teşkilatına Sürekli Görevle Atanacak Personel Hakkında Yönetmeliğin 5. maddesindeki "son üç yıl MEB'de kadrolu görev yapmış olmak şartı" 24 Şubat 2004 tarihindeki değişiklikle kaldırıldı. Böylelikle Kapaklıkaya başta olmak üzere Bakanlığa görevlendirme yoluyla gelmiş olanlarla üç yılını doldurmamış olanların da yurt dışı kadrolarına atanabilmelerinin yolu açıldı. 
     
     Sınavı da kazandı 

     Genel Müdürlüğü Köşk'ün asaleten atamadığı Kapaklıkaya, MEB'in yurt dışı kadrolarına girebilmek için yönetmelik değişikliğinin ardından Bakanlığın 25 Temmuz'da gerçekleştirdiği "Yurt dışı Eğitim Kadroları Mesleki Yeterlilik Sınavı"na da girdi. Sınavın sorularını hazırlayan komisyonun içinde yer alan Kapaklıkaya, 295 kişinin katıldığı sınavı alt sınır olan 70 puan alarak kazandı. Kapaklıkaya yine kendisinin içinde bulunduğu komisyonun mülakatına da alınacak. 
     
</TEXT>
</DOC>
