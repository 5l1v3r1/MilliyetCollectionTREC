<DOC>
<DOCNO> 278645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/kohen.html </URL>
<DATE> 2004/10/09/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Kurşun yerine oy... 
</HEADLINE>
<TEXT>


BUGÜN dikkatlerimizi son günlerde sürekli tartıştığımız Avrupa Birliği dışındaki bir konuya, Afganistan'daki seçimlere çevirelim... 
Afganistan, coğrafik bakımdan uzak bir ülke de olsa, bize tarihi, siyasi, kültürel bağlar açısından oldukça yakın. 
Afganistan, bugün yapılacak seçimler nedeniyle, bütün dünyanın bir odak noktası oldu. Olayı yerinde izlemek üzere binden fazla yabancı gazeteci Kabil'de bulunuyor . Bunun nedeni, bu ülkede ilk kez bir cumhurbaşkanının direkt olarak halk tarafından seçilmesi ve bunun bir "demokrasi sınavı" sayılmasıdır. Ama bunun ötesinde, bu seçimlerin - Türkiye'yi çok daha yakından ilgilendirmesi gereken - bir "mana ve ehemmiyeti" var. 
Nedir o Bunu NATO'nun Afganistan'daki sivil temsilcisi, eski Dışişleri Bakanı Hikmet Çetin'den - yani deneyimli bir Türk siyaset adamından - öğrenelim. 

KENDİSİYLE dün telefonla yaptığımız söyleşide, Çetin sorularımızı şöyle yanıtladı 
"Afganistan son çeyrek yüzyılı hep savaşla geçirdi. Başta 23 yıl süren iç savaş. Ardından 3 yıl süren terörle savaş.... Şimdi ilk kez sandık başına gidip bir cumhurbaşkanını seçiyor, sorunlarını silahla değil, oyla halletmeye çalışıyor. Afgan halkı artık yakın geçmişini unutup yeni bir geleceğe doğru yol almak istiyor..." 
Hikmet Çetin'in hatırlattığı gibi, Afganistan'ın bir kesimi güney bölgesi hala Taliban'ın denetiminde. Ayrıca terörist gruplar yer yer faaliyette. Nitekim dün Kabil'de gene bombalar patladı iki tanesi Çetin'in NATO bürosuna yakın ... 
Taliban ve El Kaide militanları, eylemleriyle bu seçimleri sabote etmeye uğraştılar. "Ama, diyor Hikmet Çetin, bütün bu engellemelere rağmen, seçimlerin yapılabilmesi büyük bir başarı. Örneğin Taliban, kadınları bu seçimlere katılmamaları için tehdit etti. Buna rağmen, kayıtlı 10.5 milyon seçmenin yüzde 40'ı kadın. 16 adaydan biri de bir hanım..." 

AFGANİSTAN'daki seçimlerin önemi, sadece ağır baskılar altında yaşamış ve çok sıkıntı çekmiş olan halkı için yeni ufuklar sağlamasından ibaret değil. Hikmet Çetin bunun özellikle İslam dünyası için taşıdığı anlamı şöyle anlatıyor 
"Afganistan'da seçimlerin ve demokrasi sınavının başarılı geçmesi bütün İslam dünyası için çok önemli. Afganistan'daki test, diğer Müslüman ülkeler için bir örnek olacak. Bu olay, en zor şartlarda dahi, Afganistan gibi bir Müslüman ülkede, halkın insan hak ve özgürlüklerini, demokratik ilkeleri benimsediğini gösterecek." 
Tabii bu bağlamda seçimlerin dürüst olması, seçimlerden sonra da yeni bir yönetimin ülkenin esas sorunlarına el atması gerek. 
Hikmet Çetin'e göre Afganistan'da "sokaktaki adam"ın bu seçimlerden büyük beklentisi var. Bu sayede yeni idarenin elektrik, su, işsizlik, sağlık, eğitim, vs. gibi problemleri halledeceğini umuyor. Bu bakımdan seçimler ne kadar önemli ise, seçim sonrası dönem de o kadar önemli... 

AFGANİSTAN'ın bir avantajı var Bütün dünya ona destek olmaya kararlı. ABD, NATO, BM, AB, Rusya, Japonya, herkes onun yanında. Eğer vaat edilen mali yardım zamanında gerçekleşirse, Kabil'de de iyi bir yönetim kurulur, yolsuzluklar önlenir, bir de güvenlik sağlanırsa, 25 milyon Afgan'ın önü açılır... 
Böyle bir sonuç Taliban'ın temsil ettiği radikalizme ve El Kaide'nin başını çektiği terörizmine bir darbe vurmuş olur ve Afganistan'ı İslamla demokrasiyi bağdaştıran, güvenlik ile kalkınmayı aynı zamanda gerçekleştiren "örnek bir ülke" durumuna getirebilir... 



</TEXT>
</DOC>
