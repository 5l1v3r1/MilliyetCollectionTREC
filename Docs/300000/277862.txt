<DOC>
<DOCNO> 277862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur49.html </URL>
<DATE> 2004/10/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
TRT İşine son verildiği belirtilenler kadrolu sanatçılarımız değil 
</HEADLINE>
<TEXT>

     TRT Genel Müdürlüğü, bazı basın organlarında işine son verildiği belirtilen sanatçıların kurumun kadrolu sanatçıları olmadığını, kurum dışı sanatçıların alınacak hizmet karşılığında Götürü Bedel Hizmet Alım Sözleşmesi ile programların ihtiyaçları doğrultusunda istihdam edileceğini bildirdi. 
     TRT Genel Müdürlüğü'nden yapılan yazılı açıklamada, son günlerde birçok basın ve yayın organında TRT'nin 500 akitli Türk Sanat Müziği ve Türk Halk Müziği sanatçısının işine son verdiği yönünde haberlerin yer aldığı hatırlatıldı. 
     Bugüne kadar programlara ''akitli'' sıfatıyla davet edilen sanatçılar için uygulanan TRT Kurumu İstisna Sözleşmesi Yönetmeliği'nin Resmi Gazete'de 8 Eylül'de yayımlanan yönetmelikle yürürlükten kaldırıldığının belirtildiği açıklamada, TRT Yönetim Kurulu'nun 5 Mart 2003 tarihli kararıyla yürürlüğe giren Hizmet Alımlarına İlişkin Usul ve Esaslar doğrultusunda ''Götürü Bedel Hizmet Alım Sözleşmesi'' yapılmak suretiyle yayınların ihtiyacı olan hizmetlerin karşılandığı kaydedildi. Açıklamada şöyle denildi 
     ''İşlerine son verildiği belirtilenler, kurumun kadrolu sanatçıları olmayıp, belirtildiği şekilde kurum dışından gelen kişilerdir. Kurumumuz kurum dışı sanatçılardan anılan yönetmelik gereği yürürlükten kaldırılan istisna akdi yerine alınacak hizmet karşılığında Götürü Bedel Hizmet Alım Sözleşmesi ile programların ihtiyaçları doğrultusunda istihdam edecektir. 
     TRT'de kadrolu olarak toplam 405 sanatçı çalışmaktadır. Bunun dışında istisna akitli olarak çalışan 500'den fazla sanatçı bulunmaktadır. Bunlar TRT'den emekli olmuş veya herhangi bir nedenle ayrılmış sanatçılar ile her yıl yapılan istisna akitli sınavı ile alınan sanatçılar ve özellikle televizyon programlarında yer alan kurum dışı diğer sanatçılardır. 
     Halkımızın vergileriyle hizmet verdiği bilinen kurumumuz, yayın ve programlarında öncelikle kadrolu sanatçılarıyla hizmet sürdürmeyi her zaman hedeflemektedir. Ancak, programların konuları ve müzikal yapıları gözönüne alındığında ve ayrıca kadrolu personelin istihdam durumu itibariyle zaman zaman kurum dışından sanatçı talebi ve daveti yapılmaktadır. 
     Ayrıca, TRT kurumu, kültür ve sanata en büyük desteği vermeye, özellikle dünyanın ender yayın kuruluşlarında görülen kadrolu sanatçı istihdam etmeye ve toplumumuzun diğer sanatçılarına da programlarında yer vermeye önem vermektedir. Bazı gazetelerde yazılanların aksine Türkiye ve dünyada tanınmış sanatçılara yayınlarımızda yer verildiği kamuoyunca bilinmektedir. Basında eleştirilen tasarruf ve müzikalite ifadesi ise sanatçıların sanatsal kimlikleri ile ilgili olmayıp, programların konu ve yapılacak müzik açısından müzikal detaylarını kapsamaktadır. 
     Bunun yanında, yayın akışına göre öncelikli kadrolu sanatçılar gözönüne alınarak kurum dışından davet edilecek ses sanatçısı ve programlarda kullanılacak enstrümanlara göre belirlenecek saz sayıları kastedilmektedir. TRT kurumu, mevzuat ve yönetmeliklere uygun olarak icra denetimi veya sınav yoluyla yeni yetişen ya da kurum dışında faaliyet gösteren tanınmış sanatçılarla, kurumumuzdan ve diğer sanat kuruluşlarından emekli olmuş sanatçıları programlarında görevlendirerek yararlanmaya devam edecektir. Bazı haberlerde yer alan 'TRT sanatçıların işine son verdi' gibi ifadeler kurumumuz uygulamalarıyla asla bağdaşmamaktadır.'' 
     
</TEXT>
</DOC>
