<DOC>
<DOCNO> 295906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy11.html </URL>
<DATE> 2004/12/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Anayasa Mahkemesi, TOKİ'nin yetkilerine iptal istemini reddetti 
</HEADLINE>
<TEXT>

     Anayasa Mahkemesi, Toplu Konut İdaresi Başkanlığı'nı TOKİ her türlü ölçekteki imar planlarını yapmaya, yaptırmaya ve tadil etmeye yetkili kılan düzenlemenin iptal istemini reddetti. 
     Anayasa Mahkemesi Başkanvekili Haşim Kılıç, gazetecilere yaptığı açıklamada, bugünkü toplantıda, CHP'nin, 5162 sayılı Toplu Konut Kanunu'nda değişiklik yapan kanunun 2. maddesiyle değiştirilen 2985 sayılı Toplu Konut Kanunu'nun 4. maddesinin birinci fıkrasının iptali istemiyle açtığı davayı esastan görüştüklerini belirtti. 
     Kılıç, iptal isteminin oybirliğiyle reddedildiğini bildirdi. 
     İptal istemi reddedilen yasa hükmü şöyle 
     ''Toplu Konut İdaresi Başkanlığı, gecekondu dönüşüm projesi uygulayacağı alanlarda veya mülkiyeti kendisine ait arsa ve arazilerden konut uygulama alanı olarak belirlediği alanlarda veya valiliklerce toplu konut iskan sahası olarak belirlenen alanlarda çevre ve imar bütünlüğünü bozmayacak şekilde her tür ve ölçekteki imar planlarını yapmaya, yaptırmaya ve tadil etmeye yetkilidir. Bu planlar, büyükşehir belediye sınırları içerisinde kalan alanlar için büyükşehir belediye meclisi tarafından, il ve ilçe belediye sınırları ile mücavir alanları içerisinde kalan alanlar için ilgili belediye meclisleri tarafından, beldelerde ve diğer yerlerde ilgili valilik tarafından, planların belediyelere veya valiliğe intikal ettiği tarihten itibaren üç ay içerisinde aynen veya değiştirilerek onaylanması suretiyle yürürlüğe girer. Üç ay içerisinde onaylanmayan planlar Başkanlık tarafından resen yürürlüğe konur.'' 
     
</TEXT>
</DOC>
