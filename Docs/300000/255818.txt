<DOC>
<DOCNO> 255818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/yasam/yas04.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro, belediyenin gözünü korkuttu 
</HEADLINE>
<TEXT>


MEHMET DEMİRKAYA İstanbul 

İstanbul Büyükşehir Belediyesi, Nurettin Sözen döneminde başlanan metronun altından kalkamıyor. Büyükşehir Belediye Başkanı Kadir Topbaş, metronun belli bir noktaya gelebilmesi için 2 milyar dolara ihtiyaç olduğunu belirterek, "Metroyu devletin yapması lazım" dedi. Metro işini merkezi yönetime devretmek için girişimlerde bulunan Topbaş, konuyu Maliye Bakanı Kemal Unakıtan ile görüştüğünü söyledi. Topbaş, "Bu devletin işi. Metro bizim gücümüzün üstünde. Belediye bütçesinden yapmamız uzun yıllara mal olur. Yıllarca uzarsa kentin ulaşım problemi çözülemez" diye konuştu. Topbaş, bir diğer çözüm yolu olarak da, İstanbul'dan toplanan KDV'nin belli bir oranının metro fonu olarak geri verilmesini istediklerini kaydetti. 



</TEXT>
</DOC>
