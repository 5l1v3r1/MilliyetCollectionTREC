<DOC>
<DOCNO> 284914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur13.html </URL>
<DATE> 2004/10/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
9 yaşındaki erkek öğrenciye tecavüz iddiası gündeme bomba gibi düştü 
</HEADLINE>
<TEXT>

     Fatih KARAÇALI ADANA, DHA 

ADANA'daki K.S.E. İlköğretim Okulu 2'nci sınıf öğrencisi 9 yaşındaki erkek öğrenci G.S.'ye tecavüz iddiaları kentte şok etkisi yarattı. Savcılığın iddianamesi eline ulaşan Milli Eğitim Müdürlüğü yetkilileri konuyla ilgili soruşturma başlatılacağını bildirirken, iddia konusunda, "Böyle bir şey olması mümkün değil, dünyayı sarsacak bir olay'' değerlendirmesini yaptı. Bu arada, gazetecilerle sadece telefonda görüşen G.'nin ailesi ise, olay yüzünden psikolojilerinin bozulduğunu bildirdi. 
     G.'nin başına gelenleri anlattığı annesi V.S.'nin geçen haziranda polise başvurmasıyla ortaya çıkan iddialar üzerine başlatılan soruşturmada, Adli Tıp Kurumu raporunda öğrencinin fiili livataya uğradığı belirlenmişti. Küçük öğrencinin iddiaları ve rapor üzerine aralarında 7'si aynı okulun müdür yardımcısı ve öğretmeni olmak üzere, aralarında polis, astsubay, işadamının da bulunduğu 25 kişi hakkında 25'er yıl hapis cezası isteğiyle Adana 4'üncü Ağır Ceza Mahkemesi'nde dava açılmıştı. 
     Öğrenciye tecavüz iddiaları, aynı okulda çocukları eğitim gören velilerle, ailelerin tepkisine neden oldu. Bazı veliler, öğrencilerin okulunu değiştireceklerini söylerken, öğretmenler de, ailenin ruhsal durumunun iyi olmadığını belirtip, tecavüz iddialarını yalanladı. 
     Bu arada, tecavüz iddiaları Milli Eğitim Müdürlüğü'ne 28 Ekim'de ulaştı. Savcılığın yazısını alan Milli Eğitim Müdürlüğü konuyla ilgili 1 Kasım'da soruşturma başlatacak. Bu kapsamda suçlanan öğretmenler soruşturma sonuçlanıncaya kadar başka bir okula verilecek veya geçici olarak açığa alınabilecek. 
     
     'MÜMKÜN DEĞİL' 
     Olayın henüz iddiadan ibaret olduğunu, olayın mahkemece duruşma sonunda ve kendilerinin soruşturması sonucu netlik kazanabileceğini belirten Milli Eğitim Müdürlüğü yetkilileri, öğretmenlerin öğrenciye tecavüz etmesinin kabul edilebilir bir hareket olmadığını, ancak, söz konusu okuldaki öğretmenlerin de öğrenciye tecavüz etmiş olamayacağını kaydetti. İddiaların gazetelerde yer almasını eleştiren yetkililer, şöyle dedi 
     "Böyle bir şey olamaz. Kesinlikle olmayacağını sanıyoruz. Bir öğretmenin böyle bir yapması dünyayı sarsacak bir olaydır. Gelenek göreneklerimize göre de böyle bir şey olması mümkün değil. Ayrıca, öğrenciye ilk tecavüz olayını yaptığı söylenen mühendisi ve arkadaşını da araştırdık. Onlar da böyle bir şeyi yapacak, o şekilde hareket edecek insanlar değiller. Bununla ilgili pazartesi günü soruşturma başlatacağız. Ancak, ailede de problemler olduğu, normal bir aile olmadığı da söyleniyor. Ayrıca, bu henüz bir iddia. Bir okulla ve öğrenciyle alakalı. Aslında, basında bu şekilde yer alması da yanlış. Okulun bir şerefi var. Bu okula, öğretmenlere öğrenci gönderen veliler var. Bu iddialardan sonra okula öğrenci rahat gidebilir mi '' Öte yandan, G.'nin ailesi, şikayet sonrası soruşturmanın sürdüğünü, dava açıldığını ise gazetecilerden öğrendiklerini söyledi. Gazetecilerle yüz yüze görüşmeyen G.'nin annesi V.S., "Bu olay yüzünden ailemizin psikolojisi bozuldu. Bizi rahat bırakın. Üniversiteye hazırlanan çocuklarımız var. Bu olay yüzünden hayatımız zehir oldu. Oğlum bana bu olayı anlatınca şikayette bulunduk, polisler ifademizi aldı, konu kapandı. Mahkemede gereği yapılacaktır'' dedi. 
     
     OKULA GÖNDERMİYORUZ 
     Ailenin hiç kapıyı açmadığı evlerinde G.'nin teyzesi olduğunu söyleyen bir kadın ise, aile için, "Bu olay nedeniyle strese girdiler. Tatile çıktılar. Siz de artık bu olayları bırakın. Yargı ne yaparsa yapsın. Zaten G. de okula gitmiyor. Bu olaydan sonra okulu bıraktı. Okulundan aldırmadık, ama, göndermiyoruz da'' diye konuştu. 
     
</TEXT>
</DOC>
