<DOC>
<DOCNO> 272954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur04.html </URL>
<DATE> 2004/09/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Üniversiteli kız erkek arkadaşının otomobilini kaçırınca... 
</HEADLINE>
<TEXT>

     Ersin ERCAN DHA 
BOLU'da içkili eğlenceden dönen Reyhan Karakurt, kendisine bira aldırma bahanesiyle kandırdığı erkek arkadaşı Eşref Güngören'in otomobilini alarak kaçtı. Güngören'in ihbarı üzerine peşine polis takılan Karakurt, yönetimindeki otomobille bir kamyonun altına girerek ağır yaralandı. 
     Polisi alarma geçiren olay, dün saat 01.00 sıralarında meydana geldi. Bir restoranda uzun süre içki içip eğlenen 29 yaşındaki Reyhan Karakurt, beraberindeki iki arkadaşından kendisini evine bırakmalarını istedi. Karakurt'u evine götürebileceğini söyleyen 34 yaşındaki Eşref Güngören, diğer arkadaşından ayrıldı. 14 EY 623 plakalı Şahin marka otomobilinin direksiyonuna geçen Güngören, yanına Reyhan Karakurt'u alarak evine doğru yola çıktı. 
     İkili, Karaçayır Mahallesi'ndeki Rus Pazarı' yakınlarından geçerken, Karakurt, Güngören'den kendisine bira almasını istedi. Tekel maddesi satan bir büfenin önünde park eden Güngören, otomobilin anahtarını üzerinde bıraktı. 
     Bira almak için büfeye giden Güngören'in ayrılmasını fırsat bilen Reyhan Karakurt, hemen direksiyon başına geçip marşa bastı. Aşırı alkollü olduğunu bildiği Karakurt'un otomobille kaçtığını gören Güngören, hemen 155 Polis İmdat servisini arayarak yardım istedi. Harekete geçen polis haber merkezinin plakasını telsiz anonslarıyla ekiplere bildirdiği otomobil, Çıkanlar Mahallesi'nde görüldü. 
     Takibe alınan otomobilin sürücüsü Karakurt, peşine polis takıldığını farkedince paniğe kapıldı ve gaza basarak kaçmaya kalkıştı. Kısa bir süre sonra Reyhan Karakurt'un kontrolünden çıkan otomobil, Çaydurt mevkiinde 34 UE 6220 plakalı kamyonun altına girdi. Hurdaya dönen otomobilde sıkışan Karakurt direksiyonla koltuk arasında sıkıştı. Kaza ihbarıyla olay yerine giden acil yardım ekipleri tarafından kurtarılan Reyhan Karakurt, İzzet Baysal Üniversitesi Hastanesi'ne kaldırıldı. 
     Ayakta tedavi edilen Reyhan Karakurt sabaha karşı taburcu edildi. 130 promil alkollü olduğu anlaşılan Karakurt'un ifadesi alınmak üzere karakola götürüldü. Aşırı alkollü olduğu için ne yaptığını hatırlamadığını söyleyen Karakurt polise verdiği ifadede, "Restoranda arkadaşlarımla birlikte içtik. Daha sonra beni evime bırakmalarını istedim. Arkadaşıma yolda giderken bira almasını istedim. Eğlence olsun diye otomobili kullanmak istedim. Sonra polisleri görünce ne yapacağımı şaşırdım'' dedi. 
     Reyhan Karakurt hakkında emniyeti suistimal suretiyle otomobil çalmak ve alkollü araç kullanmak' suçlarından işlem yapılarak adliyeye sevk edileceği bildirildi. Otomobilin sahibi Güngören ise polis atarfından karakola çağrıldı. 
     
</TEXT>
</DOC>
