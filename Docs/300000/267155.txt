<DOC>
<DOCNO> 267155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonsiy13.html </URL>
<DATE> 2004/08/28/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Yargıtay başkanına istifa çağrısı 
</HEADLINE>
<TEXT>

     İstanbul Barosu Başkanı Kazım Kolcuoğlu, Yargıtay Başkanı Eraslan Özkaya'nın 6 eylülde açılış konuşmasını yaptıktan sonra görevden ayrılmasının uygun olacağını söyledi. 
     Kolcuoğlu, "Özkaya'nın bir MİT mensubuyla yargılamaya ilişkin görüşmeyi kabul etmesi hatadır" da dedi. 
     İstanbul Barosu Başkanı Kazım Kolcuoğlu, düzenlediği basın toplantısında, Alaattin Çakıcı'nın kaçışında asıl sorumlunun MİT ve emniyet olduğunu söyledi. 
     
     "Yargıtay başkanının dürüstlüğünden kuşku duymuyoruz" 
     "Yargıtay başkanının dürüstlüğünden kuşku duymuyoruz" diyen Kolcuoğlu ancak Özkaya'nın, MİT mensubu ile Çakıcı'nın yargılanmasına ilişkin görüşmeyi kabul etmesinin hata olduğunu belirtti. 
     Kolcuoğlu, olayın bir boyutunun da telefon konuşmalarının dinlenmesi olduğunu hatırlattı. Baro başkanı, Anayasa'nın 22'inci maddesine göre haberleşmenin gizliliğinin esas olduğunu hatırlatarak, "deşifre edilip, mühürlenip, mahkemeye teslim edilmesi gereken bant içeriklerinin yasalara aykırı olarak basına sızdırılması bizi endişeye düşürmektedir" diye konuştu. 
     
     "Özkaya'nın görevinden ayrılması uygun olur" 
     Kolcuoğlu "Özkaya istifa etmeli mi " sorusuna ise "Özkaya, 6 eylülde açılış konuşmasını yapmalı, ardından görevden ayrılması uygun olur" cevabını verdi. 
     
</TEXT>
</DOC>
