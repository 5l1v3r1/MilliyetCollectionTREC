<DOC>
<DOCNO> 281645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur35.html </URL>
<DATE> 2004/10/19/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Bendit Biz demokratik bir Türkiye istiyoruz 
</HEADLINE>
<TEXT>

     Avrupa Parlamentosu AP Yeşiller Avrupa Özgür İttifakı EFA Grubu Eşbaşkanı Daniel Cohn-Bendit, demokratik bir Türkiye istediklerini belirterek, ''Eğer biz Türkiye'yi Avrupa'ya entegre edebilirsek, İstanbul, Ankara ve Türkiye'yi demokrasi ve İslamiyet'in Mekkesi haline dönüştürmeyi başarabilirsek, dünyaya bir işaret vermiş oluruz'' dedi. 
     Bendit, Avrupa Parlamentosu Yeşiller Grubu EFA Grubu Konferansı'nın öğleden sonraki oturumunda yaptığı konuşmada, AB'nin Türkiye ile müzakereleri başlatmasından yana olduğunu, ama bunun bazı konularda Türkiye'yi eleştirmelerine engel olmadığını söyledi. 
     ''Dost olduğumuz için gerçekleri söylemekten yanayız'' diyen Bendit, şöyle devam etti 
     ''Eğer Boğaziçi rüyasını gerçekleştirirsek, mutlaka muazzam bir ilerleme kaydetmiş oluruz. Ama bu noktaya gelebilmemiz için çok çalışmamız, iş yapmamız gerekiyor. 
     Her şeyden önce Türk dostlarıma bir şey söylemek istiyorum Türk dostlarım hep derler ki, 'biz özel koşul istemiyoruz, Türkiye için özel muamele istemiyoruz'...Yanlış, haksızsınız. Çünkü Türkiye özel bir ülke. Malta, Romanya, Bulgaristan değil. Türkiye büyük onuru olan bir ülke. Onurunuza sahip çıkın. Ve deyin ki, 'Türkiye'yi Avrupa'ya entegre etmek farklı bir şeydir. Nüfusunun büyük çoğunluğu Müslüman olan bir ülkeyi AB'ye entegre etmek, diğer ülkeleri entegre etmekten farklıdır. Farklı bir şey olması değerle ilgili bir ölçek değil, bu sorunun boyutunun bir ölçeğidir'...'' 
     
     TÜRKİYE'NİN ENTEGRASYONU 
     Türkiye'nin entegrasyon sorununun Avrupa'nın karşısında yeni bir olay olduğunu ifade eden Bendit, şöyle dedi 
     ''Çünkü öyle bir çağda yaşıyoruz ki, terörle mücadele içindeyiz. Bugün İslamiyet adına hareket ettiğini söyleyen bir terörizmle mücadele içindeyiz. Eğer biz Türkiye'yi Avrupa'ya entegre edebilirsek, İstanbul, Ankara ve Türkiye'yi demokrasi ve İslamiyet'in Mekkesi haline dönüştürmeyi başarabilirsek, dünyaya bir işaret vermiş oluruz. Biliniz ki, bizim terörizme karşı mücadelemiz, totaliter bir ideolojiye karşı mücadeledir. İslamiyet'e karşı mücadele değildir. Bu yüzden Türkiye'yi Avrupa'ya dahil etmek çok önemli.'' Avrupa'nın entegrasyon argümanında önem verdiği konunun temel haklara saygı olduğuna işaret eden Bendit, bunun da yeterli olmadığını ifade etti. Bendit, demokrasi ve hukukun üstünlüğünün ancak insanların günlük yaşamlarında iyileşmeler olduğunda gerçekleşeceğini kaydederek, ''Sadece İstanbul'da, Ankara'da değil, Diyarbakır ve Türkiye'nin başka yörelerinde de bunu uyguladığınız zaman gerçek olur. Bu bizim için çok önemli. Biz demokratik bir Türkiye istiyoruz'' diye konuştu. 
     
     ''TÜRKİYE HER TÜRK'ÜN ÖZGÜRLÜK ÜLKESİ OLMALIDIR'' 
     Bendit, Türkiye'de yaşayan herkesin özgür olması gerektiğini de dile getirerek, şunları söyledi 
     ''Bir de şunun hayalini kuruyoruz Türk ve Kürt dostlar, Türk ve Alevi dostlar, Türk ve Musevi dostlar, Türk ve Hıristiyan dostlar, Türkiye'de kendilerini herkes gibi özgür hissedebilsinler. Türkiye her Türk'ün özgürlük ülkesi olmalıdır. Türkiye'de ne olursa olsun bu insanların siyasi sürece entegre edilmiş olmaları gerekir. Biz Türkiye'de çok büyük bir gelişme bekliyoruz. Biz sizlerin Avrupa'ya girmenizi istiyoruz. Sizinle gurur duyuyoruz. Türkiye'nin de Avrupa ile gurur duyması gerekir.'' İstanbul'daki konferansın sonunda kendilerinin ve Türklerin karşılıklı olarak birbiriyle gurur duyacağını umduğunu kaydeden Bendit, ''Hepimiz umuyoruz ki, bu Boğaziçi rüyası imkan dahilindedir. Gelin bunu hep beraber gerçekleştirelim'' dedi. 
     
</TEXT>
</DOC>
