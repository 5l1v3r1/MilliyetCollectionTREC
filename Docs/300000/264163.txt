<DOC>
<DOCNO> 264163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur10.html </URL>
<DATE> 2004/08/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Van Gölü'nde harem-selamlık serinlik 
</HEADLINE>
<TEXT>

     Gurbet GÖKÇE VAN, DHA 

TÖRE gereği kızların bir bölümünün okula gönderilmediği Van'da kadınlara özel plajlar yapıldı. Van Gölü'ne girmek isteyen kadınlar etrafı dev naylonlarla çevrili erkeklerin göremeyeceği koruma sistemi altında göle girip serinliyor. 
     Yazın en sıcak günlerinin yaşandığı Van'da kadınların göle girip serinlemesi için harem- selamlık uygulama yapılıyor. Başta Karayolları 11'inci Bölge Müdürlüğü'nün Van Gölü kıyısındaki sosyal tesisleri olmak üzere diğer özel plajlarda kadınlar adeta bir koruma çemberi içinde göle giriyor. Sahil kıyısında kadınların göle girip serinlediği yerler dev naylonlarla çevriliyor. Buraya kadının eşinin dahi girmesine izin verilmiyor. Erkekler bu koruma alanlarının çok uzağında göle girip serinleyebiliyor. 
     Bölgede geleneklerin böyle olduğunu söyleyen vatandaşlar, "Evliler bile göle ayrı girmek zorundadır. Bölgede töre ve gelenekler bunu gösteriyor. Halk bu geleneklere uygun şekilde göle giriyor'' dedi. 

     
</TEXT>
</DOC>
