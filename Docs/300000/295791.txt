<DOC>
<DOCNO> 295791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun08.html </URL>
<DATE> 2004/12/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İspanya - Fransa zirvesine Türkiye damgası .. 
</HEADLINE>
<TEXT>

     İSPANYA'nın Zaragoza kentinde düzenlenen İspanya-Fransa zirvesine Türkiye damgasını vurdu. 
     Zaragoza kentindeki zirveye katılan İspanya Başbakanı Jose Luis Rodriguez Zapetero ile Fransa Devlet Başkanı Jacques Chirac, Türkiye'ye 17 Aralık'ta verilecek kararda, hangi şartların öne sürüleceği konusunda görüş alışverişinde bulundular. Türkiye'nin ağırlıklı olarak tartışıldığı zirvede, Chirac'ın, Zapetero'dan 17 Aralık'ta Türkiye için çıkacak kararın Paris'in isteği doğrultusunda gerçekleşmesi için yardım istediği bildirildi. İspanyol basınına yansıyan haberlere göre, Fransa'nın bu yardım talebi, Zapetero tarafından kesin bir dille reddedildi. İspanya Başbakanı Zapetero'nun Chirac'a verdiği yanıtta, Türkiye'nin AB'ye üyeliğinin diğer ülkelere uygulanan aynı şartlarla ele alınması gerektiği hatırlatılarak, İspanya'nın Türkiye'nin tam üyeliğini kesin' ve şartsız' olarak desteklediği birkez daha yinelendi. 
     Fransa Başbakanı Jean Pierre Raffarin'inde katıldığı görüşmeler sonucunda, Fransa'nın İspanya'dan istediği Türkiye ile gerçekleşecek müzakereler metnine tam üyeliğe giden yolun kesin olmadığı ve Ankara'nın üyeliğinin otomatik olarak gerçekleşemeyeceği yolunda' ifadelerin yeralması için aradığı destek girişimi de kabul görmedi. Diplomatik kaynaklar, Paris'in bu isteğine karşı çıkan Zapetero'nun, aynı zamanda Chirac'dan Türkiye'ye diğer üye ülkelere uygulanan şartların aynen uygulanması gerektiğini hatırlatarak, bu kararını yeniden gözden geçirmesini de istediği belirtildi. 
     İkili görüşmelerde, İspanya'nın Türkiye'nin AB'ye üye olmasına bir devlet politikası olarak baktığına da işaret eden Zapetero nun, Chirac'a Türkiye'ye müzakerelerin başlaması için yeni şartlar öne sürmenin, AB'nin gelecekteki prestijini sarsacağı uyarısında bulundu. 
     
     İSPANYA VE FRANSA TÜRKİYE'NİN AB'YE ÜYELİĞİNDEN YANA 

     Zirve ardından bir basın toplantısı düzenleyen iki lider, demokratik değerleri paylaşmış bir Türkiye'yi AB içerisinde görmek istediklerini' dile getirdiler. 
     Fransa Devlet Başkanı Chirac, Türkiye'ye 17 Aralık'ta bir tarih verilmesi gerektiğini dile getirerek, "İspanya ve Fransa Türkiye'nin AB'ye üyeliğinden yana görüş belirtmiştir, görüşmeler başladıktan sonra bu ülkenin AB'ye üye olup olmadığını hep birlikte göreceğiz'' dedi. Chirac, Türkiye'nin AB'ye üye olduktan sonra, Avrupa'nın hem ekonomik hem siyasi hem de kültürel olarak daha güçlü olacağını da savundu. Chirac, Türkiye'ye tarih verildikten sonra bunun tam üyelikle sonuçlanıp sonuçlanmayacağı konusunda garanti verilemeyeceğini bir kez daha tekrarlayarak, böyle bir durumda Türkiye ile ilişkilerin kesilmemesi için gayret sarfedileceğinin de altını çizdi. 
     
</TEXT>
</DOC>
