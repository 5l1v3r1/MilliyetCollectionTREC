<DOC>
<DOCNO> 285591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/guncel/gun02.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çakıcı firarı' yargıda 
</HEADLINE>
<TEXT>


Alaattin Çakıcı'nın kaçışı kapsamında, MİT'çi Kozinoğlu, eski Beşiktaş Menajeri Engin ile Evcil'in de aralarında bulunduğu 14 kişinin 6 ay ile 42 yıl arasında hapsi istendi 

İSTANBUL Milliyet 

Avusturya'da yakalandıktan sonra Türkiye'ye iade edilen Alaattin Çakıcı'nın yurtdışına kaçışına ilişkin yürütülen soruşturma kapsamında Kaşif Kozinoğlu, Erol Evcil ve Sinan Engin'in de aralarında bulunduğu 14 kişi hakkında dava açıldı. 

İddianame hazır 
İstanbul Cumhuriyet Savcısı Selim Berna Altay tarafından hazırlanan ve Çakıcı'nın yurtdışına kaçışı ile kaçış amacıyla sahte pasaport ve kimlik düzenlenmesinin anlatıldığı iddianamede, dosyanın tek tutuklu sanığı Ali Yüce'nin "çıkar amaçlı suç örgütüne üye olmak" ve "Çakıcı ve adamlarına 12 adet sahte pasaport düzenlemek" suçlarından 15 ila 42 yıl hapis cezasına çarptırılması istendi. 

Yardım ve yataklık 
Beşiktaş takımı eski menajeri Sinan Engin ve Erol Evcil'in "çıkar amaçlı suç örgütüne yardım ve yataklık etmek" ile "sahte pasaport ve evrak düzenlemek" suçlarından 1.5 - 4'er yıl hapse çarptırılmaları öngörülen iddianamede, MİT Dış İstihbarat Daire Başkan Yardımcısı Kozinoğlu'na "suç örgütüne yardım ve yataklık etmek"ten 6 ay ila 1 yıl ceza verilmesi talep edildi. 
Diğer sanıklar Hakkı Süha Şen, Mehmet Özbulut, Nizamettin Özoğuz, Mustafa Kamalak, Aydın Göker, Gençağa Çakıcı, Başar Barış Çakıcı, Veli Yavuz Günerkan, Mehmet Salih Hantal ve Fırat Ardıç'ın da "suç örgütüne yardım ve yataklık etmek", "sahte pasaport ve sahte evrak düzenlemek"ten 6 ay ile 7 yıl arası hapisleri istendi. 


</TEXT>
</DOC>
