<DOC>
<DOCNO> 294205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur09.html </URL>
<DATE> 2004/12/02/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Telefon numarasını yanlış çevirince... 
</HEADLINE>
<TEXT>

     Fatih KARAÇALI DHA 

ADANA'da, çevirdiği yanlış numara sırasında tanıştığı 38 yaşındaki işsiz Ahmet Kaya tarafından zorla İzmir'e götürülen 15 yaşındaki M.Ş., Çocuk Şubesi ekiplerinin başarılı çalışmasıyla kurtarıldı. 
     İlköğretim Okulu 8'inci sınıf öğrencisi olan M.Ş., 3 ay önce bir arkadaşını ararken yanlışlıkla Kaya'nın cep telefonu numarasını çevirdi. Numaranın yanlış olduğunu söyleyen Kaya, sohbete başladığı M.Ş. ile diğer günlerde de görüşmeyi sürdürdü. Kendisini 22 yaşında, işadamı olarak tanıtan Kaya, genç kızı kendine aşık etti. Ş. ile tanışmak ve ailesinden isteme bahanesiyle İzmir'den Adana'ya gelen Kaya, lise giriş sınavlarına hazırlanan Ş.'yi devam ettiği özel dershanenin önünden aldı. İddiaya göre genç kıza, "Seni öldürürüm ailen cesedini bile bulamaz. Benden de kimse şüphelenmez'' diyerek otobüse bindiren Kaya, İzmir'e götürdü. 
     Pazar günü dershaneye gittikten sonra eve dönmeyen kızlarının hayatından endişe eden Ş'nin ailesi, Çocuk Şube Müdürlüğü'ne başvurarak kaçırılmış olabileceğini söyledi. Bu arada Ş.'nin arkadaşlarını da arayan aile, kızlarının 3 aydan beri İzmir'deki Kaya ile görüştüğünü öğrendi. Kaya'nın cep telefonunu bulan Ş. ailesi, polise vererek bağlantı kurmasını sağladı. Ş.'nin babası gibi davranarak Kaya'yı telefonla arayan Çocuk Şubesi ekipleri, "Seninle evlenmesine izin vereceğiz, madem ki işsizsin, Adana'dan sana iş de buluruz. Yeter ki kızımızı getir'' diyerek Adana'ya çağırdı. Akşam İzmir'den otobüse bindiği belirlenen Kaya ile M.Ş., sabah saatlerinde Adana'ya giriş yaptıkları sırada otoban turnikelerinde yakalanarak Çocuk Şubesi'ne götürüldü. 
     Burada annesine sarılarak ağlayan M.Ş., "Çok korktum, size zarar vereceğini söylüyordu. Bu yüzden onunla gitmek zorunda kaldım'' diye konuştu. 
     Küçük yaşta kızı kaçırmak, zorla alıkoymak suçlarından gözaltına alınan Kaya'nın sorgusu sürüyor. 
     İstanbul'da da 17 gün önce servis sürücüsü 29 yaşındaki Murat Kılınç, 17 yaşındaki Zeynep Sağıroğlu'nu kaçırmıştı. Edirne'ye götürdüğü genç kızla evlenebilmek için ailesinden vekalet göndermelerini isteyen Kılıç, polisin başarılı operasyonuyla yakalanırken, Sağıroğlu kurtarılmıştı. 

     
</TEXT>
</DOC>
