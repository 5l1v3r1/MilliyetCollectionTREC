<DOC>
<DOCNO> 253584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko35.html </URL>
<DATE> 2004/07/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Digiturk'ten "Memleketim TV" kanalı... 
</HEADLINE>
<TEXT>

     DIGITURK, yerel haberleri ekrana taşıyacağı yeni bir kanalı üyelerinin hizmetine sunacak. 
     Üyelerinin talepleri yönünde kendini geliştiren DIGITURK'ün yeni kanalı Memleketim TV, 12 Temmuz'da yayına başlayacak. 
     Türkiye mozaiğini ekranlara taşıyacak olan Memleketim TV, Anadolu'nun birçok ilinden göç etmiş vatandaşlara, memleketlerine ait, özledikleri görüntü ve haberleri ulaştırmayı hedefliyor. 33 numaralı kanaldan yayın yapacak olan Memleketim TV, yerel televizyonlarda yer alan haber ve programları daha geniş kitlelere ulaştıracak. 
     DIGITURK'den yapılan açıklamaya göre, Memleketim TV ile yerel medyanın fark ettirilmesi hedefleniyor. Öncelikli 14 merkezin seçildiği projede, her gün Anadolu'dan gelen haberlerden bir buçuk saatlik haber kuşağı oluşturulacak. Proje kapsamında kanalda yer alan illerin ve yerel kanalların sayısı artırılacak. 
     Yerel kanallardan gelen programlar, yayın akışı içinde ayrılan saat dilimlerinde yayınlanacak. Bir saatlik yayın bantları şeklinde hazırlanan programların içeriğinde, o yöreye ait müzik, yemek, çevre ile ilgili bilgilere yer verilecek. 
     Memleketim TV'de yer alan kanallar, Aydın-Ay TV, Denizli Çivril-As TV, Diyarbakır-TV 21, Elazığ-Kanal 23, Karaman-Çağdaş TV, Konya-SUN TV, Malatya-TV M, Manavgat-Klas TV, Manisa-E TV, Ordu-B TV, Mersin-Kanal 33, Sakarya-SRT, Sivas-Sipas TV ve Trabzon-Zigana TV olarak sıralanıyor. 
     Açıklamada, ''DIGITURK bu projeyle memleket hasreti çekenlerin dermanı olacak'' denildi. 
     
</TEXT>
</DOC>
