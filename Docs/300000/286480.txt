<DOC>
<DOCNO> 286480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur30.html </URL>
<DATE> 2004/11/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Trende kapkaççı terörü .. Üniversiteli gencin beyin ölümü gerçekleşti 
</HEADLINE>
<TEXT>

     Cep telefonunun kapkaççılar tarafından çalınmasına karşı koyarken darp edilip trenden atılan Kocaeli Üniversitesi öğrencisi Ahmet Hakan Canıdemir'in ''beyin ölümünün'' gerçekleştiği bildirildi. 
     Haydarpaşa Numune Hastanesi yetkilileri, reanimasyon servisinde yatan Ahmet Hakan Canıdemir'in tedaviye cevap vermediğini ve ''beyin ölümünün'' gerçekleştiğini bildirdiler. 
     
     ORGANLARI BAĞIŞLANACAK 

     Cep telefonunun kapkaççılar tarafından çalınmasına karşı koyarken darp edilip trenden atılan Ahmet Hakan Canıdemir'in beyin ölümünün gerçekleşmesinin ardından, ailesi organlarını bağışlama kararı aldı. 
     Alınan bilgiye göre, Haydarpaşa Numune Hastanesi Reanimasyon Servisi'nde cihaza bağlı olarak yaşatılmaya çalışılan Canıdemir'in tedaviye cevap vermemesi ve beyin ölümünün gerçekleşmesi üzerine acılı Canıdemir ailesi, çocuklarının organlarını bağışladı. 
     Kocaeli Üniversitesi İşletme Fakültesi 1.Sınıf öğrencisi Canıdemir'in babası Muzaffer Canıdemir, gazetecilere yaptığı açıklamada, oğullarının organlarının bağışlanması yönünde eşi ile ortak karar aldıklarını söyledi. 
     Oğlunun organlarının başkalarına hayat vermesini istediklerini ifade eden Canıdemir, şunları kaydetti 
     ''Biricik oğlumuzun beyin ölümünün gerçekleştiği haber verildi. Organlarının başka hastalara can verebileceği anlatıldı. Ben de annesiyle görüştüm ve oğlumuzun kullanılabilecek organlarının bağışlanmasına karar verdik. Ahmet'in montu ve çantası bir koltukta bulunmuş. Kimliği belirlenemeyen bir vatandaş da evladımızın trende bulunan tüm eşyasını alarak gar yetkililerine teslim etmiş.'' Acılı baba, trenlerde güvenlik kamerası olması gerektiğini de belirterek, ''Ayrıca tren hareket halindeyken kapılar açılmasaydı oğlum belki de hayatını kaybetmezdi'' dedi. 
     Bu arada, olayın duyulmasının ardından Ahmet Hakan Canıdemir'in üniversiteden ve Üsküdar Lisesi'nden arkadaşları hastaneye akın etti. Canıdemir'in arkadaşları ile ilköğretim müfettişi olan baba Muzaffer Canıdemir'in meslektaşları acı haberle üzüntüye boğuldu. 
     
     REKTÖR YARDIMCISI KİSHALI 

     Hastaneye gelen Kocaeli Üniversitesi Rektör Yardımcısı Prof. Dr. Yusuf Kishalı, olaydan büyük üzüntü duyduklarını söyledi. 
     Kishalı, ''Çok basit önlemlerle bu olay engellenebilirdi. Bu konunun üzerine gidilmesi gerekir. Öğrenciler çok zor şartlarda üniversite kazanıyor ve bu aşamalara geliyor. Hastaneye gelince ailesinin durumunu daha iyi anladık. Başka fakülteden öğrencileri de konuya duyarlı hale getireceğiz. Medeni bir toplumda bir öğrencinin gasp edilip trenden atılması kabul edilemez. Benim öğrencilik yıllarımdaki sistem TCDD'de aynen devam ediyor'' diye konuştu. 
     Kishalı, üniversitede okuyan ve özellikle İstanbul'dan günübirlik olarak gelip giden öğrencilerin güvenliğinin sorulması üzerine, ilgili kurumlarla gerekli yazışmaları yaptıklarını ama bir sonuç alamadıklarını belirtti. 
     Öte yandan, Kadıköy İlçe Emniyet Müdürlüğü'ne bağlı ekipler, olayla ilgili çalışmalarını sürdürüyor. Çalışmalar kapsamında Bostancı Tren İstasyonu'ndan banliyö trenlerine binen polisler, şüpheli şahıslar üzerinde uygulama yaptı. 
     

     
</TEXT>
</DOC>
