<DOC>
<DOCNO> 265883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/spor/spo04.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan kulak çekti 
</HEADLINE>
<TEXT>


Trabzonspor Teknik Direktörü Ziya Doğan, futbolcularıyla bir toplantı yaptı, Dinamo Kiev karşılaşması öncesinde rehavete kapılmamaları konusunda uyarıda bulundu 


Testi kırılmadan 
ŞAMPİYONLAR Ligi ön elemesinde yarın Dinamo Kiev ile oynayacak Trabzonspor'da nefesler tutuldu. Teknik Direktör Ziya Doğan, futbolcularıyla bir toplantı yaptı, "İlk karşılaşmada 2-1 öne geçtikten sonra çok pozisyon bulduk, ama atamadık. Çünkü rehavet başladı. Malatyaspor maçında 3-1 öne geçtikten sonra sanki maç bitmiş gibi hareket ettiniz. Hele öne geçersek, 'Turu nasıl olsa atlarız' havasına kapılmayın" dedi. 

İnce hesaplar 
BORDO-Mavililer'in rakibi Dinamo Kiev ise bugün saat 12.00'de Trabzon'a gelecek. Türkiye'de terör bulunduğu gerekçesiyle maçı tarafsız sahaya aldırmak isteyen Ukraynalılar'ın, UEFA'ya baskısını sürdürdüğü öğrenildi. 10 yıldır sürekli Devler Ligi'nde yer alan rakibin bu kez dışarıda kalma olasılığına karşı lobi yaptığı, buna karşın Bordo - Mavililer'in ise Şenes Erzik'ten yardım istediği vurgulandı. 

Adalet istediler 

TRABZONSPOR Teknik Direktörü Ziya Doğan ve Kaptan Fatih Tekke, eğitim amacıyla bir süredir Trabzon'da bulunan Iraklı hakemlere Haluk Ulusoy Tesisleri'nde bir konuşma yaptı. Hakemlerin de her insan gibi hata yapabileceğini, bunun doğal karşılanması gerektiğini söyleyen ikili, sadece adalet beklediklerini ifade etti. 

Cavcav Satılık futbolcu yok 

NECMİ KEPÇETUTAN 

GENÇLERBİRLİĞİ Başkanı İlhan Cavcav, Trabzonspor'un El Saka'ya yaptığı teklife sinirlendi. Başkent ekibinin patronu, "Bizim kimseye verilecek futbolcumuz yok" dedi. Cavcav, Mısırlı oyuncuya talip olan Karadeniz ekibini suçlarken, "Bu ekibi dağıtmaya mı çalışıyorlar. Kimse merak etmesin buna izin vermem. Gençlerlirliği, lig ve Avrupa'da hedefleri olan bir takımdır" dedi. İlhan Cavcav, Bordo - Mavililer'den şu ana kadar teklif almadığını da belirtti. 

Trabzon'a süper hakem 

UEFA, Trabzonspor'un Dinamo Kiev ile yarın yapacağı Şampiyonlar Ligi üçüncü ön eleme rövanş maçına İtalyan hakem Domenico Messina'yı görevlendirdi. Avrupa'nın üst düzey hakemleri arasında yer alan Messina'nın yardımcılıklarını Alessandro Stagnoli ve Paolo Calcagno'nun yapacağı, 4. hakem olarak da Stefano Cassaro'nun görev alacağı açıklandı. 

Messina'nın maçları 
Duisburg - Kocaelispor 0-0 
Galatasaray - Barcelona 0-2 
Beşiktaş - Slavia Prag 4-2 
CSKA Sofya - Galatasaray 0-3 
Beşiktaş - Valencia 0-2 

Bir pizza 1 milyar 

Gökdeniz'e ceza 
TRABZONSPOR'DA katı bir disiplin uygulaması başladı. Bordo - Mavili yönetimin belirlediği iç disiplin yönetmeliği futbolcuları korkuttu. Malatyaspor maçından önce kamp yapılan otele pizza getirten Gökdeniz'e yönetmelik gereği, 1 milyar liranın üzerinde para cezası verileceği kaydedildi. 

Futbolcular dikkatli 
DAHA önce medyaya, magazin fotoğraf ve görüntü veren oyuncular, artık bu tür talepleri kabul etmemeye başladı. Futbolcuların kemençeyle bile poz vermekten kaçındığı dikkati çekti. Ziya Doğan'ın Dinamo Kiev maçına kadar uygulanmasını istediği özel röportaj yasağına futbolcuların uyduğu belirtildi. 


</TEXT>
</DOC>
