<DOC>
<DOCNO> 295644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur14.html </URL>
<DATE> 2004/12/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ölümden döndü, takımına hayat verdi .. 
</HEADLINE>
<TEXT>

     Durmuş SEVİNDİK DHA 

KASTAMONU 1'inci Amatör Küme'de mücadele eden Cidespor'u çalıştıran Türkiye'nin ilk kadın futbol antrenörü Özgür Gözüaçık, ilk galibiyetini aldı. Cidespor'un Hanönü Belediyespor'u 1-0 yendiği maçın tek golünü geçen hafta hakem Coşkun Özkara'nın müdahalesi sonucu hayata döndürdüğü takım kaptanı Mehmet Çelik attı. 
     Kastamonu 1'inci Amatör Küme'de 7 takımlı A Grubu'nda mücadele eden ve kadın antrenör Özgür Gözüaçık'ın çalıştırdığı Cidespor futbol takımı, geçen pazar günü karşılaştığı Hanönü Belediyespor'u, bir hafta önce Bozkurt Belediyespor maçında dili nefes borusuna kaçan ve orta hakem Coşkun Özkara'nın müdahalesi sonucu ölümden dönen takım kaptanı Mehmet Çelik'in 43'üncü dakikada attığı golle 1-0 yenerek sezonun ilk galibiyetini aldı. 
     Antrenör Özgür Gözüaçık, 3 puan hedefledikleri Hanönü Belediyespor maçından istedikleri sonucu aldıkları için sevinçli olduklarını belirterek, ''Üzerimizdeki maç kazanamama stresini attık. Futbolcularım verdiğim taktiği iyi uyguladı. Bu 3 puan bizi maç boyunca destek veren taraftarlara hediye olsun'' dedi. 
     Cidespor Kulübü 2'nci Başkanı Mehmet Balcı, Hanönü Belediyespor karşısında futbolcuların başarılı bir performans sergilediğini anlatırken, şöyle devam etti 
     ''Sezona şampiyonluk parolasıyla başlamıştık. İlk maçta ligden çekilen Araç Belediyespor karşılaşmasını oynamadan 3-0 hükmen kazandık. İkinci maçta Abana Belediyesi'ne 1-0, üçüncü maçta ise Bozkurt Belediyesi'ne 6-1 yenilmiştik. Son olarak Hanönü Belediyesi'ni takım kaptanımız Mehmet Çelik'in attığı golle 1-0 yenerek ilk galibiyetimizi aldık. Şu anda 6 puanla iddiamızı sürdürüyoruz. Hafta sonu deplasmanda oynayacağımız Kastamonu Polisgücüspor maçına 3 puan parolasıyla hazırlanıyoruz.'' 
     
     ÖLÜMDEN DÖNDÜ, TAKIMINA HAYAT VERDİ 

     Hanönü Belediyespor'a attığı tek golle takımını ilk galibiyeti tanıştıran takım kaptanı 31 yaşındaki Mehmet Çelik, geçen hafta Bozkurt Belediyespor maçında nefes borusuna kaçan dilini çıkaran hakem Coşkun Özkara sayesinde hayata döndüğünü kaydederken, şöyle dedi 
     ''Bir hafta aradan sonra yeniden takımın başına kaptan olarak sahaya çıktım. İlk yarının sonlarına doğru Hanönü Belediyespor karşısında arka arkaya 4 korner atışı oldu, hiçbirinden sonuç alamadık. 5'inci korner atışında topa ceza alanında ayakla vurarak kaleciye rağmen golümü attım. Aynı maçta 4-5 kez gol pozisyonuna girmeme rağmen kaçırdım. Bu benim bu sezonki ilk golüm. 11 yıllık futbol yaşantımda 42'inci golümü attım. Takımıma 3 puan kazandırdığım için çok mutluyum. Hafta sonu deplasmanda oynayacağımız Kastamonu Polisgücü maçında da inşallah gol atacağım.'' 
     
</TEXT>
</DOC>
