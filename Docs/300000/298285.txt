<DOC>
<DOCNO> 298285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur23.html </URL>
<DATE> 2004/12/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Van Defterdarlığı Saymanlık Müdürü, rüşvet alırken suçüstü yakalandı 
</HEADLINE>
<TEXT>

     Van Defterdarlığı Saymanlık Müdürü Tayfun Güngör, rüşvet aldığı iddiasıyla tutuklandı. 
     AA muhabirinin Cumhuriyet Savcısı Nevzat Açıkgöz'den aldığı bilgiye göre, Defterdarlık Saymanlık Müdürü Tayfun Güngör, Van'daki sağlık kurumlarıyla ilgili ihaleye katılan bir kişiden 200 milyon lira rüşvet aldığı sırada, Emniyet Müdürlüğü Kaçakçılık ve Organize Suçlarla Mücadele Şubesi ekipleri tarafından suçüstü yakalandı. 
     Van Sulh Ceza Mahkemesi'ne çıkarılan Güngör, tutuksuz yargılanmak üzere serbest bırakıldı. Cumhuriyet Savcısı Nevzat Açıkgöz, tutuksuz yargılanmaya itiraz ederek, Asliye Ceza Mahkemesi'ne dava açtı. 
     Bunun üzerine Güngör, 25 yıl ağır hapis istemiyle tutuklanarak Van Kapalı Cezaevi'ne gönderildi. 
     Cumhuriyet Savcılığı, Güngör'ün banka hesaplarının da inceleneceğini bildirdi. Olayla ilgili soruşturma sürdürülüyor. 
     
</TEXT>
</DOC>
