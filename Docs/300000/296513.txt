<DOC>
<DOCNO> 296513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun31.html </URL>
<DATE> 2004/12/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Belçika Türkiye'ye verilen söz tutulacak, müzakereler 2005'te başlar 
</HEADLINE>
<TEXT>

     Belçika Dışişleri Bakanı Carel de Gucht, 17 Aralıkta yapılacak AB zirvesinde Türkiye ile üyelik müzakerelerine başlanması konusunda olumlu bir karar çıkacağına inandığını ve bunu tümüyle desteklediklerini söyledi. 
     De Gucht, bugün başkent Berlin'de Dışişleri Bakanı Joschka Fischer ile görüştü. 
     De Gucht, görüşmeden sonra Fischer ile birlikte düzenlediği basın toplantısında, ''AB zirvesinde Türkiye'ye verdiğimiz vaatleri yerine getirip getirmeyeceğimiz konusunda karar alacağız. Türkiye'ye daha önce kriterleri getirdiğiniz takdirde üye olabilirsiniz dedik. AB Komisyonu'nun raporu olumlu olduğu için biz de verdiğimiz sözde durmalıyız'' dedi. 
     A.A muhabirinin ''AB zirvesinde Türkiye açısından olumsuz bir karar çıkabilir mi '' şeklindeki sorusuna De Gucht, ''Ben kararın olumlu olacağına inanıyorum. Bunu tümüyle destekliyoruz. Müzakerelere de 2005 yılında başlanacağına inanıyorum. Hedef tam üyelik. Tüm müzakerelerin ucu açıktır, ancak hedef tam üyelik'' yanıtını verdi. 
     
     'TÜRKİYE GÜVENLİĞİMİZ AÇISINDAN ÇOK ÖNEMLİ' 
     Dışişleri Bakanı Fischer de, 1963 yılından bu yana Türkiye'ye vaatlerde bulunduklarını hatırlatarak, şunları söyledi 
     ''İlk vaatte bulunanlar da ülkemizdeki muhafazakar politikacılardı. AB zirvesinde Türkiye ile üyelik müzakerelerine başlanması konusunda karar vereceğiz. Tam üyelik konusundaysa Türkiye'nin modernleşme sürecinden sonra karar verilecek. 11 Eylülden sonra Türkiye'nin güvenlik ve stratejik açıdan önemi çok arttı. Türkiye bizim güvenliğimiz açısından çok önemli.'' Fischer, müzakerelerin tam üyelik hedefiyle sürdürülmesini ve müzakereler için kesin bir takvim verilmesini istediklerini kaydetti. 
     
</TEXT>
</DOC>
