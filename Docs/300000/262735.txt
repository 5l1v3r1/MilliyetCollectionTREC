<DOC>
<DOCNO> 262735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun39.html </URL>
<DATE> 2004/08/12/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
El Şalan "Necef'te askeri operasyonlar devam edecek" 
</HEADLINE>
<TEXT>

     Irak Savunma Bakanı Hazım El Şalan, radikal Şii lideri Mukteda El Sadr'ın milisleri Necef kentini terk edene kadar Amerikan ve Irak güçlerinin operasyonlarının devam edeceğini bildirdi. 
     El Şalan düzenlediği basın toplantısında, ''Askeri operasyonlar, milisler Hazreti Ali Türbesi'ni terk edene kadar devam edecek'' dedi. 
     Irak İçişleri Bakanı Felah Ennakib de ''hiçbir yabancı gücün türbeye girmeyeceğini'' belirterek, Sadr milisleri, Amerikan güçleri ve Irak güvenlik güçleri arasındaki çatışmaların ''Irak'ın yok edilmesine yönelik bir savaş'' olduğunu söyledi. 
     İçişleri Bakanı, ''Bu, Irak halkı ve Irak'a karşı bir komplo'' ifadesini kullandı. 
     ABD ordusunun Necef'te Sadr'ın milislerine karşı bu sabah başlattığı operasyonda Hazreti Ali Türbesi külliyesi ve mezarlık alanına Amerikalı askerlerin girmemesine dikkat edildiği bildirilmişti. 
     Hazreti Ali Türbesi'nin bulunduğu kutsal kent Necef, Şii lideri Mukteda El Sadr ile yanlılarının kalesi olarak görülüyor. 
     ABD ordusu, dünkü açıklamada, sekizinci gününe giren Necef çarpışmalarında yüzlerce milisin öldüğünü belirtmişti. 
     Öte yandan, Irak Sünni Müslüman Ulema Komitesi, Irak güvenlik güçlerine ''Necef'te Amerikan güçleriyle savaşmama'' çağrısında bulundu. Komite üyelerinden Şeyh Adnan El-Ani okuduğu bildiride, ''Necef'teki çatışmalara katılanlara bu tehlikeli krizi çözmek için diyalog yoluna gitme ve kentin yok edilmesini önleme'' çağrısında bulunuldu. 
     Bildiride, ''Kardeşlerini ve vatandaşlarını öldürmek için işgal güçleriyle işbirliği yapmak Müslüman'a yasaktır'' ifadesi kullanıldı. 
     
</TEXT>
</DOC>
