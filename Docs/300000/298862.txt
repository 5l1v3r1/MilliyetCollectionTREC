<DOC>
<DOCNO> 298862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/yazar/sazak.html </URL>
<DATE> 2004/12/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
N zım'ın çocukları 
</HEADLINE>
<TEXT>


Güzel günler göreceğiz çocuklar. Güneşli günler göreceğiz. Milliyet'in 17 Aralık AB coşkusunu yansıtan dünkü kapak kompozisyonunu Nazım Hikmet'in dizeleriyle süsleyen çocuklar, Türkiye'nin daha iyi bir gelecek umutlarını 2015-2020'li yıllara taşıyacaklar. 
Her şey yolunda giderse Türkiye, Cumhuriyet'in 100. yılına 'AB üyesi' olarak girecek. Ancak N zım'ın özlemi 'güneşli günler'e çoluk çocuk kavuşabilmek, sağlıklı ve eğitimli kuşaklar yetiştirebilmek, açlık ve yoksulluk sınırında yaşayan insanlarımızı refaha eriştirebilmek, adil ve onurlu bir yaşam düzeyini topluma yayabilmek için 'başarmamız gereken' çok şey var. 
Türkiye Bankalar Birliği, bir toplumun kalkınma düzeyi göstergesinde en önemli ölçütlerden birini, 'bebek ve çocuk ölüm hızlarını' düşürmeyi esas alan bir kampanya başlatarak, siyasi ve ekonomik göstergelere endeksli AB yolunda çocuklarımızın 'yaşama hakkı'nı öne çıkarıyor. 
Ülkemizde doğan her bin bebekten 28'i bir yaşının altında ölüyor. 5 yaş altı çocuklarda ise her bin çocuktan 42'si ölüyor. 
Gelişmiş ülkelerde 5 yaşından küçüklerde ölüm hızı 1000 canlı doğumda 8'dir. 
Türkiye, bebek ölümlerinde İran'la yarışıyor. Suriye, Romanya, Bulgaristan'da bile durum daha iyi. Fransa, Yunanistan, Çek Cumhuriyeti ve Polonya'da her bin bebekte ölüm 5-6'ları aşmıyor. 
Türkiye'de her yıl kadınların yüzde 26'sı doktorsuz doğum yapıyor. 
Her yıl ortalama 1 milyon 400 bin çocuk doğuyor. Bu çocukların yüzde 40'ı nüfusa bile kaydedilmiyor. Çocukların yüzde 70'i, 5 yaşına kadar sadece bir kez doktor kontrolünden geçiyor. Her gün ölen çocuk sayısı 133, neredeyse bir uçak dolusu 
Türkiye Bankalar Birliği Başkanı Ersin Özince, 'güneşli günler görmeyi bekleyen' çocuklarımızla ilgili gerçeği ve 2003 yılında başlattıkları kampanya sonuçlarını bir mektupla duyurmuş. 
'Türkiye'nin Geleceği İçin Çocuklara Sağlıklı Bir Gelecek' kampanyası çerçevesinde tıbbi cihaz bağışları 8 ilde 10 hastane ile devam ediyormuş. 2003 yılında 1700 bebeğin yaşama kavuşturulmasına katkıda bulunulmuş. Yeni bağışlarla bir yıl içinde 2000 bebeğin, yaşama mücadelesine katkı sunulacak. 1 trilyon gibi hayli mütevazı bir bütçeyle sağlanan bu hedefin, hastanelere araç gereç sağlanmasının ötesine geçmesi gerekiyor. İstatistikler, 5 yaşından küçük çocuklar arasındaki ölümlerin birçoğunun evde, okulda, arabada yaşanan kazalarda gerçekleştiğini gösteriyor. 
Anne Çocuk Eğitim Vakfı'nın AÇEV aile mektupları kampanyası işlevsel. Ayrıca, 'Çocukları Kazalardan Koruma' programı geliştirilmiş. Güneşli günler için önce çocukları yaşatmak gerekiyor. 
Güzel günler göreceğiz çocuklar. Güneşli günler. 



</TEXT>
</DOC>
