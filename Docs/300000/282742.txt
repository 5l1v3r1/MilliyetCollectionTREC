<DOC>
<DOCNO> 282742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo04.html </URL>
<DATE> 2004/10/23/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Trabzon hazır 
</HEADLINE>
<TEXT>

     Trabzonspor'da, Galatasaray maçı için yapılan bilet dampingi işe yaradı, Celalettin’in sakatlığı geçti, Fatih ve Gökdeniz çok formda 
     
     Diyarbakır bedava 

     Galatasaray maçına saatler kaldı... Trabzon’da heyecan dorukta, ancak işler de yolunda. Bu maç öncesinde stada taraftar çekmek isteyen ve biletlerde dampinge giden yönetimin bu uygulaması sonuç getirdi. Bugünkü maç için bilet alacak taraftarlar, Diyarbakır sınavını da bedava izleyebilme şansına sahip olacak. Amaç belli Avni Aker’i tıka basa doldurup, taraftar avantajını sonuna kadar kullanmak. 
     
     İdmana katıldı 

     Takım içinden de iyi haberler geliyor. Omuzundan sakatlanan ve bugünkü karşılaşmada oynayamayacağı açıklanan Celalettin dünkü idmana katıldı. Eğer Ziya Doğan görev verirse, genç futbolcu ilk onbirdeki yerini alabilecek. Ayrıca camianın çok şeyler beklediği Gökdeniz ve Fatih’in form durumları ise doruk noktada. İki yıldız zorlu derbide avantajın kendileri olduğu görüşünde birleşti. 
     
     Tesislerde kapılar kapandı 

     Bordo-Mavililer, Galatasaray maçının hazırlıklarını dün tamamladı. Ziya Doğan’ın talimatıyla basına kapalı olarak gerçekleştirilen idmana sakatlığı geçen Celalettin de katıldı. Grip olan Gökdeniz’in düzeldiği ve tam kapasite ile bugünkü karşılaşmada mücadele edebileceği belirtildi. Doğan, karşılaşmanın taktiği üzerinde durdu, çift kale maçta öğrencilerine uyarılarda bulundu. Tesislerde kampa giren Karadeniz ekibi, maç saatini beklemeye başladı. 

     
</TEXT>
</DOC>
