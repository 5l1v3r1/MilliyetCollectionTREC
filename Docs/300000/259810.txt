<DOC>
<DOCNO> 259810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur26.html </URL>
<DATE> 2004/08/01/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Tunceli'de izinsiz gösterilerde 30 polis yaralandı 
</HEADLINE>
<TEXT>

     Tunceli'deki izinsiz gösterilerde, 30 polisin yaralandığı bildirildi. 
     Tunceli Emniyet Müdürü Sinan Salman, AA muhabirine yaptığı açıklamada, 5. Munzur Kültür ve Doğa Festivali'nin son gününde izinsiz gösteri yapan grubun polise taş ve sopayla saldırması sonucu 30 polis memurunun çeşitli yerlerinden yaralandığını söyledi. 
     İl merkezinde geniş güvenlik önlemleri alındığını belirten Salman, göstericilerin gruplar halinde mahalle aralarına dağıldığını, gerginliğin sürdüğünü kaydetti. 
     Belediye Başkanı Songül Erol Abdil'in göstericileri dağılmaları yönünde ikna etmesi için kendisine mikrofon verdiklerini belirten Salman, ''Başkan Abdil, göstericileri ikna etmek istemedi'' diye konuştu. 
     Belediye Başkanı Abdil ise gösterilerle festival komitesinin herhangi bir ilgisi bulunmadığını belirterek, ''Emniyet Müdürü Salman, göstericileri ikna etmemi istedi, ancak gösterilere müdahalede bulunmam veya onları ikna etmemin söz konusu olmadığını belirttim. Bunun üzerine Salman, beni itekledi'' dedi. 
     Festival Komitesi ile sivil toplum örgütlerinin temsilcilerinin Valilik'te toplantı yaptığı, göstericilerin dağılmaları yönünde belediye hoparlörlerinden sürekli anonslar yapıldığı öğrenildi. 
     
</TEXT>
</DOC>
