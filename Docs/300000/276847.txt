<DOC>
<DOCNO> 276847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/guncel/axgun01.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombayı bulup polise götürdüler 
</HEADLINE>
<TEXT>


Yüksekova Hükümet Konağı'na 100 metre mesafedeki çöplüğe bırakılan zaman ayarlı bombayı bulan iki kardeş, ilçeyi faciadan kurtardı 

HAMİT ERKUT Hakk ri DHA 

Yüksekova, 9 yaşındaki E.T. sayesinde facianın eşiğinden döndü. Teröristlerin hükümet konağına 100 metre mesafedeki çöplüğe bıraktığı 2.5 kilogram C - 4 patlayıcıdan yapılan zaman ayarlı bombayı bulan E.T. polise gitti. Bombayı imha eden Emniyet yetkilileri, caddeden her gün yüzlerce insanın geçtiğini belirterek, "Patlaması halinde facia yaşanırdı" dedi. 
Dar gelirli 9 çocuklu bir ailenin oğlu olan ilköğretim okulu 3. sınıf öğrencisi E.T., perşembe günü okula gitmek yerine çöp toplamaya çıktı. Cengiz Topel Caddesi üzerinde sabah 08.00'de küçük çöp birikintilerini karıştıran E.T., siyah poşet içinde bir saat buldu. Saatin çalıştığını gören çocuk, aynı cadde üzerinde seyyar gazete satan ağabeyi, ilköğretim okulu öğrencisi E.T.'nin 13 yanına giderek poşeti gösterdi. Bu sırada yoldan geçen bir kişinin saatin bomba olabileceğini söylemesi üzerine, iki kardeş vakit kaybetmeden poşeti Emniyet Müdürlüğü'ne götürdü ve kapıdaki polise teslim etti. İki kardeşin getirdiği saati emniyet bahçesinde inceleyen uzman ekipler şoke oldu. Bombanın 08.50'de patlamaya ayarlandığını belirleyen uzmanlar, bombayı 10 dakika içinde etkisiz hale getirdi. 

Aileye "teşekkür" yardımı 
Emniyet yetkilileri, arkasında polis lojmanlarının da bulunduğu caddeye bırakılan bombanın patlaması halinde onlarca can kaybı yaşanacağını belirterek, "Bombayı bulan E.T., faciayı önledi. 100 gram C - 4 bile bir binayı yerle bir edebilir" diye konuştu. Yüksekova Emniyet Müdürü Ergin İşler, iki kardeşi davranışları nedeniyle tebrik etti. Dar gelirli kardeşlere okul malzemesi alan İşler, ailesine de yakacak yardımında bulundu. T. kardeşler, poşetin içindeki saatin bomba olduğunu bilmediklerini söyledi. Bombayı bulan E.T., "Polisler bizi sevip saatin bomba olduğunu söylediler. Bir faciayı önlediğim için sevinçliyim" şeklinde konuştu. 




</TEXT>
</DOC>
