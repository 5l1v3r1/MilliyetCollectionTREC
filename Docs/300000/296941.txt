<DOC>
<DOCNO> 296941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/siyaset/asiy.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bu eksikti 
</HEADLINE>
<TEXT>


DEHAP, Anayasa'nın değiştirilmesi teklif dahi edilemeyen, "Türkiye Devleti, ülkesi ve milletiyle bölünmez bir bütündür. Dili, Türkçe'dir" ifadesinin değiştirilmesi için imza kampanyası başlattı 

RAMAZAN YAVUZ Diyarbakır DHA 


Kürt kökenli 200 kişinin yabancı gazetelere verdikleri ilanlarla özerklik istemesinin ardından DEHAP Gençlik Kolları da Diyarbakır'da imza kampanyası başlattı. Anayasa'nın, "Türkiye Devleti, ülkesi ve milletiyle bölünmez bir bütündür. Dili Türkçe'dir" ifadelerinin yer aldığı ve değiştirilemez 3. maddesiyle 42 ve 66. maddelerinin değiştirilmesi için toplanan imzaların Meclis'e gönderileceği belirtildi. 
Anayasa'nın başlangıç hükümlerinde ırkçı söylemler yer aldığı öne sürülerek, "Türkiye ulusu" kavramı önerilen dilekçede şu ifadeler yer aldı "Türkiye Cumhuriyeti üniter bir yapıdır. Ancak tek ırktan oluşmamaktadır. Ulus tanımının kan bağı yerine, coğrafi bütünlük temelinde düzenlenmesi temel ihtiyaçtır. Türkiye ulusu kavramı etrafında bu coğrafyadaki Kürt, Türk, Laz, Çerkez bütün halkların kimliklerinin anayasal yurttaşlık esasına kavuşturulması çözümün kapısını aralayacaktır." Dilekçede, Türkiye'deki her etnik yapının ayrı dili olmasının 'devletin dili' yerine 'devletin resmi dili' ifadesini gerekli kıldığı da iddia edildi. 

'Kaldırılmasın, düzeltilsin' 
DEHAP Diyarbakır İl Başkanı Celalettin Birtane, kampanyanın bazı kesimlerce amacından saptırılmaya çalışıldığını belirterek, "Biz 3. maddenin kaldırılmasını değil, sadece 'Devletin dili Türkçe'dir' vurgusunun 'Devletin resmi dili Türkçe'dir' şeklinde düzeltilmesini, onun dışındaki dillerin seçmeli dersler olarak eğitimde kullanılmasını istiyoruz " dedi. DEHAP Gençlik Kolları Sözcüsü Erkan Taş da, Türkçenin diyalog dili olmasını istediklerini vurguladı. 

İşte 4. madde 

Anayasa'nın 4. maddesi, değiştirilemeyecek maddeleri şöyle tanımlıyor 
"Anayasa'nın 1. maddesindeki devletin şeklinin cumhuriyet olduğu hakkındaki hükümle, 2. maddesindeki cumhuriyetin nitelikleri ve 3. maddesi hükümleri değiştirilemez ve değiştirilmesi teklif edilemez." 
3. madde Türkiye Devleti, ülkesi ve milletiyle bölünmez bir bütündür. Dili, Türkçe'dir. 
66. madde Türk devletine vatandaşlık bağıyla bağlı olan herkes Türk'tür. 
42. madde "Türkçe'den başka hiçbir dil, eğitim ve öğretim kurumlarında Türk vatandaşlarına ana dilleri olarak okutulamaz ve öğretilemez." 


</TEXT>
</DOC>
