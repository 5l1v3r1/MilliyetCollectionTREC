<DOC>
<DOCNO> 294094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun35.html </URL>
<DATE> 2004/12/02/ </DATE>
<TIME> 18.38 </TIME>
<AUTHOR>  </AUTHOR>
<HEADLINE>
Hristodulos "Türkiye'nin Patrikhane'ye karşı tavrı tahrik edici" 
</HEADLINE>
<TEXT>

     Yunanistan Kilisesi Başpiskoposu Hristodulos, Türkiye'nin İstanbul Fener Rum Patrikhanesi'ne karşı tavrının tahrik edici olduğunu iddia etti. 
     Atina Haber Ajansı'nın ANA haberine göre, Başpiskopos Hristodulos bugün bir kitap tanıtım töreninde yaptığı konuşmada, Fener Rum Patrikhanesi'nin ''sorunlarına'' değindi. 
     Hristodulos, ''Patrikhane'yi hedef alan her darbe aynı zamanda Yunan halkının vicdanına vurulmuştur. Kendi kendime soruyorum Avrupa halkları Türkiye'nin AB'ye girişi için referandumla karar almaya çağırıldıklarında sonuç ne olacaktır Türk hükümetinin ekümenik Patrikhane, Rum Azınlığı ve Türkiye'deki diğer dini azınlıklara karşı anlam verilemez tavrı, bizde derin bir kaygı, kuşku ve öfke uyandırıyor'' dedi. 
     Türk hükümetinin ''bu kadar tahrik edici bir tavır sergilemesinin Türkiye'nin AB üyeliği konusunun gündemde olduğu bir döneme rastladığını'' da belirten Hristodulos, ''Bu da bu tavrın arkasında neyin ve kimlerin olduğu sorusunu akla getiriyor'' diye konuştu. 
     Başpiskopos Hristodulos, ''Yunanistan Kilisesi'nin Ana Kilise'yi bu zor anlarında özellikle desteklediğini'' de vurguladı. 
     
</TEXT>
</DOC>
