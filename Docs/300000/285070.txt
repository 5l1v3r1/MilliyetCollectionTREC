<DOC>
<DOCNO> 285070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun49.html </URL>
<DATE> 2004/11/01/ </DATE>
<TIME> 23.33 </TIME>
<AUTHOR>  </AUTHOR>
<HEADLINE>
Hollanda, Hizbullah'ı terör örgütü olarak gördüğünü açıkladı 
</HEADLINE>
<TEXT>

     Hollanda hükümeti, merkezi Lübnan'da bulunan Hizbullah'ı terör örgütü olarak gördüğünü ve bu örgütün Avrupa Birliği'nin terörist örgütler listesine alınmasını önereceğini bildirdi. 
     Dışişleri Bakanı Bernard Bot, bakanlığının bütçesiyle ilgili parlamentodaki görüşmeler sırasında yaptığı açıklamada, araştırmalara göre bu örgütün askeri kanadıyla siyasi kanadının aynı yönetim altında olduğunun ve her iki kanat için de emirlerin aynı yönetim tarafından verildiğinin kesinleştiğini söyledi. 
     Bernard Bot, Hizbullah'ın terörist örgütler listesine alınarak mal varlığı ve parasal kaynaklarının dondurulması gerektiğini belirtti ve bu amaçla hükümetinin, Avrupa Birliği'nin Hizbullah'ı terörist örgütler listesine alması için girişimde bulunacağını bildirdi. 
     Bernard Bot, Hizbullah'ın AB içinde terörist örgütler listesine alınmasının kolay şekilde kabul edilmesini beklemediğini de bildirdi. 
     Hollanda'da geçen yıl, Hizbullah'ın terörist örgüt kabul edilmesi, iktidardaki koalisyon ortağı partiler tarafından önerilmiş, ancak hükümet bu öneriye, örgütün İsrail'e karşı mücadele eden askeri kanadı ile Lübnan'da parlamento içinde temsil edilen siyasi kanadı arasındaki ilişkinin hukuki açıdan kanıtlamasının zor olduğu gerekçesiyle karşı çıkmıştı. 
     Hükümetin, Hizbullah'ı terör örgütü olarak kabul ettiğini açıklaması, koalisyonun iki büyük ortağı Hıristiyan Demokrat Parti ve Liberal Parti ile küçük sağ partiler tarafından memnuniyetle karşılandı. 
     Ana Muhalefet Sosyal Demokrat İşçi Partisi ise, hükümetin Hizbullah hakkındaki kararını sevindirici bulmadığını, bu kararın, ileride, Hollanda'nın şimdiden hesaplayamayacağı önemli sonuçlara yol açabileceğini savundu. 
     
</TEXT>
</DOC>
