<DOC>
<DOCNO> 251250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonsiy03.html </URL>
<DATE> 2004/06/27/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Erdoğan, Frist ile görüştü... 
</HEADLINE>
<TEXT>

     Başbakan Recep Tayyip Erdoğan, ABD Senatosu Çoğunluk Lideri William H. Frist ile bir araya geldi. 
     Hyatt Regency Otel'de yaklaşık 1 saat süren görüşme, basına kapalı gerçekleştirildi. 
     Alınan bilgiye göre, görüşmenin başında Frist, Başbakan Erdoğan'a, sabah ABD Başkanı George W. Bush ile yaptığı görüşmenin nasıl geçtiğini sordu. 
     Bunun üzerine Başbakan Erdoğan da konuğuna ana hatlarıyla görüşmeyi aktardı. 
     Özellikle terör örgütü PKK Kongra-Gel konusunda Türkiye'nin hassasiyetlerini bir kez de Frist'e hatırlatmak istediğini kaydeden Erdoğan, terör örgütünün bugüne kadar yaptığı eylemler hakkında bilgi verdi. 
     Kısa bir süre önce Irak'a gittiğini kaydeden Frist de kendisine verilen brifingde, PKK Kongra-Gel'in adının bile geçmediğini, Erdoğan'ın verdiği bilgilerin çok aydınlatıcı olduğunu söyledi. 
     Frist, Başbakan Erdoğan'dan dinlediği bu bilgileri, gerek Başkan Bush, gerekse kongredeki meslektaşlarıyla enine boyuna görüşeceğini, Türkiye'nin bu konudaki beklenti, hassasiyet ve endişelerini aktaracağını kaydetti. 
     
     IRAK'TAKİ TÜRKMEN VARLIĞI 
     Görüşme sırasında Frist'e, Irak'taki Türkmen varlığıyla ilgili hassasiyetlerini de anlatan Erdoğan, Kerkük için herhangi bir etnik grubun egemen olacağı bir yapılanmanın Türkiye bakımından ne kadar kabul edilemez olduğunu, belki Brüksel formülünün düşünülebileceğini bildirdi. 
     Erdoğan ayrıca, görüşmede Irak'ta merkezi otoritenin ülke genelinde hakim olamamasının doğurduğu problemlere de değindi ve bunlardan en önemlilerinden birinin de sayım olduğunu belirtti. 
     Başbakan Erdoğan, ülkedeki Türkmenlerin sayısının net olarak belirlenmesi için çok sağlıklı bir sayım düzeni olması gerektiğini vurguladı. 
     Frist, Başbakan Erdoğan'a, Irak'taki yönetimle ilgili bilgiler de aktardı. Erdoğan da Irak ile ilgili ikinci kapının açılmasının gerekliliğini vurguladı. 
     
     ERMENİSTAN KONUSU 
     Ermenistan konusunun da gündeme geldiği görüşmede, Başbakan Erdoğan bu konunun tarihçilere bırakılması gerektiğini, sürekli ısıtılıp gündeme getirilmesinin Ermenilerin de aleyhine olduğunu söyledi. 
     Türkiye'nin, Ermenistan ile iyi komşuluk ilişkileri kurmak ve ticari ilişkileri geliştirmek istediğini kaydeden Erdoğan, ancak Ermenistan'ın, Türkiye'nin bu iyi niyetli davranışlarına yeterli cevabı vermediğini söyledi. 
     Başbakan Erdoğan ayrıca, Ermenistan-Azerbaycan ilişkilerine de yardımcı olmak istediklerini kaydetti. 
     Frist de Ermenilerin ABD'de çok güçlü lobisi olduğunu ifade etti. 
     Başbakan Erdoğan da bunun üzerine Frist'in elini sıkarak, ''Bundan sonra siz de bizim lobimiz olacaksınız'' dedi. 
     
</TEXT>
</DOC>
