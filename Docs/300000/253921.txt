<DOC>
<DOCNO> 253921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur10.html </URL>
<DATE> 2004/07/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Turhal'da göçük 1 ölü 
</HEADLINE>
<TEXT>

     Tokat'ın Turhal İlçesi'ndeki bir antimuan madeninde meydana gelen göçükte, ilk belirlemelere göre 1 işçi hayatını kaybetti. 
     AA muhabirinin Turhal Kaymakamı Sadettin Yücel'den aldığı bilgiye göre, Turhal-Amasya Karayolu'ndaki bir antimuan madeninde göçük meydana geldi. Göçükte ilk belirlemelere göre, madende çalışan işçilerden Adem Kepenek ile Zekeriya Adıgüzel, toprak altında kaldı. Göçükte mahsur kalan diğer işçi, 220 metre derinlikten kurtarıldı. 
     AA muhabirinin aldığı bilgiye göre, Yavşan mevkiindeki bir antimuan madeninde meydana gelen göçükte mahsur kalan işçi Zekeriya Adıgüzel, diğer işçilerin ve kurtarma ekiplerinin çalışmaları sonucu, yerin yaklaşık 220 metre altından çıkarıldı. 
     Madenin 4 kademe halinde 280 metre derinliğinde olduğunu kaydeden yetkililer, Adıgüzel'in göçük sırasında kendine hayat boşluğu oluşturduğunu söylediler. 
     Göçük altında başka işçi olmadığını belirten yetkililer, Turhal Devlet Hastanesi'ne kaldırılan Adıgüzel'in sağlık durumunun iyi olduğunu bildirdiler. 
     Madende meydana gelen göçükte işçi Adem Kepenek hayatını kaybetmişti. Evli ve 3 çocuk babası olan Kepenek, bugün Turhal'da toprağa verilecek. 
     
     ANTİMUAN NEDİR 

     Antimuan cevheri, endüstride metalik ya da türevleri şeklinde kullanılır. Metalik antimuan sağladığı avantajlar nedeniyle kurşun ve diğer metallerde alaşım oluşturmakta, akümülatör imali, lehimcilik, matbaa harfi imali, askeri amaçlı malzemeler imalinde yaygın olarak kullanılır. 
     Madenin 3'te 2'sinden fazlası ise metal dışı ürünlerinde kullanılmaktadır. Lastik endüstrisinde, yangın kontrollerinde, cephane imalatında, plastikte, metal kaplamada, seramik ve emayede, boya sanayinde, tekstil, plastik ve kimya endüstrilerinde kullanılmaktadır. 
     Cevherin üretimi yılda yaklaşık olarak 16 bin 213 tondur. En büyük üretim ise Tokat'ın Turhal İlçesi'nde yapılmaktadır. 
     
</TEXT>
</DOC>
