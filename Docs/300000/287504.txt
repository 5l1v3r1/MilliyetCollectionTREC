<DOC>
<DOCNO> 287504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo27.html </URL>
<DATE> 2004/11/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Galatasaray AEK maçı hazırlıklarına milli futbolculardan yoksun çalıştı 
</HEADLINE>
<TEXT>

     Galatasaray, Yunanistan'ın AEK takımıyla hafta sonunda yapacağı dostluk maçının hazırlıklarına, 3 günlük iznin ardından başladı. 
     Teknik Direktör Gheorhge Hagi, antrenmandan önce futbolcularıyla tesislerde yaklaşık 50 dakika süren bir toplantı yaparken, çalışmaya A , A 2 ve Ümit Milli takımlarında bulunan 7 futbolcu ile ülkesinin milli takımına giden Kolombiyalı kaleci Mondragon katılmadı. 
     Hagi'nin bir hayli düşünceli göründüğü antrenmanın, oruç tartışmalarının yapıldığı bugünlerde iftar saatine rastlaması dikkat çekti. 
     Futbolcular, bir saat süren ve sürekli koşu yapılan antrenmanda bir hayli zorlandı. Oruç tutmaları nedeniyle performansları düştüğü öne sürülen oyunculardan Hakan Şükür'ün, iftar saati gelmesine rağmen su içmediği de gözlendi. 
     Galatasaray, yarın yapacağı antrenmanla hazırlıklarını sürdürecek. 
     
</TEXT>
</DOC>
