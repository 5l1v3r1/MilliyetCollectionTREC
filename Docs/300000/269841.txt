<DOC>
<DOCNO> 269841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur32.html </URL>
<DATE> 2004/09/07/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Boğulan kahramanın eşi Yol kenarına atılmasını kabul edemiyorum 
</HEADLINE>
<TEXT>

     İzmir'in Menemen İlçesi Ulukent Beldesi'nde, hafta sonunda 2 kadına yardım etmek isterken boğulan ve cesedi, yardımına koştuğu kişiler tarafından moloz yığınları arasına terk edilen Rahmi Şahin'in eşi Ebru Şahin, ''Kocamı, yol kenarına terk edip gidenlerin bulunmasını istiyorum'' dedi. 
     AA muhabirinin görüştüğü Ebru Şahin, piknik yaptıkları sırada, 2 genç kadının boğulma tehlikesi geçirdiğini farkedince, eşi Rahmi Şahin ve kardeşi Fatih İzci'nin, bu kişilere yardım etmek için denize atladıklarını ve ikisinin de boğulduğunu söyledi. Eşinin denizden çıkarılmasının ardından, yardım etmek istediği kadınlar ve yanında bulunan 1 erkek tarafından hastaneye götürülmek üzere minibüslerine alındığını ifade eden Ebru Şahin, olayı şöyle anlattı 
     ''Eşimin hastaneye kaldırılmasından bir süre sonra, biz de yanına gitmek istedik. Civardaki tüm sağlık ocakları ve hastaneleri aramamıza rağmen, eşime rastlayamayınca polise başvurduk. Minibüsle götürülmesinden 3 saat sonra, yol kenarına atılmış halde bulunduğunu Jandarma bize bildirdi.'' Eşinin ve kardeşinin, kendisini yol kenarına bırakan kişilere insanlık dersi verdiğini ifade eden Ebru Şahin, ''İnsan, yolda yaralı bir hayvan gördüğü zaman bile ona yardım etmek ister. Eşim ve kardeşim onların yardımına koştu ve öldü. Ölüsünü yol kenarına bırakmalarını anlayamıyorum. Ona bu saygısızlığı yapan kişilerin bulunmasını istiyorum'' diye konuştu. 
     
     EVLİLİK YILDÖNÜMÜNDE, TOPRAĞA VERİLECEK 
     Ebru Şahin, Rahmi Şahin ile 8 Eylül 2001'de evlendiklerini, evlilik yıldönümünde eşinin, Kahramanmaraş'ta toprağa vereceğini söyledi. 
     Öte yandan, Sahil Güvenlik Bölge Komutanlığı'na bağlı ekiplerin, denizde kaybolan Fatih İzci'yi bulmak için önceki günden bu yana sürdürdükleri arama çalışmalarından henüz sonuç alınamadı. Ekipler, akşam saatlerine kadar sürdürülecek arama çalışmalarından sonuç alınamaması durumunda, vazgeçileceğini bildirdi. 
     Olayla ilgili soruşturmayı sürdüren Menemen Jandarma Komutanlığı ekipleri, Ramiz Şahin'in cesedini yol kenarına bırakarak kayıplara karışan 2 kadın ve yanlarındaki erkeğin aranmasına devam edildiğini bildirdi. Yetkililer, minibüsle ilgili farklı plakaların ortaya atıldığını, yapılan incelemelerde bu plakaların kullanılmadığının belirlendiğini, plakaların yanlış alınmış ya da sahte olabileceği ihtimali üzerinde durduklarını kaydederek, bu kişilerin tespit edilmesi durumunda haklarında yasal işlem yapılacağını belirtti. 
     
     OLAY 
     Ulukent'teki Kuş Cenneti Homo Dalyanı mevkiinde, aileleriyle birlikte piknik yapan Rahmi Şahin 30 ve eşinin kardeşi Fatih İzci 18 , boğulma tehlikesi geçiren 2 kadına yardım etmek amacıyla denize girmişti. Kadınlar biri balıkçı teknesi tarafından kurtarılırken, geri dönmeye çalışan Şahin ve İzci, yorgunluğun etkisiyle denizde batıp çıkmaya başlamıştı. Fatih İzci denizde kaybolmuş, kıyıya çıkarılan Rahmi Şahin ise yardımına koştuğu 2 kadın ve yanlarında bulunan erkek tarafından, hastaneye götürülmek üzere minibüse bindirilmişti. Olay yerinin yaklaşık 10 kilometre uzağında karşılaştıkları ambulans görevlilerinden Rahmi Şahin'in öldüğünü öğrenen kişiler, cesedi yol kenarına bırakarak kaçmıştı. Polise yapılan ihbar üzerine Şahin'in cesedi, KİPA Alışveriş Merkezi karşısındaki molozların arasında bulunmuştu. 
     
</TEXT>
</DOC>
