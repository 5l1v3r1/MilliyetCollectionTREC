<DOC>
<DOCNO> 289695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/axspo01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın sonu değil 
</HEADLINE>
<TEXT>


Milli Takım'ın hocası Ersun Yanal, "Futbolda her türlü skora açık olmalısınız" diyerek maçın iki kader anını şöyle tanımladı "Biri Nihat'ın kaçırdığı, diğeri yediğimiz ilk gol." 


Üzüntü ve sevinç 
MİLLİ Takımlar Teknik Direktörü Ersun Yanal, Ukrayna yenilgisinin dünyanın sonu olmadığını belirtti. Futbolda her türlü sonucun olabileceğini vurgulayan Yanal, "Bu tip maçlarda yakaladığınız fırsatı değerlendireceksiniz. Sonuçta biz üzüldük, rakibimiz sevindi. Ancak bana göre maçın iki kader anı vardı. Biri, Nihat'ın kaçırdığı gol, ikincisi yediğimiz ilk gol" ifadesini kullandı. Ersun hoca, bu tip grup maçlarında puan hesabı yapılamayacağını da söyledi. 

İtirazı var 
GOLLERİN bireysel hatalardan kaynaklandığını da vurgulayan Milli Takımlar çalıştırıcısı, istifa isteklerine de şu yorumu yaptı "Her kötü sonuçtan sonra görevi bırakacak olursak, bir sene sonra takımı çalıştıracak adam bulamazsınız." Ersun Yanal, bir gazetecinin "Dünya üçüncüsü olan takımı aldınız " hatırlatmasına itiraz etti, "Hayır. Ben üçüncü olan bir takımı değil, Avrupa Şampiyonası'na gidemeyen bir takım aldım" diye yanıt verdi. 

Briegel'in dediği oldu 

ARNAVUTLUK'UN teknik patronu Hans Peter Briegel de dünkü maçı takip etti. Karşılaşmadan önce Ukrayna'nın çok zorlu bir rakip olduğunu, 5-4-1 sistemi ile oynadığı için rakip forvetlere geçit vermediklerini ifade eden Alman hocanın dediği çıktı. Sonucun sürpriz olduğunu vurgulayan Briegel, "Türkiye'nin en azından berabere kalmasını bekliyordum. İlk 20 dakika kötü oynadılar ve iki gol yediler. Daha sonra pozisyon buldular, ama böyle savunması olan bir takıma gol atmak zordur" dedi. 

Voronin şaştı, kaldı 

Ukraynalı futbolcu, sahanın en iyisi olarak Emre'yi gösterdi, Yıldıray Baştürk ile Hamit'in forma giymemesinin düşündürücü olduğunu belirtti 
MEHMET DEMİRCAN 

'Şanslıydık' 
UKRAYNA Milli Takımı'nın yıldızları arasında yer alan Voronin, karşılaşma boyunca fırsat bulup, üçünü de iyi kullandıklarını belirtti. Galibiyet için İstanbul'a geldiklerini belirten başarılı futbolcu, "Aslında bir puan da bizim için de iyiydi. Ancak tüm pozisyonları değerlendirdiğimiz için çok şanslıyız" diye konuştu. 

'Emre'ye hayranım' 
İKİ takıma bakıldığında sahanın en iyisinin Emre Belözoğlu olduğunu ifade eden Voronin, "Ona hayranım. Müthiş bir oyuncu" ifadesini kullandı. Ukraynalı futbolcu, şu yorumda bulundu "Yıldıray'ın ilk 11'de olmaması beni düşündürdü. Bir de Alman liginin en iyilerinden biri olan Hamit'in neden forma giymediğini de merak ettim.' 

'Göklerde uçmuyoruz' 
UKRAYNA Teknik Direktörü Oleg Blokhin de akıllı oynayarak kazandıklarını ifade etti. Shevchenko'nun sakat oynadığını belirten Blokhin, "Bu sonuç bizim için büyük başarı. Kışa kadar birinci durumda kalacağız. İkinci ile aramızda fark var. Ancak göklerde uçmuyoruz. Bu skoru elde ettiği için takımımı kutluyorum" dedi. 


</TEXT>
</DOC>
