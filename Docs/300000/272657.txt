<DOC>
<DOCNO> 272657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko31.html </URL>
<DATE> 2004/09/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Unakıtan Büyük özelleştirmelerde başarılı olamadık 
</HEADLINE>
<TEXT>

     Maliye Bakanı Kemal Unakıtan, büyük özelleştirmelerde başarılı olamadıklarını ifade ederken, ''ama orta büyüklükteki özelleştirmelerin tamamını yaptık'' dedi. 
     Unakıtan, 8 aylık bütçe uygulama sonuçları ve ekonomideki gelişmelere ilişkin düzenlediği basın toplantısında, gazetecilerin sorularını yanıtladı. 
     Unakıtan, 'çok sıkı mali disiplin yanında sosyal politikaların nasıl uygulanacağının' sorulması üzerine, hem mali disipline hem de sosyal politikalara ağırlık verilebileceğini belirtirken, mali disiplini 'kaynağı olmayan harcama yapmama' olarak tanımladı. 
     Şimdiye kadar bütün sorunların, özel sektörden değil kamudan çıktığını kaydeden Unakıtan, şunları söyledi 
     ''Kamu hesabını bilemedi. Kaynağı olmayan bir sürü harcamalar yaptı. Bütçe açıkları çok fazla oldu. Borçlar aldı, borç borç borç... Onların karşısında faizler yükseldi ve hükümetin, devletin risk dilimi arttıkça faizler yükseldi, altında kalkamayacak hale geldi. Bundan dolayı bu millete çok büyük, ağır faturalar ödettiriliyor. Ama kararlı politika yaparsanız bu millet onlardan kurtulacak. Ben inanıyorum ki bu millet nasıl daha önceki sıkıntılardan kurtulduysa, bundan da kuntulacak. Yeterki mali disipline riayet edilsin.'' Sosyal politikaların eldeki imkanlara göre yapılabileceğini ifade eden Unakıtan, hükümetin sosyal politikalarla kuvvetlendirilmiş bir bütçe hazırladığın bildirdi. 
     Unakıtan, çiftçiye tarımsal destekleme çerçevesinde 3 katrilyon liranın üzerinde ödeme yapıldığını, mazot desteği sağlandığını, köylünün primlerle de desteklendiğini kaydetti. 
     ''Daha fazla prim verseniz olmaz mı'' diye kendilerine soru sorulabileceğine işaret eden Unakıtan, ''olur da, elimizdeki imkan bu. Elimizdeki imkan neyse onu yapıyoruz'' dedi. 
     Fakire-fukaraya kömür, öğrencilere parasız kitap dağıtıldığını vurgulayan Unakıtan, bu eylemlerin de bir sosyal etkinlik ve sosyal politika olduğunu söyledi. 
     Öğrencilerin kredilerinin de artırıldığını belirten Unakıtan, ''Başbakanımız öğrencilere olan sevgisinden dolayı, öğrenci kredilerini artırın talimatı verdi. Dolayısıyla hem mali disiplin hem sosyal politika oluyor'' dedi. 
     Unakıtan, övünme ve geçici alkışların peşinde olmadıklarını, başarıların devamlı ve kalıcı olmasını istediklerini ve çalışmalarının da bu yönde olduğunu anlatırken, bugünkü rakamların Türkiye'nin çok başarılı olduğunun değil, normalleşmeye başladığının göstergesi olduğunu belirtti. 
     
     ÖZELLEŞTİRME 

     Özelleştirme konusunda ise ''biz büyük özelleştirmelerde başarılı olamadık'' diyen Unakıtan, şöyle devam etti 
     ''Neden başarılı olamadık Bazısın da alıcı parasını ödemekte sıkıntı çekti, bazısı yargıdan döndü. Özelleştirme yaptık, anlaştık, parayı hazırladık, tam alacağız yargı olamz dedi. Bazılarının da paralarını biz beğenmedik. Ama orta büyüklükteki özelleştirmelerin tamamını yaptık. 2004 yılında bizim kasamıza, devletin kasasına 1 milyar doların üstünde para girdi. 
     Bu kadar önemli özelleştirmeler yaptık. Fakat her ne hikmetse onlar görülmüyor. O da artık benim kısmetim ne yapayım. Görülmüyor. Yapamadığımız Tüpraş, Petkim, Tekel...Bu özelleştirmeler gündeme getiriliyor. Sizler söylemeye devam edin, biz de çalışmaya devam edelim. Ama göreceksiniz yakın zamanda onlarında özelleştirmelerini tekrar yapacağız.'' 
     
     KİRA ARTIŞLARI 

     Başbakan Erdoğan'ın aşırı kira artışlarına ilişkin açıklamalarının hatırlatılarak, 'bununla ilgili yasal bir düzenleme yapılıp yapılmayacağının' sorulması üzerine Unakıtan, ''Bu hükümet, Recep Tayyip Erdoğan hükümeti. Başbakan ne derse o olur. Başbakan burada önlem dediyse alınır. Ona göre ev sahipleri, ayağını yere basarken hesaplayarak bassınlar. Enflasyon, artış oranları belli. Talepte fazlalık, arz da azlık var diye çok insafsızca artışların peşinde kimse olmasın. Olan varsa, o da önlenir. Başbakan bundan rahatsız olduğunu dün söyledi'' diye konuştu. 
     
     ''BAŞBAKAN MEMURLARI DA SEVECEK Mİ '' 

     Unakıtan, ''Başbakanın duyduğu sevgi nedeniyle öğrenci kredilerini artırma talimatı verdiği'' yönündeki sözlerinin hatırlatılıp, ''Başbakan memurları da sevecek mi '' sorusu üzerine, reel ücretler açısından memuru hiç bir zaman enflasyona ezdirmediklerini ve ezdirmeyeceklerini söyledi. 
     Zamların eldeki imkanlar mertebesinde olacağını anlatan Unakıtan, ayrıca zam meselesinin Maliye Bakanlığı'nın bir kararı değil, hükümetin bir politikası olduğunu kaydetti. 
     Öte yandan Unakıtan'ın ''Başbakanımız memurunu, işçisini, çiftçisini sever. Bütün memleketini, herkesi seven bir başbakanımız var. Zaten bu kadar ülke aşkı olmadan, bu kadar gezilir mi Ya Malatya'da ya Ağrı'da... Bir baksanıza başbakanımız geldiğinden beri kaç saat uçmuş, kaç tane devlet adamıyla görüşmüş Eskiden bunlar ne kadardı Bunları bir çıkarsanıza. O zaman göreceksiniz. Şimdi beni yağcılık yapar gibi bir duruma getirmeyin ama gerçekleri de görün'' şeklindeki sözleri üzerine, bir gazeteci ''kabine değişikliği var galiba'' diyerek espri yaptı. 
     Maliye Bakanı ise bu sözlere, ''şimdi en hassas konuya dokundun. Hakikaten var mı Olursa bana da söyle'' şeklinde, yine esprili yanıt verdi. 
     
</TEXT>
</DOC>
