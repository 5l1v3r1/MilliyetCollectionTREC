<DOC>
<DOCNO> 299958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo34.html </URL>
<DATE> 2004/12/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Adıyamanspor 2 - Gaziantepspor 4 
</HEADLINE>
<TEXT>

     Futbolda Türkiye Kupası 2. kademe maçında Gaziantepspor, deplasmanda Adıyamanspor'u 4-2 yenerek 3. tura yükseldi. 
     20. dakikada Cem'in sol taraftan ortaladığı topu kontrol eden Ali Yılmaz, düzgün ve sert vuruşla kaleci Hasagiç'in yanından ağlara gönderdi 1-0. 
     26. dakikada gelişen Gaziantepspor atağında, sağ kanattan Nuri ortaladı. İyi yükselen Gökhan, kafayla topu ağlara göndererek maçta eşitliği sağladı 1-1. 
     38. dakikada Mesut, soldan ceza alanına ortaladı. Savunmanın arasından yükselen Cem, takımının 2. golünü attı 2-1. 
     70. dakikada ceza alanında topla buluşan Tarık Ettayeb, çok sert ve düzgün vurdu, top ağlarla buluştu 2-2. 
     75. dakikada Gökhan, topu kafayla ceza alanına indirdi. Erdal dokundu ve top ağlarla yeniden kucaklaştı 3-2. 
     87. dakikada sağ kanattan İlhan ortaladı. Erdal da plase vuruşla topu 4. kez Adıyamanspor filelerine gönderdi 4-2. 
     Karşılaşmayı 4-2 kazanan Gaziantepspor, 3. tura yükselen ekip oldu. 
     
     KÜNYE 

     

Stat Atatürk. Hakemler Yıldıray Arslan xxx, M.Suphi Demirel xxx, Mahmut Arık xxx. Adıyamanspor Doğan xx, Volkan Al xx, Ahmet xx, Volkan Kocaloğlu xx, Gökhan xx, Fuat x, Engin xx Dk. 55 Mehmet x , Cem xx, Ercüment x, Ali Yılmaz xx Dk. 76 Bekir x , Mesut xx. Gaziantepspor Hasagiç xx, Nuri x Dk. 64 Bülent x , Mehmet Polat xx, Macanga x Dk. 46 Sedat xx , Jaziri xx, Bouazizi x, Tarık Ettayeb xxx, Gökhan xx, Erhan Namlı xx, İlhan xx, Devran x Dk. 69 Erdal xx . Goller Dk. 20 Ali Yılmaz, Dk. 26 Gökhan, Dk. 39 Cem, Dk. 70 Tarık Ettayeb, Dk. 75 Erdal ve 87 Erdal. Sarı Kartlar Dk. 16 Ercüment, Dk. 61 Cem, Dk. 67 Ahmet Adıyamanspor , Dk. 59 Sedat, Dk. 85 Erhan Gaziantepspor .      
     ''İYİ OYNADIK AMA SAHADA TECRÜBESİ OLAN KAZANDI'' 

     Adıyamanspor Teknik Direktörü Sinan Bayraktar, Gaziantepspor karşısında iyi oynamalarına karşın sahada deneyimli olan rakiplerinin kazandığını söyledi. 
     Sinan Bayraktar, zorlu bir karşılaşmaya hazırlandıklarını ve sahaya da galibiyet için çıktıklarını ifade ederek, ''Maçın başından sonuna kadar çok iyi mücadele ettik. Futbolcularımız ellerinden geleni en iyi şekilde yapmaya çalıştılar. Ama rakibimiz tecrübeli bir takımdı ve tecrübesiyle galip gelmeyi başardı. Hakem faktörü de önemliydi. Maçın hakemi daha çok rakibimiz lehine olan pozisyonlara düdük çaldı'' dedi. 
     Adıyamanspor Kulübü Başkanı Nöyfel Bozdoğan ise güçlü rakipleri karşısında iyi oynadıklarını, maçın büyük bölümünde üstün olduklarını ama sonuca gidemediklerini anlattı. Bozdoğan, Adıyamanspor'un Türkiye Kupası'nı unuttuğunu ve tüm dikkatlerini lige yönelttiğini sözlerine ekledi. 
     Gaziantepspor Kulübü Başkanı Celal Doğan da her iki takımın da sahada iyi mücadele ettiğini bildirdi. 
     Doğan, ''İki kardeş takımın karşılaşmasını izledik. Çok güzel bir maç oldu. Adıyamanspor'un, destek verilmesi durumunda daha iyi olacağına inanıyorum. Gaziantepspor karşısında iyi oyun çıkardılar ama Gaziantepspor, daha tecrübeli bir takım olmanın avantajıyla galip gelmeyi başardı'' diye konuştu. 
     
</TEXT>
</DOC>
