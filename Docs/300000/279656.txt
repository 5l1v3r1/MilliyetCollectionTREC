<DOC>
<DOCNO> 279656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/guclu.html </URL>
<DATE> 2004/10/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
KKTC üniversiteleri 1 
</HEADLINE>
<TEXT>


YÖK ile KKTC üniversiteleri arasında bilek güreşi yapıldığını geçtiğimiz günlerde yazmıştım. Olaya YÖK açısından baktığınızda yüzde 100 haklı gözüküyor. Herkes için kurallar neyse siz de uymak zorundasınız, diyor. KKTC üniversiteleri bunu ihlal ettiğinde de denkliğinizi tanınmam diye gözdağı veriyor. Bu durum da adada öğrenim gören 30 bin öğrenciyi tedirgin ediyor. Sadece onları mı Türkiye'deki yakınları da bir o kadar endişeli... 
YÖK ile KKTC üniversiteleri arasındaki bu gerginlik ne zaman tırmansa mesaj bombardımanına uğruyoruz. Ne olacak bu işin sonu diye başlayan sorular geliyor. 
Bu yöndeki tedirginlik, son günlerde iyice artınca daha önce defalarca olduğu gibi bize yine KKTC yolu gözüktü. İstanbul yağmurla selle boğuşurken Kıbrıs'ta pırıl pırıl bir havayla karşılaştık. Deniz mevsimi hala kapanmamış. Bırakın ceketi, pardösüyü, uzun kollu gömlek bile fazla geldi. Bu ülkede turizm neden gelişmez hala anlayabilmiş değilim. İlle de güneş isteyenler soluğu neden hemen yanı başımızdaki Kıbrıs'ta değil de Afrika'da alırlar, belli değil. Oysa keyifli bir tatil için KKTC'de doğa her şeyiyle buna hazır. 
Peki KKTC'liler buna hazır mı İşte ona evet demek zor. Her şeyden önce uçak seferleri kısıtlı. Dahası uçakta yer yok deyip yedekten zar zor yer bulduktan sonra uçağa bindiğinizde onlarca boş yer olduğunu gördüğünüzde şaşıp kalıyorsunuz. 
KKTC, son günlerde yaşadığımız yağmur eziyetinin de biraz etkisi olsa gerek, her zamankinden çok daha sevimli geldi bana. Sanki son bir iki yılda çok şey değişmiş. Daha bir canlanmış... 

Sorunun kaynağı 
KKTC'de halen beş üniversite bulunuyor Doğu Akdeniz, Yakındoğu, Girne Amerikan, Lefke Avrupa ve Uluslararası Kıbrıs üniversiteleri. Doğu Akdeniz dışındakiler vakıf ve özel üniversite. Ayrıca Güzelyurt Kalkanlı'da da ODTÜ büyükçe bir kampus kuruyor. Gelecek yıldan itibaren öğrenci almaya başlayacak. Hedef on bin öğrenci. 
Üniversitelerin KKTC için ne anlama geldiğini çok iyi bilenlerdenim. Üniversiteler olmazsa KKTC ekonomisi resmen çöker. Dahası hayat durur. Ama nedense bu bir türlü anlaşılamadı. 
Ne YÖK anlayabildi ne de KKTC üniversiteleri. Siyasiler ise olayın hep çok uzağında oldular. Söylemlerin ötesine geçemediler. 
KKTC üniversiteleri, önceki yıllarla kıyaslandığında çok büyük yatırımlar yapmışlar. Türkiye'deki birkaç vakıf üniversitesi dışında pek çoğundan daha iyi durumdalar. Ama bir türlü arzuladıkları öğrenci sayısını ve kalitesini yakalayabilmiş değiller. Bu konuda her ne kadar en büyük engel olarak YÖK'ü görrseler de kendilerini de henüz aşabilmiş değiller. 
Yaklaşık 50 ülkeden öğrenci var. En çok da Müslüman ülkelerden 11 Eylül'den sonra ABD kapısı kapanınca KKTC'ye yönelmişler. Ücretlerin Türkiye'ye göre çok daha ekonomik olması ve iklim tercih nedenleri olmuş. 
KKTC üniversitelerinde kurucusundan rektörüne, öğretim üyesinden öğrencisine kadar hemen herkesin en büyük şikayet konusu YÖK'ün kendilerini muhatap olarak kabul etmemesi. Hangi konuda olursa olsun başvurularımız hep cevapsız kalıyor diyorlar. 
Özetin özeti KKTC üniversitelerinin gelişmesi onlar kadar bizi de yakından ilgilendiriyor. İki milyona yakın üniversite adayına Türkiye'de üniversite bulmamız mümkün değil. Avrupa ve Amerika ise yılda en az 20 bin dolar masraf gerektirir. Oysa KKTC üniversitelerinde öğrenim ücreti ortalama 3 bin 500 dolar. Yaşam giderleri de bir o kadar. Kaliteyi yükselterek, bir taşla iki kuş vurmak mümkün. Ama maalesef bu bir türlü gerçekleşemiyor... 



</TEXT>
</DOC>
