<DOC>
<DOCNO> 287538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur28.html </URL>
<DATE> 2004/11/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Poşetten bebek çıktı .. 
</HEADLINE>
<TEXT>

     Konya Numune Hastanesi'nin giriş kapısındaki korkuluklarına asılı poşetin içinden bir haftalık erkek bebek çıktı. 
     AA muhabirinin edindiği bilgiye göre, Numune Hastanesi araç giriş kapısı önünden geçen Abdurrahman Erdoğdu, bebek sesi duyunca çevrede araştırma yaptı. Sesin bahçe duvarındaki korkuluklara asılı poşetten geldiğini fark eden Erdoğdu, açtığı poşette bebek olduğunu görünce şaşkına döndü. Poşetle birlikte hastanenin Acil Servisi'ndeki polis noktasına getirilen bebek, Yeni Doğan Servisi'ne teslim edildi. 
     Muayene edilen ve bir haftalık olduğu ortaya çıkan erkek bebeğin sağlık sorunu bulunmadığı belirtildi. Hastane personeli ve polisin ''Ramazan'' ismini verdiği bebeğin ailesinin arandığı bildirildi. 
     
</TEXT>
</DOC>
