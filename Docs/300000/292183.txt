<DOC>
<DOCNO> 292183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas21.html </URL>
<DATE> 2004/11/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kapınız açıksa korkmayın .. 
</HEADLINE>
<TEXT>

     BBC 

Ev hayatında huzur bulmak önemli. Ancak bu Hindistan'ın küçük Seemahi- Kari-Raat köyünde yaşayanlar için pek de zor olmasa gerek. 
     Ne de olsa, Sheo Baba'nın ruhu onları koruyor. 
     Aslında olmak da zorundalar. 
     Çünkü efsaneye göre, Sheo Baba, evlere kapı takılmasını onaylamıyormuş. 
     Bu nedenle, Uttar Pradeş eyaletindeki kutsal Ayodya kasabası yakınlarındaki bu köyde, 75 evin bir tanesinde bile kapı yok. 
     Özel hayatını çok önemseyenler ise sadece kapıya kalın bir perde takmakla yetiniyor, ancak yüz yıldan bu yana bir tek hırsızlık vakası yaşanmamış. 
     
     Baba'nın dileği 
     Köy merkerinde, baş rahip Triloki Nath Gosami, efsaneyi şöyle anlatıyor 
     "Bundan yüzlerce yıl önce Sheo Baba adında bir aziz yaşarmış. Tövbe edip inzivaya çekilen Sheo Baba günlerini meditasyon yaparak geçirirmiş. Zaten ruhunu meditasyon yaparken teslim etmiş. Bu banyan ağacı da onun son nefesini verdiği yerde bitmiş. Hepimiz, onun ruhunun bu ağaçta can bulduğuna inanıyoruz." Efsaneye göre Sheo Baba ev yapılırken önce bir kaç tuğlanın kendi tapınağına hediye olarak bırakılmasını istermiş ve hiç bir eve de kapı takılmamasını. 
     Köyde yaşayanlardan Krishnacharya Triparthi, inşaat sırasında evinin bir bölümünün devamlı çöktüğünü anlatıyor 
     "Daha sonra kutsal ağacın altına bir iki tuğla bırakmamı salık verdiler. Bunu yapar yapmaz her şey yoluna girdi". 
     "Elbette, Baba'nın dileği olduğu için eve kapı da taktırmadım" diye ekliyor Triparthi. 
     Köylüler, basit bir hırsızlık olayının bile yaşanmamasını, Sheo Baba'nın ruhuna bağlıyor ve şöyle diyorlar 
     "Aksi halde, Uttar Pradeş gibi suç oranının yüksek olduğu bir eyalette nasıl bizim köyümüz sağlam kalabilirdi " Akbarpur polis karakolunun şefi de 1960'lara kadar belgeleri inceledikten sonra iddiaları doğrulayarak bir hırsızlık vakasının bile kayda geçmediğini anlatıyor. 
     
</TEXT>
</DOC>
