<DOC>
<DOCNO> 272049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo10.html </URL>
<DATE> 2004/09/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Beşiktaş'ın Avrupa'daki deplasman karnesi... 
</HEADLINE>
<TEXT>

     UEFA Kupası 1. turunda yarın rakip sahada Norveç'in FK Bodo Glimt takımıyla karşılaşacak olan Beşiktaş, deplasmanlarda genelde başarısız bir grafik çiziyor. 
     Siyah-beyazlılar, 1959 yılında başladıkları Avrupa kupaları serüveninde deplasmanda toplam 48 maç yaptı. 
     Avrupa'da deplasmanlarda yüzde 10.41'lik düşük bir galibiyet oranına ulaşan siyah-beyazlılar, yaptıkları 48 maçın yalnızca 5'ini kazanabildi. 35 karşılaşmada sahadan yenilgiyle ayrılan Beşiktaş, 8 maçta ise berabere kaldı. 
     Siyah-beyazlılar, deplasman maçlarında attıkları 38 gole karşılık kalesinde toplam 103 gol gördü. 
     
     5 GALİBİYET 

     Beşiktaş, 1986-87 sezonunda Avrupa Şampiyon Kulüpler Kupası 1. turunda, Arnavutluk'un Dinamo Tiran takımını deplasmanda Metin Tekin'in golüyle 1-0 yenerek, rakip sahada ilk galibiyetini almıştı. 
     Siyah-beyazlılar, Avrupa'da deplasmandaki 2. galibiyetini ise 27 Ağustos 1997'de Avrupa Şampiyonlar Ligi 2. ön eleme turunda Slovenya'nın Maribor Branik takımı karşısında elde ettikleri 3-1'lik skorla elde etti. 
     Beşiktaş, 2000-2001 sezonunda Avrupa Şampiyonlar Ligi 3. ön eleme turunda Lokomotiv Moskova karşısında 3-1'lik skorla da deplasmandaki 3. galibiyet kayfini yaşadı. 
     Siyah-beyazlılar, deplasmanlardaki 4. galibiyetini 2002-03 sezonunda, aynı zamanda Türk takımlarının deplasmanlarda ulaştıkları en farklı skoru elde ederek, 5-0'lık sonuçla Bosna-Hersek'in FK Sarajevo takımı karşısında aldı. Bu aynı zamanda Beşiktaş'ın UEFA Kupası'ndaki ilk deplasman galibiyeti oldu. 
     ''Kara Kartallar'' deplasmandaki son galibiyetini ise geçen sezon elde etti. Avrupa Şampiyonlar Ligi G Grubu'nda FC Chelsea'yi Londra'da 2-0 yenmeyi başaran Beşiktaş, böylece Avrupa Şampiyonlar Ligi'nde deplasmandaki ilk galibiyetine de imza attı. 
     
</TEXT>
</DOC>
