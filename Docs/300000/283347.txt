<DOC>
<DOCNO> 283347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yazar/civaoglu.html </URL>
<DATE> 2004/10/26/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
6 - 0 ve 6 - 0 
</HEADLINE>
<TEXT>


TL'den 6 sıfır atılması ve YTL'ye dönüşmesiyle birlikte arkadaşlarımdan bir mesaj salvosu başladı 'YTL de Fenerbahçeli..." 
Ne yalan söyleyeyim 
"Kaçarı yok..." 
UEFA Kupası'nı, Süper Kupa'yı Galatasaray kaldırdı. 
İlk 3. yıldızı Galatasaray taktı. 
Ama kesmiyor. Ezeli rekabet bu. Kupaları, Fenerbahçe'yi yenerek almadık ki 
Biz de Fener'e 7 - 0 çekmedikçe, 6 - 0'lık kambur sırtımızda kalacak. 
Öte yandan... 
Onlar "YTL de Fenerbahçeli" demeyi sürdürecekler ama bu kendi aramızda dedikodu gibi kalır... Nasıl olsa sınırın ötesinde Fenerbahçe'yi tanıyan yok. 
Meriç'i geçince sadece Galatasaray'ı bilirler. 
YTL'yi de Galatasaraylı görürler. 
En kötü olasılıkla... 
Biz Fener'e 7 - 0 çekemesek bile, 2014'e kadar sabrederiz... 2014'te tam üyelikle birlikte euro'ya geçmeyecek mi Türkiye 
Sınırın ötesinde zaten sadece Galatasaray bilindiğine göre, "Euro da Galatasaraylı olur" tesellimiz stokta hazır. 
Tüm Galatasaray marketlerde bulabilirsiniz. 
Şimdi gelelim futbol geyiği dışında YTL'ye... 
6 - 0'lık yenilgiyi anımsatsa da "TL'den sıfır atmanın" keyfini gene de çıkarmaya çalışalım. 

Esedra'da zengindim 
Roma'ya ilk gidişimi anımsıyorum. Esedra Meydanı'ndaki Quisisiana Pansiyon'da kalmıştık. Meydanı çeyrek ay gibi kucaklayan binanın 2. katında keyifli bir pansiyondu. 
Alt katta meydana bakan bürolardan biri THY'ye aitti. 
O nedenle kendimi güvende hissediyordum. 
O zamanlar Türkiye'de maaşlar, birkaç bin lira düzeyindeydi. İyi para sayılıyordu. 
İtalya'ya gidince cebimdeki 100 binlerce liret hem şaşırtıyor hem de - gerçekdışı - bir zenginlik duygusu veriyordu. 
İtalyanlara, "böyle hesap dışı paralarla nasıl yaşadıklarını" sormuştum. 
Hafiften dalga geçtiğim, ironik sinik laflarımı aradan yıllar geçince yalayıp yutacağım hiç aklıma gelmemişti. Kaç yıldır burada 6 sıfırlı kağıt paralar kullanıyoruz. 
Euro'ya geçmiş olmanın rahatlığı içindeki İtalyan dostlarımla bizim garibim TL'yi de konuştuğumuz oluyor. 

Rus k ğıtları 
Bir başka anı... Gorbaçov'un yönetimdeki son günleriydi. Moskova'da o tarihi süreci izliyordum. Arkadaşlara bozdurmaları için 100 dolar vermiştim. Koskoca bir mukavva kutu dolusu ruble getirdiler. Ve resimler satın aldım. Gerisini otelin kat görevlisi hanıma bahşiş diye vermeye kalktığımda, elinin tersiyle, kutu dolusu rubleyi geri itti. 
Bağırıyordu 
"Ne bunlar Rus k ğıtları. İstemem..." 
Ülkesinin parasını "Rus k ğıtları" diye küçümserken yüzü hala gözlerimin önünde. 

Türkiye dersleri 
Türkiye, geçirdiği iki büyük ekonomik krize rağmen parasını yerlerde süründürtmedi. 
TL, her zaman dövizden daha fazla getiri sağladı. Türkiye'de hiçbir zaman yüzde 500 - 1500'lük hiper enflasyonlar yaşanmadı. 
Bunlar göreceli olarak iyi... 
Fakat, böyle "kemik kıran" hiper enflasyonlar yaşamadan, sürekli yüzde 50 - yüzde 110 arası gezinen enflasyon, iktidarlar üzerinde toplumsal baskı oluşturmadı. 
Çok köklü ve çok katı ekonomik disiplin uygulamalarına geçilmedi... Enflasyonla birlikte ücretlerin, fiyatların arttığı, TL değerinin sürekli düştüğü 10 yıllar geçti. 
Enflasyon canavarıyla aynı yastığa baş koymak alışkanlığı oluştu. 
İktidarlar bunu topluma uyuşturucu olarak kullandılar. 
Ama... 
İlk kez enflasyon, yüzde 10'un altına çekilmekte. İlk kez enflasyon muhasebesine geçilmekte. 
İlk kez TL de bir zamanların Fransa'sının yeni frangı gibi mahcup etmeyecek bir değere kavuşmakta. 
Erdoğan'ın hakkını teslim etmek gerek. Ekonomiyi siyaset için de, seçim için de kullanmadı. 
Onun yanı sıra, Derviş'in gerçekleştirdiği "yeniden yapılanma, bağımsız Merkez Bankası, IMF ile çizilen yol haritası ve tüm sapmaları caydıran mayınları" da görebilmeliyiz. 
Türkiye'nin AB yolunda kazandığı mesafeler ve psikolojik güven, siyasi istikrar katsayıları elbette önemli etkenler. 
Üzerindeki Atatürk kabartma fotoğraflarıyla YTL hayırlı olsun. 



</TEXT>
</DOC>
