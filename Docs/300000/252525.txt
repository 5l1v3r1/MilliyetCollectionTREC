<DOC>
<DOCNO> 252525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur23.html </URL>
<DATE> 2004/07/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Reklam yönetmeni Ali Tara toprağa verildi... 
</HEADLINE>
<TEXT>

     Geçirdiği rahatsızlık sonucu vefat eden reklam sektörünün önde gelen yönetmenlerinden Ali Tara 55 , toprağa verildi. 
     Tara'nın cenazesi, Teşvikiye Camii'nde öğleyin kılınan cenaze namazının ardından Zincirlikuyu Mezarlığı'nda defnedildi. 
     Ali Tara'nın eşi Lale Tara ve yakınlarının taziyeleri kabul ettiği cenaze törenine Tara'nın ailesi ve yakınlarının yanı sıra Kaan Girgin, Hadi Çaman, Betül Mardin, Bülent Kayabaş, Alinur Velidedeoğlu, Güven Kıraç ile Serdar Erener'in aralarında bulunduğu sanat ve reklam dünyasından çok sayıda kişi katıldı. 
     Oyuncu Kaan Girgin, Tara'nın dünya çapında bir reklam yönetmeni olduğunu vurgulayarak, kendisinden çok şeyler öğrendiğini ifade etti. 
     Güven Kıraç da, Tara ile Garanti Bankası reklamında birlikte çalıştıklarını ifade ederek, ''Çok değerli bir insandı. Reklam yönetmenliğini en iyi yapan kişilerden biriydi'' dedi. 
     Reklamcı Alinur Velidedeoğlu ise Tara'nın ölümüyle reklam dünyasının çok büyük bir kayıp yaşadığını dile getirirken, Serdar Erener, Tara'nın en iyiyi yapmak için büyük bir enerji sarfettiğini söyledi. 
     
</TEXT>
</DOC>
