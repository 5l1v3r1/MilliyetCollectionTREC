<DOC>
<DOCNO> 259757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/soneko15.html </URL>
<DATE> 2004/08/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Babacan Türkiye, önümüzdeki yıl müzakere sürecine başlamış olacak 
</HEADLINE>
<TEXT>

     Devlet Bakanı Ali Babacan, Türkiye'nin önümüzdeki yıldan itibaren müzakere sürecine başlamış, AB yolunda daha emin adımlarla yürüyen bir ülke olacağını söyledi. 
     Babacan, Kütahya'nın Gediz İlçesi Emniyet Müdürlüğü Hizmet Binası'nın açılışı töreninde yaptığı konuşmada, devletin iyi tesislerde hizmet veriyor olmasının, tüm Türkiye'de bu anlayışın yaygınlaştırılmasının temel hedeflerinden biri olduğunu kaydetti. 
     Türkiye'de 20 aydır yeni hükümetin işbaşında olduğunu hatırlatan Babacan, ''20 ay gibi kısa bir süre içinde Türkiye'nin nereden nereye geldiğini şöyle bir bakacak olursak, aslında kısa zamanda nelerin yapılabileceğine, nelerin sığdırılabileceğine bir anlamda şahit olduğumuzu anlamış durumdayız' dedi. 
     Babacan, hükümetin çok önemli siyasi ve ekonomik reformlara imza attığını belirterek, şunları söyledi 
     ''Siyasi alanda insan haklarına, özgürlüklere, daha saygılı olunmasını gerçekleştirecek, demokratik sistemin gerçek anlamda işlemesine yardım edecek, çok sayıda reform yaptık. Bu reformları o kadar hızlı yaptık ki, AB bile şaşırmış durumda. Türkiye'den bu kadar kısa zamanda bu kadar ilerleme beklemiyorduk diyorlar. Ama hep beraber göreceğiz ki, inşallah Türkiye, önümüzdeki yıldan itibaren müzekere sürecine başlamış, AB yolunda daha emin adımlarla yürüyen bir ülke olacak.'' Türkiye'de bir nesilin ilk defa tek haneli enflasyon rakamlarını gördüğünü ifade eden Babacan, enflasyondaki düşüşün mutlaka devam edeceğini vurguladı. 
     Babacan, gecelik faizlerin, geçmişte yüzde 7 bini gördüğünü, bugün ise faiz oranlarının yüzde 20'lere düştüğüne işaret ederek, ''Kısa zamanda bunlar nasıl gerçekleşti Bütün bunların arkasında, çok güçlü bir siyasi irade, kararlılık, çok ve dürüst çalışmak var. Eğer Türkiye'de kısa zamanda farklı alanlarda bu kadar hızlı çalışmalar oluyorsa, bunun arkasında Türkiye sevdasıyla çalışan bir anlayış var'' diye konuştu. 
     
     YTL'YE GEÇİLMESİ 

     1 Ocak 2005 tarihinden Yeni Türk Lirası'na YTL geçileceğini dile getiren Babacan, şöyle devam etti 
     ''Bir dairenin 30-50 bin liraya, ekmeğin kuruşa alındığı bir döneme giriyoruz. YTL'ler, çok daha değer verilen, cüzdanların içinde özenle saklanan, banknotlar olacak. Çünkü, Türk Lirası'na yeniden itibar ve değer kazandırıyoruz. Kendi paramızla övüneceğiz inşallah. Şu anda kullandığımız banknotlar, cuvallarda, torbalarda ceplerde buruşturuluyor. Ama, öte yandan bakıyoruz, dolar ve eurolar, cüzdanların özel bölümlerinde özenle saklanıyor. Ben buna üzülüyorum. İnşallah YTL, tüm dünyanın saygın paraları gibi gerçek bir değer ifade eden para birimi olacak.'' Babacan, konuşmaların ardından Gediz Emniyet Müdürlüğü Hizmet Binası'nın açılış kurdelesini kesti. Ali Babacan, Gediz Belediyesi tarafından düzenlenen, ''2. Tarhana Festivali''ne katılacak. 
     
</TEXT>
</DOC>
