<DOC>
<DOCNO> 253096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur12.html </URL>
<DATE> 2004/07/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
95 yaşında dişi çıktı .. 
</HEADLINE>
<TEXT>

     Sivas'ın Suşehri İlçesi'nde, 95 yaşındaki Mihrali Dursun, çektirdiği dişinin altından yeni diş çıktığını görünce şaşırdı. 
     İstanbul'da, oğlunun yanında yaşayan, yaz aylarını ise doğum yeri olan ilçeye bağlı Karacaören Köyü'nde geçiren Dursun, AA muhabirine yaptığı açıklamada, ilerleyen yaşına rağmen kendisini çok sağlıklı hissettiğini söyledi. 
     Buna örnek olarak, kısa süre önce, çektirmek zorunda kaldığı ön dişinin altından yeni bir dişin çıkmasını gösteren Dursun, şöyle konuştu 
     ''Çektirdiğim dişimin altından bir süre sonra yeni diş çıkmaya başladı. Bunu fark ettiğimde çocuklarıma söyledim. Herkes, dişimin çıkmasına çok şaşırdı. Hatta yeni dişin çıkması beni mutlu etti. 95 yaşında yeni bir dişimin çıkması ne kadar sağlıklı olduğumu gösteriyor.'' Sivas Diş Hekimleri Odası Başkanı Remzi Özkan da AA muhabirine yaptığı açıklamada, tekrar diş çıkarma olarak kabul etmediklerini belirterek, ''Bu tür durumlar ender de olsa görülebiliyor'' dedi. 
     Bazı insanların fazladan dişi olabileceğini belirten Özkan, zamanında yer bulamayan, çıkamayan bu dişlerin bazen gömük kaldığını, uygun bir yer bulduğunda çıktığını söyledi. 
     
</TEXT>
</DOC>
