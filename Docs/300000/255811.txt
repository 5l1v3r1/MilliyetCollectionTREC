<DOC>
<DOCNO> 255811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/ysenay.html </URL>
<DATE> 2004/07/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Futbol ve MHK konuları 
</HEADLINE>
<TEXT>



Futbol Federasyonu Genel Kurulu'nun yapılmasına adeta günler kaldı... Ortada Haluk Ulusoy ve Levent Bıçakçı'nın başkan adaylıkları var sadece... Aslında son yasayla ortaya çıkan durum sonrası Haluk Ulusoy kardeşimizin fikir değiştirip, yeniden aday olmasını çok yadırgadım doğrusu... Öyle ya, beğenirsiniz veya beğenmezsiniz, ama Türkiye'de TV ihaleleri ve de Uzakdoğu'da kazanılan Dünya üçüncülüğü unvanı Ulusoy'un başkanlık yaptığı dönem adına en önemli başarılar hanesine yazılmıştır artık... Ancak şimdi yepyeni bir hukuk kargaşası yaratacak olan seçime katılmak Haluk Ulusoy'a ne kazandırabilir ki... Aksine, eğer sezon açılırken ve Milli Takım'ın eylül ayı içinde başlayan çok önemli maçlara hazırlanırken doğacak bir "iptal kararı" Haluk kardeşimize hiç de hak etmediği itibar kayıpları getirecektir... Böyle bir ihtimal karşısında bu konuda bu kadar ısrarcı olmaya değer mi ki .. 
Tabii meselenin bir de başka boyutuna bakalım dilerseniz... Spordan Sorumlu Bakanımız niçin şimdiden hareketlenip, yargıdan bu konuda kesin bir görüş alıp, başkan adaylarını seçecekleri düşünce rotasını yönlendirmek yoluna gitmemektedir... Asli görevi bu değil midir sayın bakanımızın .. Ne yani, uzağı görerek futbolumuzu bir kaostan korumak, hükümet adına da sayın bakana düşmez mi .. Ayrıca kesin bir hukuk yorumu başkan adaylarına daha rahat çalışma ve kendi listelerini oluştururken daha seçiçi ve titiz isimlerle birlikte olma imkanı yaratmaz mı .. Sonra bakanlık bu konuya sıcak bakmıyorsa, kulüpler birliği aynı çalışmayı hemen yaptırabilir ve de spor kamuoyuna sağlıklı ve kuşkulardan uzak bir seçim sağlayabilir... 

Bir de MHK seçimi var tabii gündemde... Sevgili Kemal Ulusu ve hakemlik dünyamızın beyefendilerinden Oğuz Sarvan başkanlığa talipler.. Kemal dostumuzla mazide uzun süre beraber çalıştık futbolumuzda... Kendisi her şeyiyle bu göreve yakışacak bir isim... Sevecen, adalet duyguları çok güçlü, en önemlisi ise görev verdiği insanları asla sıkmayan, onların doğru kararlarına anında sarılıp, yürütmeye koyan bir kararlılığa sahip bir kişiliktir Kemal Ulusu... 
Oğuz Sarvan ise hakem camiamızın saygı duyduğu bir isim olup, spor kamuoyu düdük çaldığı zamanlar hiçbir şaibeye karışmamış tertemiz yönetimleriyle hatırlar onu... Ancak kendi fikrim olarak derim ki, kurumun kendi içinden gelen sorunları, hakem kimliklerini tek tek tanıyan, camia içi bir isim bu işin başına geçmelidir ki, geçmiş yılların pis kokuları ve hafızalarda kirli kirli duran anıları silinebilsin... Hem geçmişe dikkatle bakarsak, birkaç örnek dışında MHK'yi daima hakem kökenli ustalar yönetmişler, "son dönem hariç", hakem camiasındaki en başarılı dönemler hakem başkanların idareleri devrinde yaşanmıştır. 
İşte bu nedenle Kemal arkadaşımdan özür dileyerek, OĞUZ SARVAN'ın başkanlığına sıcak bakıyoruz biz... Dileriz MHK seçicileri de aynı düşünceyi taşırlar da, futbolumuz korkusuz ve şaibesiz yeni sezonlara kavuşur önümüzdeki zamanlarda. 


</TEXT>
</DOC>
