<DOC>
<DOCNO> 261406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo26.html </URL>
<DATE> 2004/08/07/ </DATE>
<TIME> 18.31 </TIME>
<AUTHOR>  </AUTHOR>
<HEADLINE>
Süreyya Ayhan'ın doping kontrolünden kaçtığı iddiası... 
</HEADLINE>
<TEXT>

     Süreyya Ayhan'ın, dün Atina Olimpiyat Oyunları'na katılmayacağının açıklanmasıyla ilgili olarak Gençlik ve Spor Genel Müdürü Mehmet Atalay, Devlet Bakanı ve Başbakan Yardımcısı Mehmet Ali Şahin'in talimatıyla kapsamlı bir soruşturma başlattıklarını söyledi. 
     Dün gelişen olaylar sonrasında, Kızılay'daki binada bugün bir basın toplantısı düzenleyen Atalay, basında bugün yer alan doping, Elvan ile olan rekabet ve hamilelik gibi iddiaları ve ellerine gelen belgeleri değerlendirdiklerini ve soruşturmayı başlattıklarını anlatarak, ''Bazı iddialar ortaya atıldı. Bu konularla ilgili olarak çalışmalara başladık. Sayın bakanımız ile sürekli görüşüyoruz ve kapsamlı bir soruşturma başlattık. İddiaları inceliyoruz. Sonuçlanıncaya kadar neticeyi sizlere açıklayamayacağız'' dedi. 
     
     SIKINTI EDİRNE'DE BAŞLAMIŞ 
     Mehmet Atalay, Edirne'deki numune alımı sırasında birtakım sıkıntıların olduğunu vurgulayarak, şöyle konuştu 
     ''Burada Süreyya Ayhan'dan numune istenmiş ve sıkıntılar olmuş. Farklı numune verildiğini ihbar kabul ettik. Çalışmalarımızı sürdürüyoruz. Uluslararası kurallar gereği açıklama yapamıyoruz. Birtakım bilgiler bugün bana ulaştı. Üzerine gidiyoruz. Dopingle ilgili olarak tüm federasyonlarımızı sürekli olarak uyardık. Elit sporcularımızın kamp yaptığı ve yapacağı yerlerin adreslerini uluslararası federasyona ve Dünya Anti-Doping Ajansı'na WADA verdik. Sporcunun idrar numunesi vermesi gerekiyor. Vermemesi imkansız. Günde 5 numune istenirse, sporcu vermek zorundadır. Belge ve bulgulara göre değerlendirme yapıyoruz. Hata yapan cezasını çeker. Kanun ve kurallar ne gerektiriyorsa o yapılacaktır. Devlet olarak üzerimize düşen vazifeleri yapmaya devam edeceğiz. '' 
     
     BAKAN DA GENEL MÜDÜR DE ŞAŞIRMIŞ 
     Süreyya Ayhan ve antrenörü Yücel Kop ile belli aralıklarla görüştüğünü ifade eden Atalay, ''Kayseri'de formdaydı. Morali yerindeydi. Oradan ayrıldıktan sonra sıkıntılar olmuş'' dedi. 
     Federasyon başkanı ile de görüştüğünü ve sorunları olmadığını kendisine ilettiklerini kaydeden genel müdür Atalay, sözlerine şöyle devam etti 
     ''Bir hafta önce Yücel Kop ile görüştüm. Yücel Kop, bana, 'Süreyya Kayseri'de mide kanaması geçirdi ve idmanlarımız aksıyor. Baldırında ödem oluştu. Çalışmalarımız istediğimiz gibi gitmiyor. Böyle olursa toparlanamayabiliriz. Bu ayın 12'sinde belli olur' dedi. Biz aramadan onlar aradı. 'Biz yarıştan çekiliyoruz' dediler. Bakan için de şaşırtıcı oldu. Soruşturma da bundan dolayı açıldı.'' Süreyya'nın hazırlıkları çerçevesinde birtakım olaylar geliştiğini, ancak bunları yarışma heyecanı içinde normal karşıladıklarını belirten Atalay, ''Üzerinde baskı vardı. Atletizmde madalya kazanacak olması stres yaratıyordu. Bu ülke başarıya hasret. Daha fazlasına layık. Atletizmde bir sporcu bulduk, onu da eritmeyelim. Elvan ile Süreyya'yı birbirine kırdırmayalım dedim. Bazı sıkıntılar sporcuları etkileyebiliyor'' diye konuştu. 
     
     FEDERASYON BAŞKANI İSTİFA ETMELİ Mİ 
     Atletizm Federasyonu Başkanı Mehmet Yurdadön'ün şu aşamada istifasının doğru olmadığını vurgulayan genel müdür Mehmet Atalay, ''Elinden geldiği kadar koşuşturuyor. Ben de dahil istifa ve görevden alma olabilir'' dedi. 
     
     SÜREYYA VE YÜCEL KOP NE ZAMAN TÜRKİYE'YE GELECEK 
     Süreyya Ayhan ve antrenörü Yücel Kop'un ne zaman Türkiye'ye dönecekleri henüz netlik kazanmazken, Atalay, konuyla ilgili olarak, ''Almanya'daki sağlık sürecini bitirdikten sonra Türkiye'ye gelmeleri gerekir. İdeal olan süreçte buraya gelmelerinde fayda bulunuyor'' diye konuştu. 
     Gençlik ve Spor Genel Müdürü Mehmet Atalay, açılan soruşturmanın ne zaman sonuçlanacağına dair bir tarih vermesinin doğru olmadığını, ancak biter bitmez bunu kamuoyuyla paylaşacaklarını söyledi. 
     
     LİVANELİOĞLU ''NUMUNE VERMEMESİ CEZA GEREKTİRİR'' 
     Basın toplantısına katılan doktor Kaya Livanelioğlu, bir sporcunun numune vermemesinin pozitif olarak değerlendirildiğini ve 2 ile 4 yıl arasında ceza alabileceğini söyledi. 
     Livanelioğlu, ''Edirne'de yaşanan olay kurallara göre gerçekleşmiş ise pozitif olarak değerlendirilir. Cezaya tabidir. Sporcu bu şartlarda 2 ile 4 yıl arasında ceza alabilir'' dedi. 
     
</TEXT>
</DOC>
