<DOC>
<DOCNO> 297819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun23.html </URL>
<DATE> 2004/12/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zirveden Türkiye'ye 'evet' bekleniyor 
</HEADLINE>
<TEXT>

     AB dönem başkanı Hollanda'nın Başbakanı Jan Peter Balkenende, yarın Brüksel'de başlayacak AB zirvesinden, Türkiye ile üyelik müzakerelerine başlanması yönünde karar çıkmasını beklediğini söyledi. 
     Balkenende, parlamentoda yaptığı açıklamada, ''Yaptığım temasların temelinde, 'Evet' kararı alınacak gibi görünüyor. Ancak ortak bir karara ihtiyacımız var'' dedi. 
     AB'ye üyelik beklentisinin Türkiye'de büyük değişikliklere yol açtığını belirten Balkenende, ''halen yapılması gerekenler olduğunu'' da kaydetti. 
     AB dönem başkanlığının, birbirine zıt görüşler üzerinde uzlaşma sağlamak açısından zor olduğunu belirten Balkenende, Fransa ve Avusturya gibi bazı ülkelerin, kapının, Türkiye'nin tam üyeliğine alternatiflere açık bırakılması isteğinde olduğunu ifade etti. 
     Avrupa Komisyonu'nun müzakerelerin sonucunu açık bıraktığını hatırlatan Balkenende, ''Bu, yıllar süren ve izlenmesi gereken bir süreç. Amaç üyelik olmalı. Ancak bu garanti değil'' dedi. 
     AB zirvesine başkanlık edecek olan Balkanende, önceki gün Almanya Başbakanı Gerhard Schröder, Fransa Cumhurbaşkanı Jacques Chirac ve dün Avusturya Başbakanı Wolfgang Schüssel ile bir araya gelerek AB'nin Türkiye ile üyelik müzakerelerine başlaması konusunu görüşmüştü. 
     Bu arada, AB başkanlığına yakın bir kaynak da, AB'nin Türkiye'nin Kıbrıs Rum Yönetimi'ni ''de fakto'' tanımayı Brüksel zirvesinden önce taahhüt etmesini beklediğini söyledi. 
     Kimliğini açıklamayan kaynak, ''Önemli olan Türkiye'nin Ankara anlaşmalarının ek protokolünü imzalamaya hazır olması'' dedi. 
     AB, ek protokolün, geçen mayıs başında AB'ye katılan üyeleri kapsayacak şekilde genişletilmesini istiyor. Rum kesimi 10 yeni üye arasında bulunduğu için Ankara'nın protokolü imzalaması, Rum yönetimini ''de fakto'' tanıması anlamına gelecek. 
     Aynı kaynak, Türkiye'nin bunu reddetmesi halinde ne olacağına ilişkin soruya, ''Sorun çıkar, bu açık...'' dedi. 
     

     
</TEXT>
</DOC>
