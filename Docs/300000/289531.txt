<DOC>
<DOCNO> 289531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko26.html </URL>
<DATE> 2004/11/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İMKB, AB borsaları arasında işlem hacminde 8. sırada... 
</HEADLINE>
<TEXT>

     İstanbul Menkul Kıymetler Borsası'nın İMKB , Avrupa Birliği AB borsaları arasında 23 piyasa içinde hisse senedi devir hızında 2., üye kurum sayısında 4., işlem gören şirket sayısında 7., işlem hacminde 8. ve piyasa değerine göre 11. sırada bulunduğu bildirildi. 
     Türkiye Sermaye Piyasası Aracı Kuruluşları Birliği TSPAKB , ''AB Yolunda Türkiye Sermaye Piyasası, AB Müktesebatının Üstlenilmesinin Sermaye Piyasasına Etkileri'' başlıklı bir rapor yayınladı. 
     TSPAKB Başkanı Müslüm Demirbilek, raporun sunuşunda, Türkiye'nin Avrupa Birliği'ne katılımının, sermaye piyasası da dahil birçok alanda AB mevzuatına tam uyumu gerektirdiğini vurguladı. 
     Bu sürecin, tam üyeliğe hazırlık yanında, sektörün ekonomik gelişmişlik ve rekabet imkanlarının AB ülkeleri seviyesine taşınması bakımından önemli olduğuna inandıklarını belirten Demirbilek, üyelik sonucunda hizmet sunma serbestisi ve sermayenin serbest dolaşımının sağlanması için yeni düzenlemeler yapılması gerekeceğini kaydetti. 
     ''Bu düzenlemeler, temel olarak ciddi bir değişiklik yaratmayacaksa da, önümüzdeki dönemde sermaye piyasasının AB'ye uyumu konusunda yeni bir aşamaya geçilecektir'' yorumunda bulunan Demirbilek, sermaye piyasası konusundaki AB düzenlemelerinin, her geçen gün bütünleşmiş tek bir sermaye piyasası hedefine doğru geliştirildiğine dikkat çekti. 
     AB'ye üyelik sürecinde AB müktesebatına uyum amacıyla yapılacak değişikliklerin sermaye piyasasına etkilerini ele alan TSPAKB raporunda, Türkiye sermaye piyasası 2003 sonu verilerine göre AB üyesi ülkelerin sermaye piyasalarıyla karşılaştırılıyor. 
     Buna göre, Mayıs 2004'te AB'ye üye olan ülkelerin sermaye piyasalarının derinliğinin nispeten düşük olduğu gözleniyor. 
     Borsada işlem gören şirket sayısı açısından Türkiye, diğer ülkelere kıyasla ön sıralarda bulunuyor. 
     23 piyasa arasında İMKB, 285 şirket ile 7. sırada yer aldı. En yüksek işlem gören şirket sayısı 3,223 ile İspanya borsalarında bulunuyor. Londra'da 2 bin 692 şirket, Fransa, Hollanda, Belçika ve Portekiz borsalarını birleştiren Euronext çatısında ise bin 47 şirket hissesi işlem görüyor. 
     Dünyanın en gelişmiş ve köklü geçmişi olan sermaye piyasaları arasında yer alan Londra Borsası'nın piyasa değeri 2 trilyon euroya yaklaşırken, Riga Borsası'nın piyasa değeri 902 milyon euro seviyesinde gerçekleşti. 
     2003 sonu rakamlarıyla İMKB 55 milyar euro piyasa değeri ile AB üyesi ülkeler arasında orta sıralarda yer aldı. İMKB piyasa değeri AB'ye yeni üye olan ülkelerin borsalarının yanı sıra Viyana ve Lüksemburg borsasının da üzerinde yer alıyor. 
     Piyasa değerine göre İMKB, 23 piyasa arasında 11. sırada yer almasına rağmen, piyasa değerinin gayri safi yurtiçi hasıladaki payı kriterine göre incelendiğinde 17. sıraya gerilediği görüldü. Borsanın ekonomideki yerini gösteren bu kritere göre, G. Kıbrıs ve Malta ile beraber, çok yeni piyasalar olan Bratislava, Tallinn ve Prag borsaları İMKB'nin önünde yer alıyor. 
     Borsanın ekonomi içindeki payı yüksek olmamakla beraber, işlem hacmi açısından İMKB, AB borsaları arasında 8. sırada yer aldı. Diğer bir deyişle, likidite açısından Türkiye avantajlı durumda. 
     
     TÜRKİYE EN DİNAMİK 2. PİYASA 
     Hisse senedi işlem hacminin piyasa değerine oranlanması, borsanın hisse senedi devir hızını gösteriyor. Yüksek devir hızı, bir yandan yüksek likiditeye işaret ederken, öte yandan yatırımların vadesinin de daha kısa olduğunu ortaya koyuyor. Bu kritere göre bakıldığında, Londra borsasından sonra İMKB'nin 2. sırada geldiği görülüyor. Türkiye piyasası bu kritere göre Avrupa'nın en dinamik piyasaları arasında yer aldı. 
     Piyasa değerinin milli gelirdeki payı açısından potansiyelinin altında kaldığı düşünülen İMKB, şirket sayısı, işlem hacmi ve likidite cephelerinde AB'ye üye devletler arasında ön sıraları aldı. 
     Yine de Türkiye hisse senedi piyasası Londra Borsası, Alman Borsası ve Euronext'e kıyasla hayli küçük kaldı. İlgili ülkelerdeki borsa üyeleri karşılaştırmasında ise İMKB üyesi kurum sayısı Alman Borsası, Londra Borsası ve Euronext'ten sonra 4. sırada bulunuyor. 
     
</TEXT>
</DOC>
