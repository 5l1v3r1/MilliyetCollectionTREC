<DOC>
<DOCNO> 289672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/guncel/axgun01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm kadınlara 'kızlık soyadı' yolu açıldı... 
</HEADLINE>
<TEXT>


AİHM'nin kararının ardından, yalnızca kızlık soyadını kullanmak isteyen tüm evli kadınlar, dava açabilecek 

GÖKÇER TAHİNCİOĞLU Ankara 

Avukat Ayten Tekeli Ünal'ın sadece kızlık soyadını kullanma talebinin olumsuz yanıtlanması üzerine dava açtığı Avrupa İnsan Hakları Mahkemesi'nin AİHM kararı, tüm evli kadınların önünü açtı. Evli kadınlar, AİHM'nin kararını gerekçe göstererek, mahkemelere başvuru yapabilecek. Tekeli'nin 8 yıl önce açtığı davayı önceki gün karara bağlayan AİHM, kadınların kızlık soyadlarını eşlerinin soyadlarıyla birlikte kullanma zorunluluğunu Avrupa İnsan Hakları Sözleşmesi'nin AİHS 2 hükmüne aykırı buldu. 
Bugüne kadar sadece eşlerinin ya da kendi kızlık soyadlarıyla birlikte eşlerinin soyadlarını kullanan kadınlar, AİHM'nin kararını gerekçe göstererek yargıya başvurabilecek. AİHS ve Birleşmiş Milletler Kadınlara Karşı Her Türlü Ayrımcılığın Önlenmesine İlişkin Sözleşme'yi temel alabilecek olan kadınlar, talepleri kabul edilmezse AİHM'ye başvurabilecek. Anayasa'nın temmuzda değiştirilen 90. maddesi, yasalarla uluslararası sözleşmeler çelişirse uluslararası sözleşmelerin uygulanacağını öngörüyor. Mahkemeler, bu maddeyi gerekçe göstererek, kadınların istemleri doğrultusunda karar verebilecek. AİHM'ye yaptığı başvuru haklı bulunan Ünal, karar sonrası "Kadınlar kazandı, Türkiye kaybetti. Kararla Türk kadını AB'ye girmiştir" dedi. 


</TEXT>
</DOC>
