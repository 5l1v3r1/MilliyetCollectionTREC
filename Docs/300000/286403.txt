<DOC>
<DOCNO> 286403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy09.html </URL>
<DATE> 2004/11/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'li Anadol "Gül, suçluların telaşı içinde" 
</HEADLINE>
<TEXT>

     CHP Grup Başkanvekili Kemal Anadol, ''İslam Özel Sektörünün Geliştirilmesi Kurumunu Kuran Anlaşma'' konusunda Dışişleri Bakanı ve Başbakan Yardımcısı Abdullah Gül'ün yaptığı açıklama ile ''Düzeysiz bir tartışma ve polemik başlatarak konuyu kamuoyunun dikkatinden kaçırmak istediğini'' savundu. 
     Kemal Anadol, Sanayi ve Ticaret Komisyonu'nun CHP'li üyesi Tacidar Seyhan ile birlikte TBMM'de düzenlediği basın toplantısında, Gül'ün Lizbon'da yaptığı açıklamaya tepki gösterdi. Gül'ün, ''Dokunulmazlık dosyasının arkasına saklanarak Cumhuriyet tarihinin ilk adaletten kaçan Dışişleri Bakanı olduğunu'' savunan Anadol, şunları söyledi 
     ''Düzeysiz bir polemik ve düzeysiz bir tartışma başlatarak konuyu kamuoyu ve medyanın dikkatinden kaçırmak istemektedir. Aslında suçluların telaşı içindedir. Gerçekleri tahrif ederek, polemik yaparak ve kaçak güreşerek hakikati saklamak mümkün değildir. AB'nin adı AET iken hariçten gazel okuyan Gül ve arkadaşları Biz İslam Ortak Pazarı istiyoruz diyorlardı. Siyasetin böyle garip tecellileri oluyor. Şimdi AB şampiyonluğu yapanların komisyonda İslam Ortak Pazarı belgesi ile suçüstü yakalandıklarında duydukları rahatsızlıkları gayet iyi anlıyoruz.'' Gül'ün, Türkiye'nin İslam Konferansı Örgütü ile ilişkisinin 1969'dan beri sürdüğünü söylediğini belirten Anadol, kendilerinin bu örgütü değil, ''İslam Özel Sektörünü Geliştirme Kurumu''nu tartıştıklarını ifade etti. Anadol, bu kurumun 2000 yılında faaliyete geçtiğini ve kurucu anlaşmasının Türkiye tarafından 1 Eylül 2003 tarihinde imzalandığını kaydetti. 
     Kurumun finansman olanağını kimlere sağlayacağı ile ilgili endişeleri bulunduğunu ifade eden Anadol, ''Türkiye'de kendine göre İslami sermaye oluşturacak veya oluşmuş İslami sermayeyi pekiştirip, geliştirip, zenginleştirecek. Üçüncü aşamada kendisine rakip gördüğü sermaye üzerinde tahakküm uygulayacak. Dördüncü aşamada bu sermayeyi ideolojik amaçla kullanacak'' dedi. 
     Çekincelerin de ''Dostlar alışverişte görsün'' niteliğinde olduğunu ifade eden Anadol, bunların hiçbir anlamı olmadığını bildirdi. 
     Basın toplantısında Sayıştay üyelikleri için TBMM'de seçim yapılmamasını da eleştiren Anadol, TBMM Başkanı Bülent Arınç'ı harekete geçmeye çağırdı. 
     Sayıştay'ın TBMM'ye bildirdiği üyelerin ''İktidarın görüşleriyle uyuşmadığı için seçimin yapılmadığını'' savunan Anadol, ''AKP iktidarı Sayıştay'ı arka bahçesi yapma çabası içindedir. TBMM'yi bile kamusal alan saymayan Sayıştay Başkanı'nın bu konudaki vurdumduymazlığı da dikkat çekici'' dedi. 
     
</TEXT>
</DOC>
