<DOC>
<DOCNO> 280587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yazar/uras.html </URL>
<DATE> 2005/03/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İzmir'in Kemeraltı uyanıyor 
</HEADLINE>
<TEXT>


İzmir'deyim. CHP'den sevilen Konak Belediye Başkanı Muzaffer Tunçağ ile Kemeraltı'nı gezdim. Tunçağ inşaat mühendisi. Eski oda başkanı. İzmirli. Dedesi Hatuniye Camii eski hocalarından Gözlüklü Ali Efendi. Hatuniye Camii'nin önündeki Dünertaş Sebili'nin karşısındaki Emin Çavuş kıraathanesinde dibek kahvesi içtik. Konak Belediyesi alanında gündüz 1.5 milyon, gece 800 bin kişi yaşıyor. Bu insanların yarısı "düzde" Konak ve Konyaaltı'nda yarısı "sırtta" eski İzmir, Gültepe, Kadifekale, Yurtoğlu yaşıyor. Başkan, "Benim hedefim sırtta yaşayanları da düzde yaşayanların hayat çizgisine çıkarmak" diyor. 
"Kemeraltı" eskiden Körfez'in bir parçası iç deniz imiş. Zamanla dolmuş. Sembolü "tarihi çınar"ın önünden Anafartalar Caddesi'nde yürüdük. Mustafa Kemal, bu caddeden geçip Konak Meydanı'na çıkmış. Tunçağ, Kemeraltı'nı, "İzmir'in Beyoğlusu" yapmaya çalışıyor. Eski İzmir'de bu bölgede zenginlerin konakları varmış. Çorakkapı Camii'nin önündeki yolun iki yanında Uşakizadelerin, Evliyazadelerin, Kapanizadelerin, Osmanzadelerin, Eczacıbaşıların konakları var... 1930'larda İzmir Fuarı açılınca bu konaklar otele dönüşmüş. Bu sokağa "Oteller Sokağı" deniliyor. Prof. Dr. Metin Sözen'in bütün Türkiye'de estirdiği "eskiye saygı" rüzgarı etkisiyle Başkan Muzaffer Tunçağ Oteller Sokağı'ndaki binaların düzeltilmesini sağlamış. Sokak pırıl pırıl. 
Başkan bölgede sahipsiz yapıların bunları yaşatacaklar tarafından satın alınarak onarılmasını teşvik ediyor. Uşakizadelerin eski hanı otele dönüştürülmüş. Antik Han olarak işletiliyor. "Kent gözlemcileri"nden Orhan Beşikçi beni Filibelilerin tarihi fırınına götürdü. Gülten ve Nazmi Yeniyurt, Hatuniye Mahallesi'ndeki bu eski fırının yüzünün kazınarak yüzyıl önceki görünümüne kavuşturulduğunu anlattı. Uşakizadelerin eski köşklerinden biri şimdi Yeni Sadık Bey Oteli olarak işletiliyor. Binanın girişinde Latife Hanım'ın karakalem resmi asılı. Köşede tarihi konsol duruyor. Biraz ileride Evliyazadelerin camii, onun köşesinde Evliyazadelerin konağı var. Bir süre otel olarak işletilen bina satışa çıkarılmış. 
Kemeraltı'nda beni etkileyen binalardan biri de 1900'lü yıllarda İzmir'in en lüks oteli olan Cihan Palas Emniyet oteli. Bazı odaları süit apart otel olarak düzenlenen bu binanın üst katındaki lokantada Avrupa'nın en ünlü orkestraları müzik yapar, revüleri temsil verirmiş. Mustafa Kemal de bu otelde konaklamış. Şimdilerde metruk durumunda, kurtarılmayı bekliyor. Konak Belediye Başkanı Muzaffer Tunçağ Büyükşehir Belediyesi'nin desteği ile "Agora"yı da düzeltebilirse Kemeraltı turistik bakımdan bir cazibe merkezi haline gelecek. 
Milliyet'ten arkadaşlarım Bülent Zarif ve Deniz Sipahi beni eski İzmir İtfaiyesi binasındaki İzmir Kent Müzesi'ne götürdü. Ölümünden sonra buraya Ahmet Piriştina adı verilmiş. Müzede görsel olarak İzmir'in tarihi çok profesyonel biçimde sergileniyor. Üst katında İzmir Arşivi oluşturulmuş. Belediye İzmir ile ilgili çok sayıda çalışmayı kitap halinde yayımlamış. İzmir'in bir başka yüzünü tanıma şansım oldu. 



</TEXT>
</DOC>
