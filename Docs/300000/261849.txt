<DOC>
<DOCNO> 261849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur26.html </URL>
<DATE> 2004/08/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbul Valiliği, su bakınlarına karşı uyardı Salı, Çarşamba dikkat 
</HEADLINE>
<TEXT>

     İstanbul Valiliği, yarın ve çarşamba günü beklenen sağanak yağışlar nedeniyle vatandaşları olası su baskınlarına karşı uyardı. 
     İstanbul Valiliği Afet Yönetim Merkezi'nden yapılan yazılı açıklamada, Meteoroloji Bölge Müdürlüğü'nün yarın ve çarşamba günü sağanak ve gökgürültülü sağanak yağışların meydana geleceği ve hava sıcaklığının 4-6 derece azalacağı tahminine dikkat çekilerek, şöyle denildi 
     ''Meteorolojik uyarılarda, salı ve çarşamba günleri su baskını ve taşkınların meydana gelebileceği ve yıldırım tehlikesi gibi olumsuzlukların oluşabileceği bildirilmektedir. Olası su baskınlarına karşı ilgili kamu kurum ve kuruluşlarımız, bilhassa tehlike arzeden derelerin ve mecraların kontrol edilmesi, altyapı tesislerinin, logar ve mazgalların kontrol edilerek gerekirse temizlenmeleri gibi konularda uyarılmışlardır. 
     Daha önce su baskını problemi ile karşılaşılan bölgelerde yaşayan vatandaşlarımızın dikkatli ve tedbirli olmaları, bulundukları bölgede sorun teşkil edebilecek durumları en yakın sorumlu kamu kuruluşlarına bildirmeleri, etkin müdahale için önem arz etmektedir.'' 
     
     Belediye de uyardı 

     İstanbul Büyükşehir Belediyesi'nce, yarın kenti etkisi altına alması beklenen sağanağın su baskınlarına neden olmaması amacıyla tedbir alındığı bildirildi. 
     Büyükşehir Belediyesi'nden yapılan yazılı açıklamada, Devlet Meteoroloji Müdürlüğü ve Büyükşehir Belediyesi Afet Koordinasyon Merkezi meteoroloji mühendislerinin yaptığı hava tahminlerine göre, kentin yağışlı havanın etkisine girdiği belirtildi. 
     Tahminlere göre, hava sıcaklıklarının yarın Balkanlar üzerinden gelecek serin ve yağışlı havayla birlikte 5 ila 7 derece azalarak mevsim normallerinin altına gerileyeceği ifade edilen açıklamada, yağışın yarın öğle saatlerinde başlamasının ve 11 Ağustos Çarşamba günü şiddetini iyice artırmasının beklendiği kaydedildi. 
     Yağışın aralıklarla 18 Ağustos Çarşamba gününe kadar devam edeceği vurgulanan açıklamada, şöyle denildi 
     ''Yağışın, sağanak ve gök gürültülü sağanak şeklinde ve yaz yağmuru olduğu için genelde şiddetli olması, su birikintileri, su baskınları, taşkınlar ve yıldırım düşmesi gibi olumsuz koşullara neden olacağı tahmin ediliyor. Muhtemel su baskınlarına karşı Yol Bakım ve Onarım Müdürlüğü ekipleri, 5 ayrı bölgede çalışmalarına başladılar. 
     İtfaiye Daire Başkanlığı ve İSKİ, 5 ayrı bölgede kritik noktalarda su baskınlarına karşı yağmur öncesi tedbirlerini alacak. Oluşturulan 100 kişilik ekip, İstanbul'da su baskını ve trafik sıkışıklığı yaşanabilecek 26 kritik noktaya yerleştirilecek.'' 

     
</TEXT>
</DOC>
