<DOC>
<DOCNO> 266374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur35.html </URL>
<DATE> 2004/08/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ercan Kartal yeniden yargılanıyor... 
</HEADLINE>
<TEXT>

     Yasadışı DHKP C örgütünün elebaşlarından Ercan Kartal'ın, Sabancı suikastı ve Kenan Evren'e suikast girişiminin de aralarında bulunduğu çeşitli eylemlerden sorumlu olduğu gerekçesiyle çarptırıldığı müebbet ağır hapis cezasının Yargıtay'ca bozulmasının ardından yeniden yargılanmasına başlandı. 
     İstanbul 14. Ağır Ceza Mahkemesi'ndeki duruşmaya, tutuklu sanıklar Ercan Kartal ve Fadime Baştuğ katıldı. 
     Duruşmada mahkeme heyeti başkanı, Yargıtay'ın bozma kararına ilişkin sanıklara görüşlerini sordu. 
     Bunun üzerine Ercan Kartal, başlıklar okuduğu 56 sayfalık dilekçesini mahkeme heyetine sunarak, davaya ilişkin konuşmak istediğini söyledi. 
     Konuşmasında dosya kapsamı dışına çıkınca, mahkeme başkanı tarafından salondan çıkartılacağı yönünde uyarılan Kartal, buna tepki göstererek sinirlendi. 
     Kartal, '' Duruşmadan atarım tehditleriyle savunmalarımı engellediniz. Söyleyeceğim şeyler benim için önemli. Beraat ettiğim davadan müebbet verdiniz. Hızınızı alamayıp bir de ölünceye kadar dediniz. Tek esas aldığınız polis fezlekesidir. Beni dinleyin, beni baskı altına almayın'' diye konuştu. 
     Rahatsızlığı nedeniyle konuşamayan diğer sanık Fadime Baştuğ'un avukatı da bozma ilamına uyulmasını istedi. 
     Yargıtay'ın bozma ilamına uyulmasına karar verilmesi için, Sabancı ailesinin avukatının da görüşünün beklenmesini hükme bağlayan mahkeme heyeti, duruşmayı erteledi. 
     
     DAVANIN GEÇMİŞİ 
     Ercan Kartal, 7. Cumhurbaşkanı Evren'e suikast talimatını verdiği gerekçesiyle yargılandığı davanın 22 Nisan 1999 tarihindeki duruşmasında delil yetersizliğinden beraat etmiş, daha sonradan ''ölüm orucu'' eyleminde hayatını kaybeden Berkan Abatay ile Fadime Baştuğ, ''yasadışı örgüt üyesi olmak'' suçundan 12 yıl 6'şar ay ağır hapis cezasına, İlhan Uçar da ''yasadışı örgüt üyelerine yardım ve yataklık etmek'' suçundan 3 yıl 9 ay ağır hapis cezasına çarptırılmıştı. Diğer sanıklar Filiz Gencer, Şerif Minaz ve Canan Ferai Kökeer de beraat etmişti. 
     Davanın temyiz için gittiği Yargıtay, Ercan Kartal'ın beraatı ile Berkan Abatay ve Fadime Baştuğ'a verilen 12 yıl 6'şar aylık ağır hapis cezalarını bozarken, İlhan Uçar ile Filiz Gencer, Şerif Minaz ve Canan Ferai Kökeer hakkındaki kararları onamıştı. 
     Bunun üzerine yeniden yargılama yapan İstanbul 6 No'lu DGM, Ercan Kartal'ı ''anayasal düzeni silah zoruyla değiştirmeye teşebbüs etmek'' suçundan idam, Berkan Abatay ve Fadime Baştuğ'u ise ''yasadışı örgüt üyesi olmak'' suçundan 15'er yıl ağır hapis cezasına çarptırmıştı. 
     Yargıtay, Kartal hakkındaki bu kararı ''kimlik bilgilerinde eksiklik olduğu'' gerekçesiyle ''usulden'', Abatay ve Baştuğ hakkındaki hükmü ise ''dosya bağlantısı'' nedeniyle bozmuştu. 
     Hakkındaki, Özdemir Sabancı, Haluk Görgün ve Nilgün Hasefe suikastına ilişkin dava dosyası da bu dosyayla birleştirilen Ercan Kartal, İstanbul 6 No'lu DGM'de tekrar yargılanmıştı. 
     Kartal, İstanbul 6 No'lu DGM'ce, Sabancı suikastı, Kenan Evren'e suikast girişimi talimatının yanı sıra, 9 ayrı bombalama ve öldürme eyleminin talimatını da verdiği gerekçesiyle ''anayasal düzeni silah zoruyla değiştirmeye teşebbüs etmek'' suçundan müebbet ağır hapis cezasına çarptırılmıştı. 
     Diğer sanık Fadime Baştuğ ise Kenan Evren'e suikast girişimi hazırlığında bulunduğu gerekçesiyle ''yasadışı örgüt üyesi olmak'' suçundan 15 yıl ağır hapse mahkum edilirken, 19 Aralık 2002'de ölüm orucu eyleminde yaşamını yitiren Berkan Abatay'ın dosyası ise ortadan kaldırılmıştı. 
     Temyiz incelemesi için 3. kez Yargıtay'a giden dava dosyası usulden bozulmuştu. Dosyayı inceleyen Yargıtay 9. Ceza Dairesi, ''Dosyada imza eksikliklerinin bulunduğunu, bazı eylemlerle ilgili yeterli inceleme yapılmadan davanın karara bağlandığını'' kararına gerekçe olarak göstermişti. 
     
</TEXT>
</DOC>
