<DOC>
<DOCNO> 261208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur30.html </URL>
<DATE> 2004/08/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ankara-İstanbul demiryolu yarın açılıyor... Trenlere yoğun ilgi... 
</HEADLINE>
<TEXT>

     Sakarya Pamukova'da meydana gelen tren kazasının ardından ulaşıma kapanan Ankara-İstanbul demiryolu hattında yarın sabahtan itibaren yolcu taşımacılığı yeniden başlıyor. 
     Pamukova'daki kaza sonrası yolcu ve yük taşımacılığına kapanan hat, dün yük taşımacılığına açılmış, yolcu trenlerinin ise 7 Ağustos Cumartesi gününden itibaren çalışmaya başlayacağı açıklanmıştı. 
     Yolcu taşımacılığının yeniden başlanacağının duyurulmasıyla TCDD bilet satış gişeleri de Ankara-İstanbul hattında çalışacak trenler için bilet satışına başladı. Bu çerçevede, yarın seferlerini yapacak trenlere biletlere yoğun ilgi olduğu belirtildi. 
     AA muhabirinin TCDD Genel Müdürlüğü yetkililerinden aldığı bilgiye göre, yarın İstanbul'dan ilk seferi saat 07.10'da İstanbul-Kars arası çalışan Doğu Ekspresi gerçekleştirecek. Ankara-İstanbul arasında sefer yapan Boğaziçi Ekspresi ise saat 08.00'da Ankara'dan hareket edecek. 484 yolcu taşıma kapasitesi bulunan Doğu Ekspresi'nin saat 13.00 itibariyle 435 koltuğu satıldı. 285 kişilik kapasiteyle çalışan Boğaziçi Ekpresi'nin ise İstanbul'dan 248, Ankara'dan ise 215 bileti satıldı. 
     
     BİRİKEN YÜK ERİTİLİYOR 

     Öte yandan, TCDD Genel Müdürlüğü, Ankara-İstanbul hattının ulaşıma kapalı kalması nedeniyle biriken yükleri eritmeye çalışıyor. 
     Hattın kapalı kalması nedeniyle yaklaşık 30 bin ton civarında Haydarpaşa'da yük biriktiği, bunun taşınması için yoğun çaba sarfedildiği belirtildi. Bu kapsamda, dün karşılıklı 7'şer adet yük trenini sefere koyan TCDD Genel Müdürlüğü, bir günde 10 bin ton yükün taşınmasını gerçekleştirdi. Biriken diğer yüklerin 3 gün içinde eritileceği ifade edildi. TCDD yük trenleri, aylık ortalama 1,5 milyon ton yük taşıyor. 

     
</TEXT>
</DOC>
