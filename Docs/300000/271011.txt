<DOC>
<DOCNO> 271011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur29.html </URL>
<DATE> 2004/09/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kayalıklarda 4 gün mahsur kaldı... 
</HEADLINE>
<TEXT>

     Antalya'da 4 günden beri kayalıklarda mahsur kalan kişi, yoldan geçenlerin farketmesi üzerine, itfaiye ekiplerince kurtarıldı. 
     AA muhabirinin aldığı bilgiye göre, vatandaşlar, Altınyaka Yayla Yolu Hurma Mevkii'ndeki kayalıklarda bir kişinin mahsur kaldığını farkettiler. Vatandaşların ihbarı üzerine olay yerine gelen itfaiye ekipleri, yaklaşık 200 metre yükseklikteki kayalıklara dağcıların kullandığı iplerden gerdiler. İtfaiye erlerinin yardımıyla, ip kullanılarak aşağıya indirilen Ali Raşid 34 , kayalıklara 4 gün önce çıktığını, ancak inemediğini, mahsur kaldığı kayalıklarda 4 günden beri aç ve susuz yaşadığını söyledi. Konuşmakta güçlük çektiği gözlemlenen ve vücudunda kayalıklara sürtünmekten kaynaklanan yaralar bulunan Ali Raşid, konuşurken baygınlık geçirdi. İtfaiye erlerince su içirilen Ali Raşid, tedavi edilmek üzere Antalya Devlet Hastanesi'ne kaldırıldı. 
     İtfaiye yetkilileri, Ali Raşid'in kayalıklara ne amaçla ve nasıl çıktığının öğrenilemediğini bildirdiler. 
     
</TEXT>
</DOC>
