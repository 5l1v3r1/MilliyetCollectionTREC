<DOC>
<DOCNO> 255763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/ekonomi/eko05.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta fidye tarifesi Yerli 250, yabancı 500 bin dolar 
</HEADLINE>
<TEXT>


Türk - Irak İş Konseyi Başkanı Aksoy, 'Ülkedeki en büyük tehdit işadamlarının para için kaçırılması' dedi 

EKONOMİ SERVİSİ 

Türk - Irak İş Konseyi Başkanı Ercüment Aksoy, ilk altı ayda Irak'a 880 milyon dolar ihracat yapıldığını belirterek, "Bu, Türk işadamlarının zaferidir. Hiçbir ülkenin bu rakama ulaştığını sanmıyorum" dedi. 
Dış Ekonomik İlişkiler Kurulu DEİK Türk - Irak İş Konseyi'nce hazırlanan "Irak'ın Yeniden Yapılandırılması ve Türkiye - Irak İlişkileri" raporunun açıklandığı toplantıda konuşan Aksoy, 2001'de Irak'a 1 milyar dolarlık ihracatla rekor kırıldığını hatırlatarak, "Bu yılı 1.3 - 1.5 milyar dolarlık ihracatla kapatırız" diye konuştu. Aksoy, Irak'la dış ticaret hacminde iki üç yıl içinde 5 milyar dolar seviyelerine gelinebileceğini söyledi. Raporda da Irak ve Türkiye arasında yeteri düzeyde iş kapasitesine ulaşılamadığı belirtiliyor. 

'Irak beyaz sayfa' 
Aksoy, daha önce 2 milyar dolar belirlediği ihracat hedefini düşürmelerinin ABD Kongresi'nin onayladığı 18.4 milyar dolarlık yeniden yapılandırma fonlarının ana müteahhitlere verilmesindeki gecikmeden kaynaklandığını kaydetti. 
Irak'ta şu anda yaşanan en büyük sorunu ise işadamlarının kaçırılması olduğunu söyleyen Aksoy, kaçırılan Iraklı işadamlarının 250 bin dolar, yabancı işadamlarının ise 500 bin dolar fidye ile serbest bırakıldığını belirtti. Aksoy, şöyle konuştu 
"Iraklıların ofisleri basılıyor. Kasada ne varsa alınıyor. Kaçırmalar basına yansımıyor." Aksoy fidye rakamlarının daha önceki yıllarda 10 - 20 - 50 bin dolarlar düzeyinde olduğunu da belirtti. 


</TEXT>
</DOC>
