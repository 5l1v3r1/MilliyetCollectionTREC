<DOC>
<DOCNO> 266839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun52.html </URL>
<DATE> 2004/08/27/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Frattini İtalya terör şantajına boyun eğmeyecek 
</HEADLINE>
<TEXT>

     İtalya Dışişleri Bakanı Franco Frattini, ülkesinin terör şantajına boyun eğmeyeceğini ve İtalyan askerlerinin Irak'tan çekilmeyeceğini söyledi. 
     Frattini, İtalyan gazeteci Enzo Baldoni'nin öldürülmesinden sonra parlamentonun savunma ve dış ilişkiler komisyonlarında yaptığı açıklamada, ''Terör şantajı, bize nasıl davranacağımızı dikte ettiremez'' dedi ve Irak'ta bulunan yaklaşık 3 bin İtalyan askerinin Irak Başbakanı İyad Allavi'nin istediği kadar kalacağını söyledi. 
     Baldoni'nin öldürülmesi haberinin İtalyan yetkilileri şaşırttığını, çünkü yetkililerin geçmişte de yaptıkları gibi bazı dinci gruplarla bağlantı kurduklarını ve işbirliği yapılacağına ilişkin bir hava oluştuğunu düşündürecek unsurlara sahip olunduğunu kaydeden Frattini, bağlantıların birdenbire niçin kesildiğini bilmediğini söyledi. 
     El Cezire televizyonunun elinde Baldoni'nin öldürülüşüne ilişkin bir fotoğraf ve bir video bant bulunduğunu belirten Frattini, Baldoni'nin korkunç denilebilecek bir biçimde öldürüldüğünü, ancak söylendiği gibi gazetecinin kafasının kesilerek öldürülmediğini kaydetti. 
     Bakan Frattini, El Cezire'nin haberi geçmeden önce Doha'daki İtalyan büyükelçiliğini uyardığını, böylece ailesinin önceden haberdar edildiğini belirterek, Enzo Baldoni'nin cesedinin alınması için bakanlığın ve İtalyan Kızılhaçı'nın harekete geçtiğini de açıkladı. 
     
</TEXT>
</DOC>
