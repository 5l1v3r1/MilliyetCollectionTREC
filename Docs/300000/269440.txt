<DOC>
<DOCNO> 269440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko23.html </URL>
<DATE> 2004/09/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Unakıtan "Özelleştirmeye laf edenin dili tutulsun" ifadesini kullanmadım 
</HEADLINE>
<TEXT>

     Maliye Bakanı Kemal Unakıtan, ''Özelleştirmeye laf edenin dili tutulsun'' şeklinde bir ifadesi olmadığını bildirdi. 
     Unakıtan, yaptığı yazılı açıklamada, önceki gün Bandırma Gübre Fabrikaları A.Ş'nin yeni fabrikalarının açılış töreninde yaptığı konuşmanın bazı basın organlarında farklı şekilde algılandığını belirtti. 
     Söz konusu konuşmanın bazı basın organlarında ''Özelleştirmeye laf edenin dili tutulsun'' başlığıyla yeraldığını kaydeden Unakıtan, konuşmasının hiçbir bölümünde beddua olarak algılanacak kelime sarf etmediğini ifade etti. 
     Unakıtan, açıklamasında açılış töreninde, bu tür değerlendirmelere yol açan şu konuşmayı yaptığını belirtti 
     ''Şimdi kalkmışlar, özelleştirme için laf ediyorlar. Özelleştirme için laf edenin bundan sonra dili tutulur. Ayıp denen bir şey var. Antalya'da Elektro Metaluri tesisini sattık. Efendim niye sattınız bunu , Şuna buna peşkeş çektiniz diyorlar. Benim buradan zarar ede ede anam ağladı. Bu zararı milletin cebinden aldığımız vergilerle karşılıyorum. Yazık günah değil mi bu millete. 
     Sattığımız tesiste, sadece 2003'de 13 trilyon lira zarar etmiştik. Şimdiye kadar oraya 25 milyon dolar para vermişim devletin cebinden. Neymiş, Devlet sanayici... Devlet sanayici olmaz, devlet tüccar olmaz, devlet bankacı olmaz. Devlet, devletliği yapar.'' 
     
</TEXT>
</DOC>
