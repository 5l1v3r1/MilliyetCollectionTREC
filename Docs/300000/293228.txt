<DOC>
<DOCNO> 293228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/dunya/adun.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zarkavi yaklaşıyor 
</HEADLINE>
<TEXT>


El Kaide'nin Irak'taki lideri, Felluce'den kaçıp Türkiye sınırı yakınındaki Musul'u kendisine üs seçti ve burada 10 günde 70 kişiyi kaçırtarak öldürttü 

DIŞ HABERLER SERVİSİ 


ABD ve Irak güçlerinin, Irak'ta direnişin kalbi olarak görülen Sünni Üçgeni'ndeki Felluce'ye denetimi sağlamak amacıyla düzenlediği operasyon yüzünden kentten kaçan direnişçi ve teröristlerin, ülkenin kuzeyinde üslenmeye başladığı bildirildi. Bu yüzden 10 günde yaklaşık 70 kişinin cesedinin bulunduğu Türkiye sınırına yaklaşık 100 km mesafedeki Musul kenti, yeni direniş odaklarından biri olarak tanımlanmaya başlandı. 
Irak'taki en korkulan terör örgütü olan Ebu Musab El Zarkavi liderliğindeki Cihad için El Kaide organizasyonu da, cesetleri önceki gün Musul'da bulunan 17 peşmerge ve Irak askerinin öldürülmesinin sorumluluğunu üstlendi. Sokaklarında neredeyse her gün öldürülen insanların gruplar halinde cesetlerinin bulunduğu Musul, şimdi Irak'ın en tehlikeli kentlerinden biri sayılıyor. 10 - 11 Kasım tarihlerinde Musul'daki karakollara karşı taarruza kalkan direnişçiler, silah ve cephanesini yağmaladıkları karakolları ateşe vermişti. Saldırının yapıldığı gün Musul'da görevli 4 bin polisten 3 bin 200'ü, tehditler yüzünden üniformalarını çıkarmıştı. 
Felluce operasyonu başlamadan önce, sayısız intihar saldırısından ve birçok rehinenin kafasının kesilmesinden sorumlu tutulan Zarkavi'nin, kentteki üssünü kaybetmesi durumunda Musul'a yerleşebileceği tahmin ediliyordu. 
ABD ordusu, Felluce operasyonunu 30 Ocak'ta yapılacak Saddam sonrasının ilk seçimleri öncesinde başta Felluce olmak üzere Sünni bölgelerini pasifize etmek amacıyla başlatmıştı. Şimdi Musul'da terör ortamı yaratan direnişçiler, bu sayede Iraklıların seçimlerde oy kullanmasını engellemeye çalışıyor. 

Sınır güvenliği toplantısı 

Irak'ın Türkiye dahil komşularının ve Mısır'ın içişleri bakanları, bugün Irak'la olan sınırlarının güvenliği konusunu masaya yatırmak üzere İran'ın başkenti Tahran'da bir araya geliyor. Irak, Suriye, Türkiye, Ürdün, Suudi Arabistan, Kuveyt ve Mısır içişleri bakanları, yarın sona erecek olan toplantılar dizisinde sınır güvenliğinin sağlanması, silah ve insan kaçakçılığının önlenmesi için alınması gereken önlemleri tartışacak. 
Iraklı yetkililer, daha önce yaptıkları birçok açıklamada, İran'ı sınırlarını direnişçilere açık tutmakla ve Irak'ı karıştırmaya çalışmakla suçlamıştı. 
Dün bir açıklama yapan İran İçişleri Bakan Yardımcısı Ali Aşgar Ahmedi, ülkesinin Irak polisi ve sınır muhafızlarını eğitmeye hazır olduğunu söyledi. 

'Soykırım iddiaları temelsiz' 

ABD'nin Ankara Büyükelçiliği, Amerikan askerlerinin Irak'ta soykırım uyguladığına ilişkin iddiaların "temelsiz, kışkırtıcı ve hakaretamiz" olduğunu bildirdi. Elçilikten dün yapılan yazılı açıklamada, Felluce'deki operasyonlara ilişkin basın ve yayın organlarında "gerçeğe aykırı bir tablo çizildiği" ifade edilerek, şöyle denildi "Bunlar arasında en tuhaf olanlarından biri de ABD'nin Irak'ta soykırım uyguladığı iddiasıdır. Böyle bir ima temelsiz, kışkırtıcı ve hakaretamizdir. Operasyonların amacı, kente sızarak Iraklıları terörize eden, Iraklıları ve aralarında Türk kamyon şoförleri ve müteahhitlerinin de bulunduğu yabancıları öldürenlerin temizlenip kent halkının özgürleştirilmesidir." 


</TEXT>
</DOC>
