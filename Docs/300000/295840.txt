<DOC>
<DOCNO> 295840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun57.html </URL>
<DATE> 2004/12/08/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
ABD hazine bakanı Snow görevinde kalacak 
</HEADLINE>
<TEXT>

     Beyaz Saray, ABD Hazine Bakanı John Snow'un ikinci dönem Bush yönetiminde de görevinde kalacağını bildirdi. 
     Beyaz Saray bu açıklamasıyla, ABD Başkanı George W. Bush'un ABD Hazine Bakanı John Snow'un yerine ''taze bir ekonomik yüz'' istediği yönündeki spekülasyonlara son verdi. 
     Beyaz Saray Sözcüsü Scott McClellan, ''Başkan Bush, Bakan Snow'dan ikinci dönem yönetiminde de görevinde kalmasını istedi. Bush, Snow'un bu görevi kabul etmesinden çok memnun oldu'' dedi. 
     Amerikan basınında, Beyaz Saray yetkililerine dayanarak verilen haberlerde, Snow'un gidişinin yakın olduğu, Bush'un yeni bir ekonomi kadrosu istediği belirtiliyordu. Beyaz Saray, haftalardır çıkan bu haberlere karşılık, Snow'un görevinde kalıp kalmayacağı yönünde resmi bir açıklamada bulunmaktan kaçınıyordu. 
     Snow görevi iki yıl önce, ABD Hazine Bakanlığı'ndan ayrılan Paul O'Neill'dan devralmıştı. O'Neill, yönetimden ayrıldıktan sonra, ''Sadakatin Bedeli'' Price of Loyalty adlı Bush yönetimini eleştiren bir kitabın yazılmasına resmi devlet belgeleriyle katkıda bulunmuştu. Kitap, gazeteci Robert Suskind tarafından yazılmıştı. 
     Washington'daki bazı gözlemciler, kabinesinin büyük bölümünü değiştiren Bush yönetiminin, sosyal güvenlik reformu ve yeni vergi reformu gibi konular nedeniyle en azından şimdilik, ekonomi ekibini değiştirmenin zorluğunu kavradığı yorumunu yapıyor. 
     
</TEXT>
</DOC>
