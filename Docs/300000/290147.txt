<DOC>
<DOCNO> 290147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko21.html </URL>
<DATE> 2004/11/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Autoshow yarın açılıyor... 
</HEADLINE>
<TEXT>

     Otomobil tutkunları, yarın İstanbul'da başlayacak 10. Uluslararası Otomobil Fuarı-Autoshow 2004'de, dünyaca ünlü markaların 2005 modellerini yakından tanıma fırsatı bulacaklar. 
     ITF İstanbul Fuarcılık organizasyonu ve Otomotiv Distribütörleri Derneği'nin ODD desteğiyle CNR Expo'da düzenlenen fuarın, basın ve VIP açılışı bugün yapıldı. 
     Düzenlenen törende konuşan Sanayi ve Ticaret Bakanlığı Müşteşarı Adem Şahin, otomotivin küreselleşmeyi yakından takip ettiğini ve teknolojik gelişmelere öncülük eden bir sektör olduğunu vurguladı. 
     Şahin, Türkiye'nin hem otomotiv sanayii üretimi, hem de otomobil kullanımı açısından refah seviyesini yakalayan bir ülke olmasını arzuladıklarını ifade etti. 
     Otomotiv Distribütörleri Derneği ODD Yönetim Kurulu Başkanı Yüksel Mermer de, fuarı sektörün 10 günlük bayramı olarak niteleyerek, ''Hükümet yetkililerinden kimsenin bulunmaması çok üzücü, bu sektörün ne kadar önemli olduğunun farkında değiller'' dedi. 
     Mermer, ülke ekonomisine sağladığı büyük katkı nedeniyle lokomotif olan sektörün, ekonomi ve kamu maliyesinin her sıkıntısında vergi artışlarına maruz kaldığını belirterek, Türkiye'nin AB ile uyum sürecinde sektördeki yüksek vergi oranlarından kaçınılması gerektiğini söyledi. 
     Otomotiv sanayiinin yüksek maliyetlerle boğuşmak zorunda kaldığına işaret eden Mermer, ''Sorunları bitmeyen bu sektörün yine de ulaştığı seviye gurur vericidir'' dedi. 
     
     ''KENT MERKEZİNE GELMENİN AYRI BİR MALİYETİ OLMALI'' 

     İstanbul Büyükşehir Belediye Başkanı Kadir Topbaş ise doğru kurgulanmamış bir kent içerisinde, araçların seyrinin bir kaosa dönüştüğünü ve İstanbul'da bu sıkıntının yaşandığını dile getirdi. 
     Topbaş, otopark üretme noktasında ciddi adımlar attıklarını, otoparklarla ilgili yap-işlet-devret konusunda bir takım görüşmeleri bulunduğunu belirterek, kent merkezlerine araçlarla gelmenin ayrı bir bedeli olması gerektiğini söyledi. 
     İTO YÖnetim Kurulu Başkanı Mehmet Yıldırım da, bir otomobilin en önemli vergi mükellefi olarak görüldüğünü ifade ederken, ''Onun için bunlar lüks olarak değil, ihtiyaç olarak görülmelidir. Sektörün desteklenmesi gerekir'' diye konuştu. 
     Yıldırım, İstanbul'da trafiğe çıkan araçlara yetecek miktarda yol yapılmadığını, alınan otopark paralarının başka yerlerde kullanıldığını belirterek, bu nedenle önceki Büyükşehir Belediye Başkanı hakkında mahkemeye gittiğini ve otopark parasıyla yine otoparklar yapılmasını istediğini söyledi. 
     Yıldırım, Formula 1 projesinin tanıtımını önümüzdeki yıl otomobil fuarında yapacaklarını bilerterek, Formula 1 organizasyonunun ardından, Türkiye'deki otomobil kapasitesinin artacağını ve gelen turist sayısının da yükseliş kaydedeceğini bildirdi. 
     Fuarın açılışının ardından Büyükşehir Belediye Başkanı Topbaş tarafından, İstanbul Büyükşehir Belediyesi Ulaşım Daire Başkanlığı Trafik Müdürlüğü standında öğrencilere eğitim setleri hediye edildi. 
     
     ÜNLÜ MARKALAR FUARDA 

     100'ün üzerinde firma ve 36 otomobil markası katıldığı fuarda, Mercedes, BMW, Hyundai, Volkswagen, Toyota, Citroen, Fiat, Volvo, Nissan, Alfa Romeo, Chrysler, Opel, Saab, Ford, Dacia, Daihatsu, Jaguar, Mazda, Peugeot, Porsche, Renault, Smart, Land Rover, Seat, Skoda, Subaru, Mini, Suzuki, Honda, Chevrolet, Kia, Mitsubishi, Audi ve Proton gibi firmalar ürünlerini tanıtmaya başladılar. 
     Akbank'ın ana sponsorluğunda gerçekleştirilen Autoshow 2004'e ADR, CMS, Jant ve Trakya Cam gibi aksesuar firmaları da katılıyor. 
     Fuar, 6 salonda ve fuaye alanında gerçekleştiriliyor. Toplam 110 bin metrekare alana yayılan fuarı, 500 bin kişinin ziyaret etmesi bekleniyor. 
     Otomobil tutkunlarına kapılarını yarın açacak olan fuar, hafta içi 12.00-22.00, hafta sonu ise 11.00-21.00 saatleri arasında ziyaret edilebilecek. Bilet fiyatları hafta içi 8 milyon lira, hafta sonu ise 10 milyon lira olarak belirlendi. 
     29 Kasım'a kadar açık olacak fuara, bu yıl yabancı ziyaretçilerin de katılması bekleniyor. 
     Uluslararası Motorlu Taşıt Üreticileri Derneği OICA , dünya çapındaki önemli otomobil fuarları arasına, 2006 yılında Autoshow'u da dahil edecek. Böylece Autoshow, Tokyo, Paris, Cenevre, Frankfurt otomobil fuarları ile aynı kategoriye girmiş olacak. 

     
</TEXT>
</DOC>
