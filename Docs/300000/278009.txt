<DOC>
<DOCNO> 278009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun19.html </URL>
<DATE> 2004/10/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hollanda'da Türkiye-AB ilişkileri için TV'de şov programı... 
</HEADLINE>
<TEXT>

     Hollanda'da, hükümetin isteğiyle, ağırlıklı olarak Türkiye-AB ilişkilerinin gündeme geleceği AB üzerine tartışmalı bir televizyon şov programı yapılacak. 
     Avrupa işlerinden sorumlu Devlet Bakanlığı tarafından verilen bilgiye göre, program, ünlü televizyon yapım şirketi Endemol tarafından hazırlanacak. Sıradan vatandaşların AB'ye ilgisini çekmeyi amaçlayan programın Hollanda ile birlikte diğer AB üyesi ülke televizyonlarında da yayınlanması planlanıyor. 
     Program yalnızca tartışmayı içermeyecek, tartışmayla birlikte eğlenceye de yer verecek. Programa katılacakların kesinleştirilmediği, ancak politikacılara yer verilmeyeceği, bunun yerine Avrupa'nın tanınmış kişilerinin katılmasının sağlanacağı, vatandaşların da cep telefonu mesajlarıyla görüşlerini ve sorularını iletebilecekleri bildirildi. 
     Tartışmanın ana temasını ve ağırlıklı bölümünü Türkiye'nin AB üyeliğinin oluşturacağı belirtilmekle birlikte, Türkiye'den katılımcıya yer verilip verilmeyeceğinin henüz karara bağlanmadığı kaydedildi. 
     Yaklaşık 300 bin euro'ya mal olması planlanan tartışmalı şov programının maliyetinin yüzde 60'ı hükümet, gerisi sponsorlar tarafından karşılanacak. 
     Programın, Türkiye ile ilgili kararın verileceği AB Aralık zirvesi öncesinde, 12 Aralık günü yayınlanması planlanıyor. 
     
</TEXT>
</DOC>
