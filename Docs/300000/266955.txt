<DOC>
<DOCNO> 266955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur11.html </URL>
<DATE> 2004/08/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sivas'ta korkutan yangın .. 
</HEADLINE>
<TEXT>

     Sivas Karayolları 16. Bölge Müdürlüğü'ne ait Asfalt Şantiye Tesisleri'nde çıkan yangında, zift dolu tanklardan malzeme yükleyen tanker tamamen yandı. 
     AA muhabirinin aldığı bilgiye göre, Karayolları 16. Bölge Müdürlüğü'nün Gültepe Mahallesi'ndeki Halil Rıfatpaşa Şantiye Tesisleri'nde, zift dolu tanklardan malzeme yükleyen 58 AR 226 plakalı tankerde, bilinmeyen nedenle yangın çıktı. 
     Kısa sürede tankeri saran alevler, tesislere yayılmaya başladı. Olay yerine, çok sayıda itfaiye ve ambulans sevk edildi. Tankerin patlama ihtimaline karşı tesis boşaltıldı, bazı yollar da trafiğe kapatıldı. 
     Yangın, itfaiye ekiplerinin yoğun çalışmaları sonucu tankerin yakınında bulunan zift dolu tanklara sıçramadan söndürüldü. Tanker tamamen kül oldu, tankların ise dış cephesi yandı. Yangında, yaralanan olmadı. 
     Yangın yerinde incelemelerde bulunan Sivas Emniyet Müdürü Yahya Bal, AA muhabirine yaptığı açıklamada, yangının tankere malzeme transferi yapıldığı sırada çıkmış olabileceğinin sanıldığını belirterek, ''Facia ucuz atlatıldı. Ölü ve yaralı olmaması sevindirici'' dedi. 
     Soğutma çalışmaları devam eden yangınla ilgili soruşturma başlatıldı. 
     
</TEXT>
</DOC>
