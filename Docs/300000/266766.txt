<DOC>
<DOCNO> 266766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yasam/yas10.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri lojmanda esrarengiz ölüm 
</HEADLINE>
<TEXT>


Milli Savunma Bakanlığı lojmanlarında 9. kattan düşen bir kadın ve bir erkek hayatını kaybetti 

ANKARA Milliyet 

Milli Savunma Bakanlığı'nın Oran'daki Lojmanları'nda 9. kattan düşen Demet I. ve Hasan Demirpençe olay yerinde öldü. Olayı haber alıp lojmana gelen ve eşinin cesediyle karşılaşan Yüzbaşı H.I, Hasan Demirpençe'nin aile dostları olduğunu söyledi. 

İhbar yapıldı 
Denizcilerin kaldığı apartmandan düşen I. ve Demirpençe'nin yarı çıplak cesetlerini fark eden lojman görevlileri, olayı saat 13.00'de polise ve savcılığa bildirdi. Ankara Emniyet Müdürlüğü cinayet masası ve olay yeri inceleme ekipleri ihbar üzerine lojmana geldi. Olaya Ankara Cumhuriyet Savcısı Murat Esen el koyarken, ölen kadının lojmanda kalan ve Güvercinlik'te görev yapan Deniz Yüzbaşı H.I'nın eşi Demet I. olduğu anlaşıldı. Ölen kişinin ise Hasan Demirpençe olduğu belirlendi. Ankara Merkez Komutanı Tuğgeneral Fehmi Büyükbayram da olay yerine gelirken, Demirpençe'nin lojman girişindeki nizamiyede kaydının olmadığı belirlendi. Adli tıp uzmanlarının incelemesinde, Demirpençe'nin bacağında iki kurşun yarası tespit edildi. Olayın meydana geldiği Yüzbaşı H.I'nın evinde bir silah bulan uzmanlar, eşyaların dağınık olduğunu belirledi. 

İlişki iddiası 
Yüzbaşı H.I., ifadesi alındıktan sonra serbest bırakıldı. İfadesinde karısıyla Demirpençe arasında ilişki olduğundan şüphelendiğini söylediği iddia edilen H.I., olay sırasında evde olmadığını savundu. 





</TEXT>
</DOC>
