<DOC>
<DOCNO> 254478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/dunya/adun.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmayı yazdı kurşunu yedi 
</HEADLINE>
<TEXT>


Rusya'daki yeni zengin işadamlarının 'kirli çamaşırları'nı ortaya çıkaran Rus asıllı Amerikalı gazeteci ve Forbes - Rusya dergisinin yayın yönetmeni Hlebnikov, Moskova'da öldürüldü 

Cenk Başlamış 


Yeni zengin Rus işadamlarının "kirli çamaşırları"nı ortaya çıkaran Rus asıllı ABD'li araştırmacı gazeteci Paul Hlebnikov önceki gece Moskova'da uğradığı silahlı saldırıda öldürüldü. 
3 aydır Forbes - Rusya dergisinin genel yayın yönetmenliğini yapan 41 yaşındaki Hlebnikov'a iş çıkışında bir otomobilden ateş açıldı. Ağır yaralanan gazeteci ambulansta, ateş edenleri tanımadığını, saldırının nedenini anlayamadığını söyledikten sonra hayatını kaybetti. Olay yerinde Makarov marka iki ayrı tabancaya ait 10'dan fazla kovan bulundu. 
Forbes - Rusya dergisi yöneticilerinden Kirill Vişnepolskiy'nin saldırıya anlam veremediklerini belirtmesine karşın güvenlik kuvvetleri cinayetin Hlebnikov'un mesleğiyle bağlantılı olduğuna kesin gözüyle bakıyor. Rusya Gazeteciler Birliği Genel Sekreteri İgor Yakovenko da, "Belli ki yazdıklarıyla birilerini rahatsız etti ve mayına bastı" dedi. 
Göçmen bir Rus ailesinin çocuğu olarak New York'ta doğan Hlebnikov, son 13 yıl Forbes'un merkezinden çalıştıktan sonra nisan ayında Rusça yayına başlayan derginin sorumluluğuna getirilmişti. Çok iyi Rusça konuşan Hlebnikov, 1996 yılında dönemin ünlü zengin Rus işadamı Boris Berezovskiy hakkında "Kremlin'in Babası Boris Berezovski ve Rusya'nın Yağması" isimli kitabı yazmıştı. Kitapta dönemin lideri Boris Yeltsin övülürken, Berezovski ağır bir dille suçlanıyordu. 
Berezovski, Hlebnikov'un bir makalesinde kendisini ünlü bir Rus gazeteciyi öldürtmekle suçlaması üzerine dava açmış ve Forbes özür dilemek zorunda kalmıştı. Berezovski dünkü açıklamasında gazetecinin "gerçekleri saptırdığı için" öldürülmüş olabileceğini söyledi. Derginin mayıs sayısında Rusya'nın en zengin 100 işadamının listesini yayımlaması büyük yankı yaratmıştı. Rus halkı yeni zenginlerin servetlerini kuşkulu yollardan elde ettiğine inandığı için listede yer alan işadamları kendilerini hedef gösteren Hlebnikov'a ateş püskürmüştü. ABD'li gazeteci, dünyada çok gizli dolar milyarderinin Moskova'da olduğunu söylüyordu. 

'Oligarklar'ın düşüşü 

Rusya'da Vladimir Putin'in iktidara gelmesinin ardından siyasete karışan yeni zengin işadamlarının düşüşü başladı. 
"Oligark" diye nitelenen bu işadamlarından Kremin'in ilk tepkisini çeken medya imparatoru Vladimir Gusinskiy oldu. 2000 yılında Gusinskiy'nin servetine el konulması ardından, bir zamanlar Kremlin üzerinde büyük etkisi olan işadamı Boris Berezovski ülkeyi terk etmek zorunda kaldı. Gusinskiy, şu anda İspanya'da yaşıyor, İngiliz vatandaşlığına geçen Berezovski ise artık Londra'da oturuyor. Siyasete ilgi duyması ardından Kremlin'in öfkesini üzerine çeken son "oligark" ise, 15 milyar dolarlık servetin sahibi olan Mihail Hodorkovskiy. Muhalefete para yardımı yapan Hodorkovskiy yolsuzluk suçlamasıyla dokuz aydır cezaevinde. Bu üç işadamın ortak özelliği, hepsinin Yahudi asıllı olması. 


</TEXT>
</DOC>
