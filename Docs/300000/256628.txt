<DOC>
<DOCNO> 256628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonyas01.html </URL>
<DATE> 2004/07/19/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Lenin'in frengiden öldüğü kesinleşti .. 
</HEADLINE>
<TEXT>

     İsrailli bir grup doktor, SSCB'nin kurucusu Lenin'in ölüm nedeni hakkındaki spekülasyonlara son verecek bulguları elde ettiklerini ve Sovyet liderinin frengiden öldüğünü kesinleştirdiklerini açıkladı. 
     Lenin'in frengiden öldüğüne dair Kremlin çevrelerinde 80 yıldır söylenti bulunmasına karşın, kesin bilgiler ortaya çıkmamıştı. 
     İsrailli nörolog ve psikiyatristlerin, ''European Journal of Neurology'' adlı bilimsel dergide yayımladıkları bulgulara, SSCB'nin 1991 yılında dağılmasının ardından ortaya çıkan belgeler incelenerek ulaşıldı. Bu belgeler, Lenin'in sağlık haritası, otopsi raporları ve Sovyet liderinin son yıllarında tedavisini yürüten, ancak 1924'te ölümünden sonra susmayı yeğleyen doktorların anılarını kapsıyor. 
     Lenin'in hastalığı beynine de ulaşmış durumdaydı. İsrailli doktorlar, bu hastalığın beyne ulaşmasının 10-20 yıl içerisinde mümkün olduğunu belirttiler. Lenin'in yanında bulunanların yazdıklarına göre, Sovyet lideri 1917 devrimi öncesinde gürültülü sese katlanamaz olmuş, çabuk öfkelenir, zaman zaman öfkesinden kontrolünü kaybeder bir hale gelmişti. İsrailli doktorlara göre, bunlar, hastalığın beyne ulaşmaya başladığının göstergeleri. 
     Lenin'in beyni, Moskova'da bir enstitüde koruma altında bulunuyor. Rus yetkililerin beynin bağımsız araştırmacılarca incelenmesine izin vermeleri halinde, hastalığa ait doğrudan kanıtlara ulaşılabileceğine işaret edildi. 
     
</TEXT>
</DOC>
