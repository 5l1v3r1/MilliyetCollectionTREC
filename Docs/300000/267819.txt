<DOC>
<DOCNO> 267819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko15.html </URL>
<DATE> 2004/08/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Memurun zam pazarlığı 15 Eylül'de başlıyor 
</HEADLINE>
<TEXT>

     Hükümet, memur sendikalarıyla 15 Eylül'de toplu görüşme masasına oturacak. Görüşmeler 15 günde anlaşmayla sonuçlanmazsa, Uzlaştırma Kurulu devreye girecek. 
     4688 sayılı Kamu Çalışanları Sendikaları Yasası uyarınca, 11 iş kolunda yetkili memur sendikaları ile yetkili konfederasyon, 15 Eylül'de hükümetle toplu görüşmelere başlayacak. Toplu görüşmelere, kamu çalışanları adına Türkiye Kamu-Sen'e bağlı Türk Büro-Sen, Türk Enerji- Sen, Türk Sağlık-Sen, Türk Tarım Orman- Sen, Türk Ulaşım- Sen, Türk Haber-Sen, Türk İmar-Sen KESK'e bağlı Eğitim-Sen, Tüm Bel-Sen ve Kültür-Sen ile Memur-Sen'e bağlı Diyanet- Sen katılacak. 
     Görüşme masasında en fazla yetkili sendikaya sahip olması dolayısıyla Türkiye Kamu-Sen başkanlığında yürütülecek görüşmelerde, KESK ve Memur-Sen konfederasyonlarının temsilcileri de hazır bulunacak. Toplu görüşmeleri hükümet adına Kamu İşveren Kurulu yürütecek. Görüşmelere, kamu çalışanları ve Kamu İşveren Kurulu, eşit sayıda temsilci ile katılacak. 
     Toplu görüşmeler, kamu görevlileri için uygulanacak katsayı vegöstergeler, aylık ve ücretler, her türlü zam ve tazminatlar, fazla çalışma ücretleri, harcırah, ikramiye, lojman tazminatı, doğum, ölüm ve aile yardımı ödenekleri, tedavi yardımı ve cenaze giderleri, yiyecek ve giyecek yardımları ile bu mahiyetteki diğer etkinlik ve verimlilik artırıcı yardımları kapsayacak. 

     
</TEXT>
</DOC>
