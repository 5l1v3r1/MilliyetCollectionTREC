<DOC>
<DOCNO> 288407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur12.html </URL>
<DATE> 2004/11/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kapkaç önlemleri artırılıyor... Trenlerde polisler görevlendirilecek... 
</HEADLINE>
<TEXT>

     Emniyet Genel Müdürlüğü Sözcüsü ve Genel Müdür Yardımcısı Ramazan Er, trenlerde yaşanan son kapkaç olaylarının ardından TCDD özel güvenlik görevlilerine ek olarak polisin de görev alacağını bildirdi. 
     Ramazan Er, Emniyet Genel Müdürlüğü'nde düzenlediği haftalık bilgilendirme toplantısında, yaklaşan Ramazan Bayramı dolayısıyla alınan tedbirleri anlattı. 
     Er, alınan bütün trafik tedbirlerine rağmen herhangi bir sebeple karayollarının trafiğe kapandığı veya yol güvenliğinin olumsuz yönde etkilendiği hallerde, durumun Emniyet Genel Müdürlüğü Trafik Hizmetleri Başkanlığı'na bağlı kaza danışma biriminin 0312 412 25 92 numaralı telefonu veya 0312 468 91 43 numaralı faksına bildirilebileceğini kaydetti. 
     Suriye vatandaşlarının Hatay'ın Reyhanlı ve Yayladığı ilçeleri ile Şanlıurfa'daki akrabalarını, Kilis ve Gaziantep'te ikamet eden vatandaşların Suriye Halep'teki, Mardin Nusaybin'de ikamet eden vatandaşların Suriye Kamışlı'daki akrabalarını 15-16 Kasım tarihlerinde idari izinle iki gün boyunca ziyaret edebileceğini belirten Er, akraba vatandaşların birbirlerine 200 doları geçmeyecek şekilde hediye verebileceğini bildirdi. 
     
     ORGANİZE SUÇ ÖRGÜTLERİYLE MÜCADELE'' 

     Ramazan Er, Kaçakçılık ve Organize Suçlarla Mücadele Daire Başkanlığı koordinesinde 2003 yılında 230 adet operasyon gerçekleştirildiğini, bu operasyonlarda yakalanan 1643 kişiden 579'unun tutuklanarak cezaevine konulduğunu belirterek, operasyonlarda, 275 adet tabanca, 7 adet uzun namlulu silah, 35 adet av tüfeği, 6005 adet çeşitli çap ve markalarda fişek, 738 adet çek-senet, 40 adet sahte kimlik, 2 adet pasaport ele geçirildiğini kaydetti. 
     Er, 26 Ekim 2004 tarihine kadar gerçekleştirilen 174 adet operasyonda ise yakalanan 1600 kişiden 636'sının tutuklandığını, operasyonlarda 377 adet tabanca, 11 adet uzun namlulu silah, 63 adet av tüfeği, 10 bin 260 adet çeşitli çap ve markalarda fişek, 1800 adet çek-senet, 76 adet sahte kimlik, 8 adet el bombası, 37 adet kurusıkı tabanca, 13 adet pasaport, 41 adet araç, 13 adet çelik yelek, 5 adet telsiz, 91 adet cep telefonu, 3 adet plaka ve 4 adet kelepçe ele geçirildiğini bildirdi. 
     
     KAPKAÇ OLAYLARINDAKİ ARTIŞA 

     Son günlerde kapkaç olaylarındaki artışın toplumsal bir rahatsızlık boyutuna ulaştığını vurgulayan Er, bu konuda birçok önleyici tedbir aldıklarını söyledi. Er, kapkaç suçuna karışanların profilleri incelendiğinde, özellikle büyük şehirlere göç eden çok çocuklu ailelerin bir bölümünün uygun olmayan ekonomik şartlarının, anne-babalarının birbirlerinden ayrı yaşamalarının ve ailevi problemlerinin etken neden olarak belirlendiğini ifade ederek, ''Suç işlemeye teşvik edilen bu çocuklar, mevcut yasalardaki çocuklar lehine hükümlerden de yararlanarak, kapkaç suçuna yönelmişlerdir. 1 Nisan 2005'te yürürlüğe girecek yeni Türk Ceza Kanunu'nda kapkaç suçuna 3 yıldan 7 yıla kadar hapis cezası verilecektir'' dedi. 
     Ramazan Er, trenlerde meydana gelen kapkaç olaylarıyla ilgili olarak TCDD ile Asayiş Daire Başkanlığı arasında bir dizi toplantı gerçekleştirildiğini belirterek, ''TCDD Genel Müdürlüğü ve illerdeki işletme müdürlükleriyle görüşüyoruz. İşletme müdürlükleri ile polisimiz yakın işbirliği içinde olacak. İlgili birimlerden gelen talepler doğrultusunda, yolların ve olayların durumuna göre polis takviyesi yapılacak. Trenlerde TCDD özel güvenlik görevlilerine ek olarak polis de görev alacak. Bu konuyla ilgili genelge de dün itibariyle bütün illere iletildi'' diye konuştu. 
     Emniyet Genel Müdürlüğü Sözcüsü Er'in verdiği bilgiye göre, 2003 yılının ilk dokuz ayında İstanbul'da 3745, İzmir'de 1897, Ankara'da da 472 kapkaç olayı yaşanırken, 2004 yılının ilk dokuz aylık döneminde İstanbul'da 5999, İzmir'de 1757, Ankara'da ise 433 kapkaç olayı yaşandı. Kapkaç olayları İstanbul'da yüzde 60 artarken İzmir'de yüzde 7, Ankara'da ise yüzde 8 oranında azaldı. Türkiye genelinde 2003 yılında 9700, 2004 yılında ise 11886 kapkaç olayı yaşanırken, bu oran yüzde 23 arttı. Kapkaç olayları, Balıkesir'de yüzde 186, Denizli'de yüzde 482, Kayseri'de yüzde 312 oranında dikkat çekici şekilde yükseldi. 

     
</TEXT>
</DOC>
