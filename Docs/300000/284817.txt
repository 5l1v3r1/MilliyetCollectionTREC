<DOC>
<DOCNO> 284817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun10.html </URL>
<DATE> 2004/10/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Papadopulos'tan rest Türkiye er geç bizimle konuşacak 
</HEADLINE>
<TEXT>

     Oshan SABIRLI LEFKOŞA, DHA 

KIBRIS Rum Kesimi lideri Tassos Papadopulos, dün İtalya'nın başkenti Roma'da törenle imzalanan Avrupa Anayasası'nın Kıbrıs sorununun çözümü yolunda Rum tarafının müzakere pozisyonunu daha da güçlendirdiğini öne sürdü. 
     İmza töreninin ardından basın mensuplarına açıklamada bulunan Papadopulos, tören çerçevesinde Başbakan Recep Tayyip Erdoğan'la görüşüp görüşmediği yolundaki bir soruya, "Bu toplantılar resmi toplantılar değil, Kıbrıs sorununun özü ele alınmadı, ancak bazı faydalı fikirler beyan edildi'' yanıtını verdi. Papadopulos, "Türkiye er geç bizimle konuşacak'' derken, Kıbrıs'ın Türkiye'nin AB'ye katılım süreciyle ilgili tavrını en müsait zamanda açıklayacağını' söyledi. 
     
     'TARİHİ BİR GÜN' 
     Papadopulos, Avrupa Anayasası'nın imzalanması ile ilgili olarak da tarihi bir gün yaşandığını söylerken, yeni anayasanın insan hakları konusunda daha güçlü hükümler içerdiğine dikkat çekti. Papadopoulos, "Yeni anayasa birçok görüşün yer aldığı, değişik fikirlerin bir uzlaşmasıdır'' diye konuştu. 
     'Avrupa'da ne kadar başarı sağladığın değil, varılan uzlaşmanın üye ülkelere yeterli olup olmadığının' önemli olduğunu kaydeden Papadopoulos, yeni anayasanın üye ülkelerin iç işleriyle ilgilenmediğini belirtti. 
     
</TEXT>
</DOC>
