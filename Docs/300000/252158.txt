<DOC>
<DOCNO> 252158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko22.html </URL>
<DATE> 2004/07/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Şener Aracılık maliyetlerinin düşürülmesi gerektiği kanaatindeyiz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bankaların aracılık maliyetlerinin yüksekliğinin reel sektöre kullandırılan kredilerin maliyetlerini de olumsuz yönde etkilediğini hatırlatarak, ''aracılık maliyetlerinin düşürülmesi gerektiği kanaatindeyiz'' dedi. 
     Bu arada bu ay itibariyle, ticari kredilerden alınan yüzde 3'lük KKDF kesintisinin kaldırılacağını anlatan Şener, önümüzdeki dönemde Bankacılık Sigorta Muamele Vergisi'nin BSMV aşamalı olarak indirilmesinin de gündemlerinde yer aldığını belirtti. 
     Başbakan Yardımcısı Şener, Stratejik Teknik Araştırmalar Merkezi tarafından Sheraton Oteli'nde düzenlenen Bankacılık Arenası'nda yaptığı konuşmada, geçmişte yaşanan ekonomik krizlerde, mali sistemin sağlıksız yapısının önemli rol oynadığını hatırlattı. 
     Kriz sonrası mali sektörün yeniden yapılandırılması için önemli düzenlemeler yapıldığını anlatan Şener, kamu bankalarının finansal ve operasyonel açıdan yeniden yapılandırıldığını, TMSF bünyesindeki bankaların çözüme kavuşturulması yönünde önemli adımlar atıldığını, ayrıca, İstanbul Yaklaşımı çerçevesinde finansal yeniden yapılandırma programının uygulamaya konulduğunu kaydetti. 
     Ancak bankacılık sektöründe meydana gelen değişimi, sadece bu sektörde meydana getirilen birtakım düzenlemelerle değerlendirmenin yanlış olacağını anlatan Şener, ''çünkü ekonomi bir bütündür'' diye konuştu. 
     2002 ve 2003 yıllarında mali sektör daralırken, reel sektörde yaşanan büyümenin finans sektöründen bağımsız olarak gerçekleştiğinin düşünülmemesi gerektiğini belirten Şener, reel sektörün orta ve uzun dönemde sürekli ve yüksek büyüme hızlarına ulaşmasının, ancak finans sektörünün büyümesi ile söz konusu olabileceğini kaydetti. 
     
     REKOR BÜYÜME 
     Bu yılın ilk çeyreğinde yaşanan yüzde 12.4'lük büyümenin rekor bir düzeyi ifade ettiğini vurgulayan Şener, şöyle konuştu 
     ''Son dönemdeki büyümede, bankacılık sektöründe özellikle tüketici kredilerinin artışının etkili olduğu ve bu dönemde büyümenin iç taleple de desteklendiği gözlenmektedir. 
     2002 sonunda 7.2 katrilyon lira olan tüketici kredileri ve kredi kartları büyüklüğü, 2003 sonunda 16 katrilyon liraya, 11 Haziran itibariyle de 24.4 katrilyon liraya ulaşmıştır.'' 
     
     ''BANKACILIK, RİSKİ İYİ YÖNETME SANATIDIR'' 
     Bankacılığın, aynı zamanda 'riski iyi yönetme sanatı' olduğunu ifade eden Şener, artık riskten kaçarak iş hayatında başarılı olmanın mümkün olmadığını, riski iyi yönetmenin başarılı olmanın temel kuralı haline geldiğini söyledi. 
     Bankacılık sektörünün iyi şekilde gözetim ve denetiminin hayati bir konu olduğunu da anlatan Şener, bu alanda yapılan reformlarla AB normları ve uluslararası uygulamalara önemli şekilde uyum sağlandığını söyledi. 
     Şener, bu gelişmeler sonucunda sektörün 2003 yılında 2002'ye göre daha sağlıklı aktif pasif yapısına kavuştuğunu, tahsili gecikmiş alacakların azaldığını ve karlılığın arttığını kaydetti. 
     Şener, mali disiplin ve enflasyonun düşürülmesi sonucunda istikrarlı büyüme ortamının yakalandığını ifade ederek, ancak bunun sürdürülebilmesinin reel sektör ile bankacılık sektörü arasındaki ilişkilerin sağlıklı şekilde yürütülmesine bağlı olduğunu söyledi. 
     
     SEKTÖRDE ATILMASI GEREKEN ADIMLAR VAR 
     Şener bu arada, önemli reformlara rağmen, bankacılık sektöründe tam rekabet şartlarının oluşturulması için atılması gereken adımlar olduğunu söyledi. 
     Yüksek mali yüklerin fon arz ve talebini daraltarak, mali sistemin büyümesi ve derinleşmesi üzerinde engel teşkil ettiğinin görüldüğünü kaydeden Şener, bankaların da kurumsal yüklerden kaçınmak için işlemlerini yurtdışına kaydırma eğilimine girmemesi gerektiğini, bunun haksız rekabete yol açabileceğini kaydetti. 
     
     ARACILIK FAALİYETLERİ 
     Bankaların aracılık maliyetlerinin yüksekliğinin, reel sektöre kullandırılan kredilerin maliyetini de olumsuz yönde etkilediğini söyleyen Şener, ''Aracılık maliyetlerinin düşürülmesi gerektiği kanaatindeyiz'' diye konuştu. 
     Bu amaçla hükümetin mevduat sigortası primlerini düşürdüğünü, bankacılık işlemlerinden damga vergisini kaldırdığını anlatan Şener, 2004 temmuz itibariyle, ticari kredilerden alınan yüzde 3'lük KKDF'nin kaldırılacağını söyledi. 
     Şener, önümüzdeki dönemde aşamalı olarak bankacılık sigorta muamele vergisinin BSMV indirilmesinin de, gündemlerinde yer aldığını açıkladı. 
     Şener, finans sektörünün batı ülkeleri standardına yükseltilmesi ve rekabetin arttırılması ile şeffaflığın sağlanması için, yeni Kredi Kuruluşları Yasası üzerindeki hazırlıkların da devam ettiğini kaydetti. 
     Kamu kesiminin mali disiplini sürdürmesinin, finans kesiminin fon talebini azaltması ve reel sektör-finans sektörü ilişkisinin sağlıklı bir yapıya kavuşması için temel kural olduğunu ifade eden Şener, bunun için göreve geldiklerinde enflasyonun düşürülmesi, sürdürülebilir büyüme ve kamu borç stokunun azaltılmasına vurgu yaptıklarını hatırlattı. 
     Bankacılık sektörünün reel sektöre daha fazla fon aktarma yönünde çaba göstermesini beklediklerini söyleyen Şener, tüketici kredileri ve kredi kartlarında önemli artışlar olduğunu, ancak bunun yeterli olmadığını, reel sektöre fon aktarımının daha geniş boyutlarda düşünülmesi, özellikle yatırım ve işletme kredilerine ağırlık verilmesi gerektiğini bildirdi. 
     Şener, reel sektöründe yatırım ve üretim ile ilgili finansman kararlarını iyi yönetişim ilkeleri çerçevesinde almasını beklediklerini sözlerine ekledi. 
     
</TEXT>
</DOC>
