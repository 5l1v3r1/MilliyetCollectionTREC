<DOC>
<DOCNO> 280443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur28.html </URL>
<DATE> 2004/10/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gencay Çakıcı da gözaltına alındı... 
</HEADLINE>
<TEXT>

     Alaattin Çakıcı'nın kardeşi Gencay Çakıcı, Avusturya dönüşü Atatürk Havalimanı'nda gözaltına alındı. 
     Avusturya'dan dün iade edilen ve hakkındaki 6 ayrı gıyabi tutukluluğu vicahiye çevrilerek Tekirdağ E Tipi Cezaevi'ne konulan Alaattin Çakıcı'nın kardeşi Gencay Çakıcı, bugün THY'ye ait tarifeli uçakla Viyana'dan İstanbul'a geldi. 
     Gencay Çakıcı, Atatürk Havalimanı'nda pasaport kontrolü sırasında ''hakkında yakalama emri bulunduğu'' gerekçesiyle gözaltına alındı. 
     Çakıcı, teslim edildiği Organize Suçlar Şube Müdürlüğü ekiplerince saat 16.15 sıralarında Vatan Caddesi'ndeki İstanbul Emniyet Müdürlüğü Kompleksi'ne getirildi. 
     Bir soruşturma kapsamında hakkında ''yakalama emri'' bulunduğu belirtilen Gencay Çakıcı'nın, soruşturmayı yürüten Cumhuriyet Savcısı'nın talimatı doğrultusunda adliyeye sevk edileceği ya da bilgisine başvurulduktan sonra polis tarafından bırakılabileceği bildirildi. 
     Bu arada, Avusturya'dan Alaattin Çakıcı'nın avukatı Mustafa Avlağı ile gelen Gencay Çakıcı, Atatürk Havalimanı'nda basın mensuplarının soruları üzerine, ''yurtdışına kardeşini görmek amacıyla çıktığını'' söyledi. Gencay Çakıcı, ''gözaltına alınma sebebini bilmediğini'' de söyledi. 
     

     
</TEXT>
</DOC>
