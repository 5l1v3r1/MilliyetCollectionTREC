<DOC>
<DOCNO> 293894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur15.html </URL>
<DATE> 2004/12/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Doğum gününü kutlayamadı 
</HEADLINE>
<TEXT>

     
     Erdoğan CANKUŞ FETHİYE Muğla , DHA 
     

MUĞLA'nın Fethiye İlçesi'nde, yarın 10'uncu yaşına girmeye hazırlanan ilköğretim okulu öğrencisi Simge Döndereci, yolun karşısına geçerken bir otomobilin çarpması sonucu yaşamını yitirdi. Küçük kızın ölümü, doğum günü kutlamasına davet ettiği sınıf arkadaşlarını yasa boğdu. 
     Kaza, Karagedik Mahallesi Fethiye-Muğla Karayolu üzerinde önceki gün öğleden sonra okul çıkışında meydana geldi. Karagedik İlköğretim Okulu 3-A sınıfı öğrencisi 9 yaşındaki Simge Döndereci'ye, dar ve kaldırımı bulunmayan yoldan karşıya geçerken Avukat Muzaffer Sezgin'in kullandığı otomobil çarptı. Ağır yaralanan küçük kız, Sezgin tarafından kaldırıldığı Fethiye Devlet Hastanesi'nde yaşamını yitirdi. Sınıfındaki arkadaşlarını yarın kutlayacağı doğum gününe davet eden Simge'nin ölümü okulunu yasa bürüdü. Arkadaşları küçük kızın oturduğu sıraya çiçek bıraktı. Fethiye İlçe Milli Eğitim Müdürü Mehmet Uzunoğlu, sınıf arkadaşlarını ve öğrencileri trafik kazalarına karşı uyarıp, başsağlığı dileğinde bulundu. 
     Okul Müdürü Neşet Gavcar, "Bu karayolu genişletilip, kaldırımları yapılmalıdır. İlk ölen Simge değil. Pek çok kaza oldu. Biz devamlı bu yola radar istiyoruz. Öğrencimiz Simge'nin 3 gün sonra doğum günü kutlayacağını öğrendik. Hatta ablası hediyesini bile almış. Çok üzgünüz'' dedi. 
     Baba Servet Döndereci ise "Başka Simgeler ölmesin. Bu yolda hız limiti aşılıyor. Ben hemen her gün motorla çocuğumu götürür, getirirdim. Hatta almaya gittim. Yolda haber geldi. Çok üzgünüm. Adalet yerini bulacak'' diye konuştu. 
     
</TEXT>
</DOC>
