<DOC>
<DOCNO> 250238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko33.html </URL>
<DATE> 2004/06/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Coşkun Biz vurgunların, hortumların kesilmesini hedef aldık... 
</HEADLINE>
<TEXT>

     Sanayi ve Ticaret Bakanı Ali Coşkun, vurgunların, hortumların kesilmesini hedef aldıklarını belirterek, ''Yetimin hakkını kimsede bırakmayacağız, bu milleti soyanlar mutlak suretle hesabını verecektir'' dedi. 
     Coşkun, Beşikdüzü Organize Sanayi Bölgesi'nin temel atma töreninde yaptığı konuşmada, geçen dönemlerde uygulanan yanlış politikalar sonucunda, ekonominin küçüldüğünü, kurulu sanayi tesislerinin üretimlerini düşürdüğünü kaydetti. 
     Birçok yatırımın yarım bırakıldığını, hatta yatırımlara başlanmadığını ifade eden Coşkun, şöyle devam etti 
     ''Dolayısıyla ekonomimiz adeta IMF programları doğrultusunda, parasal programların çok öne çıkarıldığı bir dönemden geçmiştir. Ekonomi faiz, döviz ve borsa üçgeninde çırpınıp durmuştu. Halkı bezdiren en önemli unsurlar olan işsizlik, enflasyon ve bölgeler arasındaki gelir dağılımı artmıştı. Biz, almış olduğumuz tedbirlerle bunların üstesinden gelmeye başladık. Vurgunların, hortumların kesilmesini hedef aldık.'' Enflasyonun seçimden önce söz verdikleri rakamın altına düştüğünü hatırlatan Coşkun, ''İstikrara kavuşacağımız yıl 2005 yılıdır. Bizim yapmadığımız, ama hazır bulduğumuz borçları daha rahatlıkla ödeme imkanına kavuşacağız. Faizlerden tasarruf edilen para yatırıma dönecek, yapılan yatırımlarda işsizliği önleyecektir'' dedi. 
     Büyük bir sorumluluk bilinciyle hükümet olduklarını ifade eden Bakan Coşkun, şunları kaydetti 
     ''Hiçbir zaman mazeret arama lüksü içinde olmadık. Çünkü geçmişi anlatarak, enkaz edebiyatı yaparak bir yerlere gidildiğinde neler olduğunu geçen dönemlerde gördük. Olan olmuştur. Ama biz yetimin hakkını kimsede bırakmayacağız. Bu milleti soyanlar mutlak suretle hesabını verecekler. Aldığımız tedbirlerle, israfı, vurgunları, soygunları önleyeceğiz ve buradan oluşan kaynaklara yatırımlara dönecektir.'' Coşkun, Türkiye'nin ekonomide arzu ettiği hedeflere ulaşacağını vurgulayarak, ''Türkiye darboğazları aşmıştır, krizleri geride bırakmıştır, düzlüğe çıkmıştır. Şimdi bu düzlükte sürdürülebilir ekonomi ile devam edeceğiz'' diye konuştu. 
     
</TEXT>
</DOC>
