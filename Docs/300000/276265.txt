<DOC>
<DOCNO> 276265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo11.html </URL>
<DATE> 2004/09/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yıldıray Baştürk sahalara dönüyor... 
</HEADLINE>
<TEXT>

     Almanya 1. Futbol Ligi takımlarından Hertha BSC Berlin'e transfer olan milli futbolcu Yıldıray Baştürk, yaklaşık 2,5 ay süren sakatlık döneminden sonra sahalara dönüyor. 
     Yıldıray Baştürk'ün sahalara dönmesine geniş şekilde yer veren Bild ve B.Z gazeteleri, ''Hertha'nın büyük ümidi'' olarak niteledikleri Türk futbolcunun hafta sonunda Hertha BSC Berlin'in 1. FC Kaiserslautern'e karşı oynayacağı karşılaşmada sahaya çıkacağını yazdı. 
     Baştürk, Bild gazetesine yaptığı açıklamada, ''Ben takımın güçlendirilmesi amacıyla geldim. Ve bunu da yapacağım. Ancak hiç kimse hemen yüzde 100 hazır olacağımı düşünmesin. Durumumuz çok iyi değil. Ancak içimde yoğun şekilde oyun isteği var'' dedi. 
     Türk futbolcu, B.Z gazetesine yaptığı açıklamada da ''Artık ağrılarım kalmadı. Oynamaya hazırım. Kaiserslautern'e karşı oynayabilirim, ancak 90 dakika süre ile oynayabileceğimi sanmıyorum'' değerlendirmesini yaptı. 
     Hertha BSC Berlin Teknik Direktörü Falko Götz de gazeteye, ''Yıldıray'ın takıma dönüşüyle birlikte büyük iyimserlik kazandık. Yıldıray çok aktif oynuyor ve topları iyi değerlendiriyor. Bu da Marcelinho'ya daha fazla hareket alanı sağlıyor. Rakiplerimiz her ikisi ile de iyi uğraşmak zorunda kalacaklar'' açıklamasında bulundu. 
     Yıldıray Baştürk'ün takım arkadaşı Niko Kovac ise ''Baştürk, bizim oyun kalitemizi artırıyor. Çok fazlaca bol alan yaratacaktır, özellikle de Marcelinho için'' dedi. 
     
</TEXT>
</DOC>
