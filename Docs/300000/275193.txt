<DOC>
<DOCNO> 275193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/siyaset/siy02.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gecekonduya hizmet'e hapis yok 
</HEADLINE>
<TEXT>


ANKARA Milliyet 


Türk Ceza Kanunu'nun TCK , yeniden olağanüstü toplanan TBMM Genel Kurulu'nda görüşülen yürütme ve yürürlük maddeleri kabul edildi. AKP, Başbakan Tayyip Erdoğan'ın isteği üzerine TCK'ya konulan ve kaçak gecekonduların önünü kesebilmek için ağır cezalar öngören "imar kirliliği" maddesinden belediye başkanlarının baskısı üzerine dönüş yaptı. 
Üzerinde tekrir-i müzakere yapılan maddeden, AKP'nin önergesiyle "Yapı kullanma izni alınmamış binalara elektrik, su, telefon veya gaz bağlantısı yapan veya bu hizmetlerden yararlanılmasına müsaade eden kişi altı aydan iki yıla kadar hapisle cezalandırılır" biçimindeki fıkra çıkarıldı. 
Yapılan değişiklikle 
Yapı ruhsatiyesi alınmadan veya ruhsata aykırı olarak bina yapan veya yaptıran kişilerin 1 - 5 yıl hapisle cezalandırılması kabul edildi. Bu cezanın alt sınırı iki yıldan bir yıla düşürüldü. Yapı ruhsatiyesi olmadan başlatılan inşaatlar dolayısıyla kurulan şantiyelerin elektrik, su veya telefon bağlantısı yapılmasına müsaade eden kişi aynı cezaya çarptırılacak.Yapı kullanma izni alınmamış binalarda herhangi bir sınai faaliyetin icraatına müsaade eden kişi 2 - 5 yıl hapis yatacak. Bu fıkra hariç bu madde hükümleri, ancak belediye sınırları içinde veya özel imar rejimine tabi yerlerde uygulanacak. 

'Bu gizli aftır' 
Maddeye eklenen "Kişinin ruhsatsız ya da ruhsata aykırı olarak yaptığı veya yaptırdığı binayı, imar planına ve ruhsatına uygun hale getirmesi durumunda, birinci ve ikinci fıkra hükmü gereği kamu davası açılmaz, açılmış kamu davası düşer, mahk m olunan ceza bütün sonuçlarıyla ortadan kalkar" fıkrasıysa tartışma yarattı. 
CHP Niğde Milletvekili Orhan Eraslan "Kamu davası açılmaması gizli aftır, imar affıdır" derken, CHP Genel Başkanı Deniz Baykal ise maddenin af niteliği taşıdığını, oylamada nitelikli çoğunluk aranmadığını ve Anayasa Mahkemesi'ne başvuracaklarını söyledi. Tekrir - i müzakere yoluyla, hakaret suçunun cezasının alt sınırı da altı aydan üç aya indirildi. 


</TEXT>
</DOC>
