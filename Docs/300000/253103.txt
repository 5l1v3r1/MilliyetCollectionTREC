<DOC>
<DOCNO> 253103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur19.html </URL>
<DATE> 2004/07/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
"Suikasttan haberim vardı"... Van Valisi olay dakikalarını anlatıyor... 
</HEADLINE>
<TEXT>

     Van Valisi Hikmet Tan, kendisine yönelik bombalı saldırının ardından eski makam aracının yerine zırhlı makam aracını kullanmaya başladı. 
     Tan, AA muhabirine yaptığı açıklamada, bombalı saldırıda makam otomobilinin hasar görmesi ve yeni bir saldırı düzenlenmesi ihtimaline karşı kapı ve camları zırhla donatılmış 2 ton ağırlığında başka bir aracı kullandığını söyledi. 
     Makam araçlarını tamamen zırhla kaplanmasının oldukça masraflı olduğunu anlatan Tan, şunları kaydetti 
     ''Zırhlı araçlar pahalı araçlardır bu nedenle hepsi zırhla donatılmıyor. Terörün yoğun olduğu 1995 yılında valiliğe Tempra marka bir zırhlı araç tahsis edilmiş. Ben onu korunmak maksadıyla değil, makam otomobilim bakımda olduğu zaman kullanıyordum. Araç zırh nedeniyle çok ağırlaştığı için aracı sürekli kullanmak mümkün olmuyor.'' 
     
     ''SUİKAST OLACAĞINDAN HABERİM VARDI'' 
     Vali Tan, terör örgütü PKK Kongra-Gel'in, ildeki üst düzey yetkililerden birine suikast düzenleyeceği bilgisinin bir ay önce kendisine iletildiğini, ancak saldırının nasıl gerçekleşeceğine dair bilgisinin olmadığını ifade etti. 
     Saldırının valilik binasına ya da vali konağına yapılabileceğini düşündüğünü anlatan Tan, konuşmasına şöyle devam etti 
     ''Saldırının bu şekilde olacağını tahmin etmiyordum. Teröristler bu saldırıda beni hedef aldı, ama halka dehşet, korku saçtı. İran-Irak Savaşı ve Körfez Savaşı'ndaki kargaşada PKK'nın eline 1 tona yakın plastik patlayıcı geçtiğini de önemli bir kaynaktan haber aldım. Saldırılarda bu patlayıcıları kullanıyor olabilirler. 
     Ben 35 senelik mülki idari amiriyim. Bu yönden alınması gereken tedbirleri iyi bilenlerden birisiyim. Yanıldığım nokta bana bir şey olmaz düşüncesiydi, çünkü ben insanlarla iç içe olan birisiyim. Yoksa bana istihbarattan geçiş güzergahını değiştirmem yönünde bilgiler geliyor.'' 
     
     VALİ OLAY DAKİKALARINI ANLATTI 
     Patlama günü vali konağından çıkışlarının ardından makam otomobili ile koruma aracı arasına başka bir aracın girdiğini kaydeden Tan, olayı şöyle anlattı 
     ''Bu nedenle de koruma aracıyla aramızda epey mesafe vardı. Makam otomobilim bomba yüklü aracı 3-4 metre geçtikten sonra patlama oldu. Patlamanın etkisiyle aracımızın bütün camları kırıldı ve şarapnel parçaları araca isabet etti. Şoföre durmasını söyledim, fakat soğukkanlı davranarak hiç durmadan yola devam etti. Aracın lastikleri patladığı için valiliğe kadar jant üzerinde geldik. Üzerimi değiştirmek için odama gittiğimde aracın kırılan camlarının ceketimdeki mendil cebimden çıktığını gördüm. Camların yüzüme isabet etmeyerek cebime girmesi Allah'ın bir mucizesi.'' Turizm yetkilileri, Van Valisi Hikmet Tan'a yönelik saldırının ilde turizmi olumsuz etkilemediği bildirildiler. 
     
</TEXT>
</DOC>
