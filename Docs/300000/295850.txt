<DOC>
<DOCNO> 295850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko09.html </URL>
<DATE> 2004/12/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Vakıfbank'tan yılbaşı ve bayram kredisi... 
</HEADLINE>
<TEXT>

     Vakıfbank, yaklaşan yılbaşı ve Kurban Bayramı öncesinde vatandaşların alışverişlerini uygun şartlarda yapabilmeleri sağlamak amacıyla, düşük faizle yılbaşı ve bayram kredisi uygulaması başlattı. 
     Vakıfbank'tan yapılan açıklamaya göre, kamu kurum ve kuruluşları ile özel sektör çalışanları, hizmet akdi ile çalışan serbest meslek sahipleri ve emekliler, yılbaşı ve bayram kredisini 8 Aralık 2004-19 Ocak 2005 tarihleri arasında 5 net maaşa kadar ve 1-12 ay vadede aylık yüzde 2, 13-24 ay vadede aylık yüzde 2.05 faiz oranıyla kullanabilecekler. 
     Daha önce Vakıfbank'tan kullanmış olduğu tüketici kredisi taksitli ihtiyaç kredisi, otomobil ve ikinci el otomobil kredisi bulunan ve ödemelerini halen aksatmadan devam eden müşteriler de söz konusu krediden ikinci bir kredi olarak yararlanabilecekler. 
     Açıklamada, düşük faizli yılbaşı ve bayram kredisi uygulamasının tatillerini turistik tesislerde geçirmek isteyenlere daha uygun koşullarda tatil yapabilmeleri ve vatandaşların her türlü yılbaşı ve bayram ihtiyaçlarını karşılayabilmelerini kolaylaştırmak amacıyla yapıldığı belirtildi. 
     
</TEXT>
</DOC>
