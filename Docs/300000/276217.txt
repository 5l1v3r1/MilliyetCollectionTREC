<DOC>
<DOCNO> 276217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko33.html </URL>
<DATE> 2004/09/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Babacan Faiz dışı fazlayı son noktaya bağlamadık 
</HEADLINE>
<TEXT>

     Devlet Bakanı Ali Babacan, büyümenin bu yıl ''yüzde 5'in çok çok üzerinde'' çıkacağının belli olduğunu belirtirken, ''2005 ekonomik programımızı ilan ettiğimiz anda, 2004 ile ilgili revize edilmiş bir büyüme rakamı görebilirsiniz'' dedi. 
     Ali Babacan, IMF-Dünya Bankası güz dönemi toplantıları için New York'a hareketinden önce, Atatürk Havalimanı'nda düzenlediği basın toplantısında gazetecilerin sorularını yanıtladı. 
     Babacan, IMF'nin yayınladığı ''Dünyanın Ekonomik Görünümü'' raporu ile cari açık ve faiz dışı fazlaya ilişkin sorular üzerine, rapordaki projeksiyonların çok güncel olmadığını, çok ülkeyi içerdiği için her ülkenin projeksiyonlarının son haline getirilmiş durumda olmadığını söyledi. 
     Ali Babacan, en son yaptıkları çalışmalardaki projeksiyonların, rapordaki rakamlardan biraz daha farklı olduğunu bildirdi. 
     Cari dengenin devamlı kontrol ettikleri, izledikleri bir konu olduğunu vurgulayan Babacan, ''dikkatle takip ediyoruz. Bundan önceki dönemde de dikkatle takip ettik. Bundan önceki dönemler gerekli zamanlar, gerekli önlemler alındı. Bundan sonra da farklı bir yaklaşım olacağını beklememek lazım'' dedi. 
     
     IMF İLE GÖRÜŞMELER EKİM'İN İKİNCİ YARISINDA 
     IMF heyetinin, görüşmelerin devamı için geliş tarihi henüz kesinleşmemiş olmakla beraber, görüşmelerin Ekim ayının ikinci yarısında devam etmesini beklediklerini ifade eden Babacan, ''Bizim planımız yaklaşık öyle ama tabii karşılıklı görüşeceğiz, teyitleşeceğiz onların programına bakacağız, karar vereceğiz. Ama Ekim ayının ikinci yarısında görüşmeler kaldığı yerden devam edecek'' diye konuştu. 
     Faiz dışı fazla konusunun tamamen bir matematik olduğunu belirten Ali Babacan, şunları söyledi 
     ''Burada önemli olan, faiz dışı fazlanın bizim borç dinamikleri açısından olumlu sonuçlar verecek bir faiz dışı fazla olması. Yani toplam net borç stoğumuzun GSMH'ye oranının düşmeye devam etmesini garanti altına alacak bir faiz dışı fazla. Garanti altına alacak faiz dışı fazla diyorum, çünkü önümüzdeki dönem konjonktür çok rahat olmayacak. Petrol fiyatları, görüyorsunuz, faizler devamlı yükselme trendinde. Dolayısıyla zor şartlarda bile, zor senaryolarda bile kamu borç stoğumuzun düşmeye devam etmesini garanti altına alacak bir faiz dışı fazla olacak. 
     Dolayısıyla buradaki rakamlar da 3 aşağı 5 yukarı belli. Yani yüksek bir faiz dışı fazla gerektiği belli. Ancak görüşmelerimizde bunu son noktaya bağlamadık. Bağlamadık diyorum, çünkü henüz biz de kendi çalışmalarımızda son noktayı koymuş değiliz faiz dışı fazla konusunda. Biz en son gelişmelere, en son gerçekleşmelere göre programımızın rakamlarını, çerçevesini yeniden oluşturuyoruz bugünlerde. Özellikle Eylül sonundaki gerçekleşmeler bizim için önemli, hem enflasyon hem cari dengeyle ilgili gerçekleşmeler önemli. Bütün bunlara bakarak, önümüzdeki dönemde uygulanacak ekonomik programın hedeflerini, parametrelerini daha kesin şekilde belirleyebiliriz. Ama bugünlerde henüz kesin karar vermiş değiliz.'' 
     
     BÜYÜME 
     Ali Babacan, ''IMF görüşmelerinde borçların yeniden yapılandırılması gündeme gelecek mi Büyümede revizyon düşünüyor musunuz '' şeklindeki soru üzerine de şunları söyledi 
     ''Büyümenin yüzde 5'in çok çok üzerinde çıkacağı belli. 2005 ekonomik programımızı ilan ettiğimiz anda, 2004 ile ilgili revize edilmiş bir büyüme rakamı görebilirsiniz. Ancak henüz son noktayı koymadık. Biraz da gerçekleşmeleri gözlemleyeceğiz. Ondan sonra nihai kararları vereceğiz. 
     2006 yılında ödenmesi gereken IMF'ye olan borçlarımızın 3.6 milyar dolarlık kısmının 2007'ye kaydırılması, erken ödeme tarihinden yükümlülük tarihine kaydırılması, zaten bizim doğal hakkımız. O hakkımızı her an kullanabiliriz. Bunun için özel anlaşmaya, görüşmeye gerek yok. Biz geçen sene de yaptık biliyorsunuz. Yazılı olarak talebimizi bildiriyoruz, board toplanıyor, 10 dakikada bir karar veriliyor, iş bitiyor. O hakkı kullanmamız her zaman mümkün. '' 
     Babacan, ''İhtiyaç olduğunda mı yapılacak '' sorusuna karşılık, ''gündemimizde var. O da, orada bir unsur olarak duruyor. Ama yapar mıyız yapmaz mıyız, ne zaman talep ederiz, bu bizim talep etmemize bağlı bir konu. Bizim talebimiz üzerine, onların yerine getireceği bir konu. Bu her an yapılabilir'' dedi. 
     
     KİRA VE EĞİTİM ÜCRETLERİ GİDERLERİ 
     Ali Babacan, Merkez Bankası Başkanı Süreyya Serdengeçti'nin kira ve eğitim zammına ilişkin tedbirler alınması açıklaması anımsatılarak, tedbir alınıp alınmadığının sorulması üzerine, ''kiralar olsun, eğitim ücretleri olsun bununla ilgili konuları düşünüyoruz, üzerinde çalışıyoruz. Ama nihai kararları vermiş değiliz. Ne zamanki nihai kararlar verilir, o zaman açıklamalar yapılır'' şeklinde konuştu. 
     
</TEXT>
</DOC>
