<DOC>
<DOCNO> 262462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo19.html </URL>
<DATE> 2004/08/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Konyaspor geriden oyun kurucu arıyor... 
</HEADLINE>
<TEXT>

     Konyaspor, eksikliği hissedilen defans bölgesine stoper ya da libero transfer etmeyi planlıyor. 
     Kulüp başkanı Mehmet Köseoğlu, teknik direktör Sakıp Özberk'in verdiği rapor doğrultusunda transfer yaptıklarını ve son bir eksiklerinin kaldığını belirtti. 
     Takımda geriden oyun kurucu özelliğe sahip yetenekli bir futbolcuya ihtiyaç duyulduğunu ifade eden Köseoğlu, bunun için stoper ya da libero alınacağını bildirdi. 
     Birkaç gündür basında yer aldığı gibi Bulgar Krilov ile görüşmediklerini dile getiren Köseoğlu, şunları söyledi 
     ''Krilov ile görüşmediğimiz gibi orta saha ve forvet için de oyuncu aramıyoruz. Kadroda 5 forvet oyuncumuz var. Altıncısının bize ne faydası olacak Ayrıca orta sahada da bir eksiğimiz yok. Tek sıkıntımız geride. Geriden topu çıkaracak iyi bir futbolcu alacağız. Bu konuda futbol şube sorumlusu İbrahim Kaplan ve teknik menajer Hamza Hamzaoğlu, görüşmelerini sürdürüyor.'' Mehmet Köseoğlu, yönetimin istifası ile ilgili çıkan söylentilerin de takımı yıpratmak için yapıldığını belirterek, ''Ortada büyük bir sorun yok. Neden istifa edeceğimi bilmiyorum. Lig başladı. Takımın başarısı için bu tür davranışlardan uzak durulmalı'' dedi. 
     
</TEXT>
</DOC>
