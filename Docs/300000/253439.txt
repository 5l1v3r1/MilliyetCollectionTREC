<DOC>
<DOCNO> 253439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/ekonomi/eko06.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk bankalarının sermaye ihtiyacı artacak' 
</HEADLINE>
<TEXT>


Fitch Ratings Bankacılık Bölümü Ortadoğu Sorumlusu Gordon Scott, Basel II'nin 2007'de yürürlüğe girmesiyle Türk bankalarının sermaye ihtiyacının artacağını belirtti 


Fitch Ratings Bankacılık Bölümü Ortadoğu, Afrika, Türkiye, Hollanda ve İngiltere Sorumlusu Gordon Scott, bankacılıkta yeni standartlar öngören Basel II'nin 2007 başında yürürlüğe girmesinin ardından, Türk bankalarının sermaye ihtiyacı olacağını söyledi. 
Konferansta yaptığı konuşmada, yeni bankacılık uygulamaları kapsamında, 'yatırım yapılabilir ülkelerin altında derecelendirmesi olan ülkelerin yabancı para cinsinden bonolarını alan bankalar için risk ağırlığı verileceğine' dikkati çeken Scott, "Örneğin Türkiye için, üç BBB'nin altında olduğundan, Türk hazine kağıtlarına yapılan yatırımların sermaye hesabında risk ağırlığı verilmesi öngörülüyor. Bu, Türkiye'de bazı bankaların, sermaye yeterlilik rasyolarının risk ağırlıklarının artmasından dolayı yüzde 8'in altında kalacağını gösteriyor. Dolayısıyla Türk bankalarının sermaye ihtiyacı olacak. Bankaların geçiş döneminde risk yönetimini geliştirmeleri gerekiyor" dedi. 

'2005 için risk var' 
BDDK'nın izlediği yol haritasına da değinen Scott, Fitch Ratings olarak bu yol haritasını birçok ülkedeki regülatörlere göre daha yapıcı olarak değerlendirdiklerini söyledi. 
Merkez Bankası Araştırma Genel Müdürlüğü'nden Eray Yücel de 2005'te enflasyon açısından bazı riskler de bulunduğunu belirterek, "Kamu borcunun milli gelire oranındaki çarpıcı azalmaya karşın, borç dinamikleri henüz arzulanan düzeyde değildir" dedi. Yücel, ekonomide uzun süreli istikrarsızlıklar veya ekonomik programdan sapma sinyalleri durumunda, beklentilerin olumsuz yönde etkilenebileceğini belirti. 


</TEXT>
</DOC>
