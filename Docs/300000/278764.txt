<DOC>
<DOCNO> 278764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur29.html </URL>
<DATE> 2004/10/09/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Sedat Peker'e gıyabi tutuklama... 
</HEADLINE>
<TEXT>

     Sedat Peker'in de aralarında bulunduğu 24 kişinin nöbetçi mahkemece serbest bırakılmasına, soruşturmayı yürüten Cumhuriyet Savcısı tarafından itiraz edildi. İtirazı görüşen üst mahkeme, Sedat Peker ile 6 kişi hakkında gıyabi tutuklama kararı verdi. 
     ''Kelebek'' adı verilen operasyonla gözaltına alınan ve İstanbul Cumhuriyet Savcılığı'na sevk edilen Sedat Peker ile diğer 34 kişiden, tutuklama istemiyle nöbetçi mahkemeye gönderilen 24 kişinin serbest bırakılmasının ardından, soruşturmayı yürüten Cumhuriyet Savcısı Selim Berna Altay, karara itiraz etti. 
     İtirazı görüşen İstanbul 13. Ağır Ceza Mahkemesi heyeti, dosyayı inceleyerek, serbest bırakılmasına itiraz edilen 24 kişiden Sedat Peker, Atilla Peker, Ali Binkalkan, Hakan Öztürk, Hüseyin Nalbantoğlu, Ali Şahin Gürman ve Atilla Ekser hakkında gıyabi tutuklama kararı çıkardı. 
     Haklarında gıyabi tutuklama kararı verilen 7 kişiyle ilgili karar İstanbul Emniyet Müdürlüğü'ne iletilecek. 
     Sedat Peker'in de aralarında bulunduğu 35 kişiden 24'ü, dün çıkarıldıkları İstanbul Cumhuriyet Savcılığı'nda 5 savcı tarafından sorgulanmalarının ardından tutuklanmaları istemiyle İstanbul Nöbetçi 12. Ağır Ceza Mahkemesi Hakimliği'ne gönderilmişti. Hakim, 24 kişinin de serbest bırakılmasına karar vermişti. 

     
</TEXT>
</DOC>
