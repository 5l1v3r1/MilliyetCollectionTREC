<DOC>
<DOCNO> 275582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun50.html </URL>
<DATE> 2004/09/28/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
KKTC Cumhurbaşkanı Denktaş "Gidişattan endişeliyim" 
</HEADLINE>
<TEXT>

     KKTC Cumhurbaşkanı Denktaş, Kıbrıs konusundaki gidişattan endişe duyduğunu ifade ederek, referandumun ardından Türkiye ile ortak bir zirve yapılmayışını eleştirdi. 
     Cumhurbaşkanı Denktaş, Bayrak Radyo Televizyonu'nda BRT bu akşam yayınlanan Akis programında yaptığı açıklamada, ''Endişe etmekte haklıyım. Ama bu devleti kaldıracak gücün olduğuna da inanıyorum. Eğer biz ve Türkiye bu devleti tanımaya devam ederse'' dedi. 
     Türkiye'nin Avrupa Birliği'nden tarih alma zamanı yaklaştığında Kıbrıs sorununun yeniden ısıtılacağını kaydeden Denktaş, Türkiye'ye, ''Ada'dan askerini çek, Maraş'ı aç'' diye baskıların yapılacağını söyledi. Denktaş, ''Türkiye bunlara ne kadar direnecek, bunu görmemiz lazım. Ama bu günleri yaşayacağız'' dedi. 
     Cumhurbaşkanı Denktaş, bir soru üzerine, ''Türk hükümeti ile köprüleri attık diye bir şey yok'' diyerek, şunları söyledi 
     ''Türkiye şimdi hükümetler seviyesinde Kıbrıs meselesini yürütüyor. Mesela, referandumdan sonra bir zirve toplantısı yapılmadı....Ama eskiden 'hayır' diyen bir insan olarak zaten fazla yardımcı olamam. Çünkü ben 'hayır'ımda ısrar ediyorum. 'Hayır' demeliydik bunda ısrar ediyorum. 'Evet' demek suretiyle neler başımıza geleceğinde ısrar eden bir kişi olarak, şimdi, 'evet' diyenlerin umduklarını bulmaları yolunda ben geride duruyorum.'' 
     
     ''ANNAN SÖZÜNÜN ERİYSE...'' 
     Cumhurbaşkanı Denktaş, BM Genel Sekreteri Kofi Annan'ın, Kıbrıs konusunda yeniden devreye gireceği yönündeki basın haberlerinin anımsatılması üzerine, Annan üzerinde ABD ve İngiltere'nin ''ilgiyi bırakma'' diye baskısı olduğunu belirterek, ''Eğer Annan sözünün eriyse, 'ben artık bu işte yokum, zamanı gelmemiştir' der'' ifadesini kullandı. 
     İzolasyonların kaldırılmasını istediklerini, ancak şartları kabul etmediklerini kaydeden Denktaş, Kıbrıs'ta, Kıbrıs Türkleri'ni Rumlara yamalama oyununun oynandığını, Annan Planı'nın da bunun için hazırlandığını söyledi. 
     Referandumda ''evet'' diyenlere kızgın olmadığını dile getiren Denktaş, ''Referandumdan sonra lehimize ortaya çıkan iki halkın varlığı durumunu kaybediyoruz'' dedi. 
     Denktaş, Kıbrıs konusunda pazarlığın devam ettiğini, pazarlığı sürdürmek için eldeki en büyük kozun egemenlik ve devlet olduğunu, bunlardan vazgeçilmemesi gerektiğini vurguladı. 
     Siyasette güçlenmeye ihtiyacı olmadığını, son sözlerini söylediğini ve son görevini yaptığını belirten Denktaş, sistemin tıkandığını ifade ederek, başkanlık rejimine geçilmesi yönündeki isteğini yineledi. 
     
</TEXT>
</DOC>
