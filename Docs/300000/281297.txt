<DOC>
<DOCNO> 281297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo42.html </URL>
<DATE> 2004/10/18/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Sakaryaspor'da Fenerbahçe maçı hazırlıkları 
</HEADLINE>
<TEXT>

     Birinci Süper Futbol Ligi'nde Ankaragücü'nü yenerek ilk galibiyetini alan Sakaryaspor'da, pazar günü deplasmanda yapılacak Fenerbahçe maçının hazırlıkları başladı. 
     Rüstemler Tesisleri'ndeki antrenmanda, Ankaragücü maçında sakatlık geçiren Hasan yürüyüş yaparken, kısa süren idmanın ardından futbolcular çift kale maç yaptı. 
     Antrenman öncesi basın mensuplarının sorularını yanıtlayan teknik sorumlu Şaban Yıldırım, Ankaragücü galibiyetiyle moral bulduklarını belirterek, şunları söyledi 
     ''Fenerbahçe maçına da kazanmak için çıkacağız. Bu, bay geçireceğimiz bir maç değil. Kimse bunu böyle düşünmesin. Oraya kazanma isteğiyle gideceğiz. Kafamızda peşinen Fenerbahçe'ye mağlup olacağız, bu haftayı puansız geçireceğiz diye bir düşünce olmamalı. Süper lig takımıysak, her yerde, her takımı yenebilecek güçteyiz.'' FB Şükrü Saraçoğlu Stadı'nın atmosferinin kendilerini fazla etkilemeyeceğini bildiren Yıldırım, ''Şükrü Saraçoğlu Stadı'nın etkisinde kalmayacağız. Ayrıca böyle bir statta oynamak bizim için tecrübe olacak'' diye konuştu. 
     
</TEXT>
</DOC>
