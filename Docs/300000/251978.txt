<DOC>
<DOCNO> 251978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sontur09.html </URL>
<DATE> 2004/06/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Denizlili Berber "kan bankası" gibi çalışıyor... 
</HEADLINE>
<TEXT>

     Annesi rahatsızlandığında kan bulmakta zorluk çeken Denizlili berber, gönüllülük esasına göre başlattığı çalışma sonucu, 7 ayda 3 bin kişinin kan grubunu bir fihristte topladı ve bu sayede 2 bin ihtiyaç sahibine ücretsiz kan bulunmasına yardımcı oldu. 
     Alınan bilgiye göre, Kale Çarşısı'nda 18 yıldır berberlik yapan Yakup Güleç'in 37 annesi Fatma Güleç 67 7 ay önce rahatsızlandı. Yapılacak ameliyat için gerekli olan kan, uzun uğraşlar sonucu temin edilebildi. 
     Yaşadığı bu sıkıntıyı unutmayan Güleç, daha sonra esnaf arkadaşlarını ve işyeri sahiplerini tek tek ziyaret ederek, kan gruplarını öğrenmeleri için ısrarcı oldu. Bununla da yetinmeyen Güleç, Pamukkale Üniversitesi Tıp Fakültesi, Denizli Devlet ve SSK Bölge hastanelerinin acil servislerine telefon numarasını bıraktı. 
     AA muhabirinin görüştüğü Güleç, bu süre içinde 3 bin kişiye ulaştığını, onların kan gruplarını, ev adreslerini ve telefon numaralarını alfabetik sıraya göre bir fihristte topladığını dile getirerek, bu sayede 2 bin kişiye de ücretsiz kan bulunmasını sağladığını söyledi. 
     Listede avukattan doktora, işadamından esnafa her meslek grubundan kişinin yer aldığını anlatan Güleç, şöyle konuştu 
     ''Amacım il genelinde daha çok kişiye ulaşıp sayıyı artırmak. Bir kaza, bir doğal afet sonrası veya ameliyat için gerekli olan kanı bulmanın zorluğunu yaşadım. Kan bulunamaması nedeniyle ölümlerin olduğunu da biliyorum. Bunun için gönüllülük esasıyla bir fihrist oluşturdum. Yardım isteyene kan verebileceklerin telefon ve adreslerini ulaştırıyorum.'' 
     
</TEXT>
</DOC>
