<DOC>
<DOCNO> 261647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/guncel/agun.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ellerinde patladı 
</HEADLINE>
<TEXT>


Van Valisi Tan'a suikast düzenlemek isteyen iki teröristten biri bombanın infilak etmesi sonucu öldü, diğeri ise ağır yaralandı 

GURBET GÖKÇE - SEBAHATTİN YILMAZ - FEYAT ERDEMİR Van DHA 

Uyuşturucu kaçakçılarının karakol basıp adam kaçırdığı Van'da, Vali Hikmet Tan'a bir ay sonra yeniden bombalı suikast düzenlemek isteyen teröristler emellerine ulaşamadı. Tan'ın geçeceği güzerg hta, Ferit Melen Havaalanı kavşağındaki eski polis kontrol noktasına bomba yerleştirmek isteyen teröristlerden biri bombanın patlaması sonucu öldü, diğeri yaralandı. Polis, yaralı teröristi, üzerinde bomba olabileceği ihtimali üzerine 11 saat bekledikten sonra yaralı ele geçirdi. Olay yerinde patlamaya hazır üç bomba daha bulunurken, iki teröristin kaçtığı anlaşıldı. 
İpek Yolu'ndaki bakım nedeniyle kapalı kavşaktaki kullanılmayan polis kontrol noktasında önceki gün 01.00'de patlama sesi duyuldu. Bölgeye giden polis, elleri kopmuş yaralı teröristi hastaneye kaldırdı. Ancak terörist hastaneye götürülürken öldü. Olay yerini çembere alan polis, Bitlis Karayolu'nu da trafiğe kapattı Bu sırada kulübede yaralı bir teröristin daha bulunduğu belirlendi. Patlama sırasında çöken duvar altında kalan teröristin üzerinde bomba düzeneği olabileceği olasılığı üzerine polis saatlerce müdahalede bulunmadı. Havanın aydınlanmasıyla birlikte uzaktan görüntülenen teröristin kıpırdamadan oturduğu görüldü. 

Kürtçe anons yapıldı 
Saat 04.00'da kulübenin etrafında bulunan bir bombayo, uzman ekipler fünyeyle patlattı. Kulübeye yakın bir kaç de ev güvenlik nedeniyle boşaltıldı. Gece boyunca polis teröriste Kürtçe ve Türkçe, "Teslim ol" çağrısı yaptı, ancak bu çağrılarına yanıt alınamadı. Tüm operasyonu olay yerinden yürüten Van Emniyet Müdürü Tacettin Kurt, teröristin bulunduğu yeri dürbünle izledi. Polis yetkilileri, teröristlerin elinde uzaktan kumandalı bomba olduğunu belirterek, olay yerinde bu düzeneklerin bulunduğunu söyledi. Tan da 07.15'te olay yerine giderek yetkililerden bilgi aldı. 
Kurt, saat 11.30'da operasyona başlanması için talimat verdi. Timler, 15 dakika süren operasyon sonucu kulübedeki yaralı teröristi, silah kullanmadan yakalayarak hastaneye kaldırdı. 
Aramada bir Kalaşnikof, bir tabanca, bir telsiz ve patlamaya hazır üç bomba bulundu. Adının "Mesut" olduğunu söyleyen yaralı terörist, Van Edremit'te oturduğunu, eylem için üç arkadaşıyla geldiğini, birinin elinde bombanın patladığını, iki arkadaşının da kaçtığını söyledi. 
Yaralı teröristin üzerinden "Mesut Özçiçek" adına düzenlenmiş sahte kimlik çıktığını söyleyen Vali Tan, teröristin elinde patlayan bombanın bir tuzak olduğunu düşündüklerini kayderek, "Asıl bomba, Mesut Özçiçek olarak bilinen kişinin hazırladığı, bir piknik tüpü içine yerleştirilmiş patlayıcı maddeden oluşan bombadır" dedi. Tan, bomba düzeneklerinin, daha önce Van'da gerçekleştirilen terörist eylemlerde kullanılan düzeneklerle benzer özellik taşıdığına dikkati çekti. 

Temmuzdaki saldırıdan 4 saniyeyle kurtulmuştu 

Van Valisi Hikmet Tan, 2 Temmuz'da saat 09.15'te makam otomobiliyle valiliğe giderken, konutunun 100 metre yakınında yol üzerine teröristlerin bıraktığı bomba yüklü otomobil uzaktan kumandayla infilak ettirildi. Patlamada M. Hanifi Yıldız, Veli Coşkun ve Hüseyin Gülecen ölürken 24 kişi yaralandı. Tan, patlamanın meydana geldiği yerden dört saniye önce geçtiği için saldırıdan yara almadan kurtuldu. Patlama meydana geldiğinde bomba yüklü araca 30 metre mesafede bulunan zırhsız Mercedes marka makam otomobili ise hasar gördü. Patlamanın olduğu yerde de yaklaşık 1 metre derinliğinde bir çukur açıldı. 

'Başaramayınca sahiplenmiyorlar' 

Saldırıyı kimsenin üstlenmediğini kaydeden Vali Tan, PKK KONGRA - GEL'den şüphelendiğini belirterek, "Başarısız olunca eylemi sahiplenmiyorlar" dedi. Dün sabah olay yerine gelerek yetkililerden bilgi alan Van Valisi Hikmet Tan, yaralı teröristin sağ ele geçirilmesinin çok önemli olduğunu vurguladı. Tan, 2 Temmuz'da kendisine yönelik düzenlenen bombalı saldırının da böylece aydınlanabileceğini söyledi. Tan "Bu adam canlı ele geçirilirse, diğer bombalama olayıyla ilgili çok kapsamlı bilgilere ulaşabileceğimizi tahmin ediyorum. Bitlis'e gidecektim ama vazgeçtim" dedi. 


</TEXT>
</DOC>
