<DOC>
<DOCNO> 267763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun05.html </URL>
<DATE> 2004/08/31/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Baba Bush'a göre herkes oğul Bush'a karşı kampanya içinde... 
</HEADLINE>
<TEXT>

     ABD'nin eski başkanlarından George Bush, 2 Kasım başkanlık seçimi öncesinde ABD Başkanı George W. Bush'a karşı partizan bir saldırı kampanyası yürütüldüğünü öne sürerek, oğlunu savundu. 
     Baba Bush, CNN televizyonunda katıldığı programda, başta Amerikan basını olmak üzere, Cumhuriyetçi Partili oğlu Bush'a karşı saldırgan bir tutum izlendiğini belirterek, Demokrat Partili başkan adayı John Kerry'nin Vietnam Savaşı kahramanlıklarını küçük gösteren televizyon reklamları konusunda oğlundan yana tavır aldı. 
     Kerry'nin Vietnam'da birlikte savaştığı bazı arkadaşları, Cumhuriyetçi Parti'nin desteğiyle, senatörün köy yakma benzeri eylemlere giriştiğini ve anlattığı gibi bir kahramanlık sergilemediğini anlatan televizyon reklamlarıyla, ABD başkanlık seçiminde çekişmeli eyaletlerde Bush'a puan kazandırmaya çalışıyor. 
     First Lady Laura Bush, Kerry karşıtı reklamların çok da adaletsiz olmadığını, kocası Bush'a karşı ''milyonlarca'' reklamla saldırıldığını söylemişti. 
     Bu sözler baba Bush tarafından da destek bulurken George Bush, söz konusu televizyon reklamlarını görmediğini ancak birkaç kişinin Kerry'nin Vietnam Savaşı durumuyla ilgili önemli iddialarda bulunduğunu, başka grupların bu kişileri yalancılıkla suçladığını kaydetti. 
     Baba Bush, bu reklamlarda yer alan eski başkan adaylarından, eski Cumhuriyetçi Partili Senatör Bob Dole'a güveninin tam olduğunu belirterek, ''Ben Dole'un, sadece John Kerry'yi karalamak için ortaya çıkacağını sanmıyorum. Bence Dole, kendi gözleriyle gördüklerinden, kulaklarıyla duyduklarından endişe duydu'' dedi. 
     Demokrat Parti'nin ''karalama kampanyası'' olarak nitelediği Kerry karşıtı reklamları haklı bulup bulmadığı sorulan baba Bush, ''Doğru mu değil mi bilmiyorum. Benim ilgilendiğim, John Kerry'nin Vietnam'dan döndükten sonra söyledikleridir. Çünkü bunu hatırlıyorum. Bu da adil bir oyun olur'' dedi. 
     Bush, bu reklamları veren gazileri tanımadığını ve Kerry'nin Vietnam'da onurla hizmet verdiğine inandığını belirterek, ''Ancak bu adamların yalancı olduklarını söyleyecek kadar onları tanımıyorum'' diye konuştu. 
     Baba Bush, aylardır ''moveon.org'' adlı internet sitesi ve yönetmen Michael Moore'un saldırılarına maruz kaldıklarını belirtti ve oğlu Bush'un, her türden saldırı kampanyasına hedef olduğunu söyledi. 
     New York Times gazetesinde çıkan seçim yazılarına ilişkin bir soru üzerine Bush, bu gazetenin tutarlı bir şekilde liberal yazılar yazdığını ve yine aynı tutarlılıkla, bütün başyazılarda Başkan Bush'a karşı çıktığını kaydetti. Baba Bush, ''Ben New York Times'tan vazgeçtim'' dedi. 
     Baba Bush, Başkan Bush'un da New York Times'ı okumayı bırakıp bırakmadığını soran gazeteciye, ''Bilmiyorum. Belki annesi gibi olabilir. Barbara artık okumuyor'' diye konuştu. 
     
</TEXT>
</DOC>
