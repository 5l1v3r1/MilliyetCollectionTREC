<DOC>
<DOCNO> 252082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/yasam/yas02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklam dünyası Tara'yı kaybetti 
</HEADLINE>
<TEXT>


Reklam dünyasının 'd hi' isimlerinden Ali Tara, kansere karşı yaklaşık 6 yıldır verdiği mücadeleye dün yenik düştü 


Reklam dünyasının 'senaryolara can katan' yönetmeni olarak tanınan ve Garanti Bankası için hazırladığı 'sucu çocuk' karakteri ve BP Super V için hazırladığı kamyon reklamındaki 'Ağzı olan konuşuyor' sloganı hafızalara kazınan Ali Tara, önceki gece tedavi gördüğü Amerikan Hastanesi'nde vefat etti. 
Kurduğu Tara Productions ile yönettiği reklam filmlerinde birçok karakter yaratan, eserleri yurtiçi ve yurtdışında çok sayıda ödül alan Tara, Türkiye'de yaratıcı çalışmalarda ilk akla gelen isimlerden biriydi. 

Ödüle doymuyordu 
Ali Tara'nın reklam dünyasında özel bir çizgi haline gelen yaratıcılığı, kendisine ulusal ve uluslararası birçok ödül getirdi. 
Türkiye'de reklam dünyasının en prestijli ödülü olan Kristal Elma'yı 1991 - 2001 yılları arasında tam 9 kez alan Tara, The New York Festival'de de 2 Altın, 1 Gümüş, 7 Bronz madalya almış 39 kez finalist olmuştu. 
Son yolculuğuna uğurlanacak Ali Tara'nın cenazesi, 2 Temmuz Cuma günü öğle namazından sonra Teşvikiye Camii'nden kaldırılacak. 

55 yaşındaydı 

1 Ocak 1949 doğumlu Ali Tara, 6 yıldır akciğer kanseri nedeniyle tedavi görüyordu. İstanbul Konservatuvarı'nı bitirdikten sonra New York Üniversitesi'nde master yapan ve uzun yıllar yurtdışında yaşayan Tara, sanatçı Ayfer Feray ve gazeteci Samim Tara'nın oğluydu. Tara, iş ve hayat arkadaşı Lale Tara ile 21 yıldır yaşamı paylaşıyordu. 


</TEXT>
</DOC>
