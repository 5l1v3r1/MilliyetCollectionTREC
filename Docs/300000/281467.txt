<DOC>
<DOCNO> 281467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun10.html </URL>
<DATE> 2004/10/19/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Şimon Peres Şaron'un hayatından endişe ediyorum 
</HEADLINE>
<TEXT>

     İsrail'de İşçi Partisi'nin lideri Şimon Peres, aşırı sağcı Likud Partili Başbakan Ariel Şaron'un hayatından endişe ettiğini söyledi. 
     Maariv gazetesinin birinci sayfadan verdiği haberde, Şaron'un İsrail'in Gazze Şeridi'nden çekilmesiyle ilgili planı hakkında ülkenin iki kampa ayrıldığı ifade edilerek, bu bağlamda da Peres'in Şaron'un öldürülmesinden endişe ettiğini söylediği belirtildi. 
     Habere göre Peres, ''Şiddet korkunç biçimde kışkırtılıyor, tıpkı İzak Rabin'in öldürüldüğü günlerin arifesindeki gibi. Birinin Başbakan Şaron'a saldırı düzenleyeceğinden endişe ediyorum. Umarım güvenlik birimleri Rabin'in cinayetinden ders almıştır ve Başbakan'ın güvenliğini mükemmel biçimde sağlar'' dedi. 
     Şaron'un, 25 Ekim'de güçlü muhalefete rağmen İsrail parlamentosuna Knesset Gazze'den çekilme planını sunması bekleniyor. 27 Ekim ise, Rabin'in Oslo anlaşmalarına muhalif aşırı sağcı bir Yahudi tarafından öldürülmesinin 9. yıldönümü. 
     
</TEXT>
</DOC>
