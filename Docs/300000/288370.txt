<DOC>
<DOCNO> 288370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy06.html </URL>
<DATE> 2004/11/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Babacan Bol sıfırlı banknotlarımız alay konusu bile yapılmaktadır 
</HEADLINE>
<TEXT>

     Devlet Bakanı Ali Babacan, enflasyonun yeniden yükselmesine, Türk parasına yeniden sıfır eklenmesine izin vermeyeceklerini ifade ederek, ''bol sıfırlı banknotlarımız zaman zaman alay konusu bile yapılmaktadır'' dedi. 
     Babacan, AK Parti'ni aylık yayın organı Türkiye Bülteni dergisinde vatandaşların YTL konusunda yönelttiği soruları yanıtladı. 
     YTL'nin ''yuvarlama etkisine'' ilişkin soruyu yanıtlarken, bu konunun çok tartışıldığını, Türkiye'nin parasından sıfır atan ilk ülke olmadığını bildirdi. 
     Bir çok ülkenin daha önce parasından bir ya da birkaç kez sıfır atma operasyonu gerçekleştirdiğini anlatan Ali Babacan, sıfır atma hazırlıkları döneminde bu ülke örneklerini çok yakından incelediklerini, özellikle AB'de Euro'ya geçiş sürecinin Türkiye için önemli bir örnek teşkil ettiğini bildirdi. 
     Yakın zamanda gerçekleşen bu uygulamanın Türkiye'nin 6 sıfır atmasından ''daha karmaşık bir uygulama'' olduğunu ifade eden Bakan Babacan, şöyle devam etti 
     ''Orada, farklı ülke para birimleri, ortak bir para birimine çevrilmiştir. Resmi açıklamalara göre Euro bölgesinde 2002 yılının ilk 6 ayında gerçekleşen yuvarlama etkisi, genel tüketici fiyat endeksinde binde 2 düzeyini geçmemiştir. 
     Bizde ise operasyon çok daha basittir. Paramızın satın alma değeri aynı kalmakta, hesaplamalar çok daha kolay olmakta, eski ve yeni banknotlar birbirine çok benzemekte ve çift etiket uygulaması zorunla tutulmaktadır. Bu da yukarı yuvarlama etkisini ortadan kaldırmaktadır. 
     Hatta yuvarlamanın aşağı doğru olması daha muhtemel görünmektedir. 
     Bilindiği gibi şu andaki en küçük para birimimiz 50 bin TL'dir. Oysa YTL'ye geçtiğimizde en küçük para birimimiz 1 Yeni Kuruş olacak. Bugün bazı etiketlerde örneğin 9.990.000. TL rakamını görmekteyiz. Bu fiyatı 10 milyon olarak ödemekten başka seçeneğimiz yok. Oysa 9.99 YTL'lik bir bedeli 9 YTL artı tam 99 kuruş olarak ödeyebilir, ya da 10 YTL verip 1 Yeni Kuruş para üstü alarak alışverişi yapabiliriz.'' Babacan, 1 Ocak 2005 tarihinden itibaren tüm kaydi işlemlerin yalnızca YTL ile yapılacağını belirterek, parasal işlem yapan tüm yazılımların, yazar kasaların, teknik sistemlerin, programların YTL'ye uygun hale getirilmesi gerektiğini kaydetti. 
     Bu konuda yazılım ve donanım şirketlerinin ürünlerini hazırlayarak hizmete sunmaya başladığını bildiren Ali Babacan, bankalardaki hesapların da 1 Ocak 2005 tarihi itibariyle YTL'ye çevrilmiş olacağını vurguladı. 
     Babacan, bu nedenle TL olarak düzenlenmiş bütün çeklerin de, 2005 yılı ve sonrasında ibraz edildiği takdirde YTL olarak ödeneceğini, 1 Ocak 2005 tarihi ve sonrası için düzenlenen çeklerin de YTL cinsinden düzenleneceğini kaydetti. 
     
     ''BOZUK PARA SIKINTISI OLUR MU '' 
     YTL'ye geçince bozuk para sıkıntısının yaşanacağına ilişkin iddialara da yanıt veren Babacan, 1 Ocak 2005'ten itibaren bozuk para sıkıntısının yaşanmayacağını bildirdi. 
     Babacan, şunları kaydetti 
     ''Darphane, 1 milyar adetten fazla madeni parayı 1 Ocak'tan önce bankalarımıza dağıtmış olacaktır. Bir yıl boyunca eski ve yeni paraların bir arada kullanılacağı hatırlanırsa, piyasadaki bozuk para miktarı kat kat artmış olacaktır. Ayrıca gerektiğinde hem darphanemiz yeni madeni para basabilecek hem de mevcut TL madeni paralar piyasada dolaşacaktır.'' 
     
     GEREKLİ MİYDİ 
     Bir vatandaşın, paradan sıfır atmanın gerçekten gerekli olup olmadığı sorusuna da Babacan, şu karşılığı verdi 
     ''Bugün dünyanın en yüksek kupürlü para birimi Türkiye'de bulunmaktadır. 20 milyon değerinde kupürü olan bir başka ülke bulunmamaktadır. Bu durum, her şeyden önce paramızı itibarını zedelemekte, ülkemizin imajını olumsuz yönde etkilemektedir. 
     Bol sıfırlı banknotlarımız zaman zaman alay konusu bile yapılmaktadır. Vatandaşlarımız yurtdışına çıktığında ceplerindeki paraları saklamakta, Türkiye'ye gelen turistler hem TL'ye uyum sağlamakta zorlanmakta hem de bol sıfırlı para karşısında şok yaşamaktadırlar. Bunun yanında çocuklarımızın alış veriş yapacak kadar matematik öğrenebilmeleri yıllar alabilmektedir. 
     Uluslararası işlemlerin zorluğu, muhasebe işlemlerindeki karışıklıklar, Türkiye'ye özel hesap makinelerinin, benzin pompalarının, POS makinelerinin üretilmesi gibi bir çok zorluk bol sıfırlı para biriminin örnekleri olarak sayılabilir. 
     Diğer yandan geçtiğimiz yıllar boyunca paramıza sürekli sıfır eklenmiş olması, yüksek ve belirsiz enflasyonun, ekonomideki güvensizlik ve istikrarsızlığın bir sonucudur. 
     Bugün ise hem enflasyon hızlı bir şekilde düşürülmüş hem de kontrol altına alınmıştır. Ekonomimize artık istikrar ve güven hakim olmuştur. 
     Enflasyondaki düşüş devam edecek, Türkiye AB ülkeleri ortalamasında bir enflasyon oranına en kısa zamanda ulaşacaktır. 
     Hükümetimizin uygulamakta olduğu ekonomik programından taviz vermesi, gevşemesi asla sözkonusu olmayacaktır. Türkiye ekonomide çok önemli bir fırsatı yakalamış, önemli bir dönemeçten geçmiştir. 
     Hükümet olarak enflasyonun yeniden yükselmesine, yeniden yüksek ve belirsiz enflasyon günlerine, dolayısıyla paramıza yeniden sıfır eklenmesine izin vermeyeceğiz. Ama bu konuda vatandaşlarımıza da büyük görev ve sorumluluk düşüyor. Onlar da bu yeni döneme alışmak ve bu yeni ortamı her şekilde korumak zorundadırlar inancındayım.'' 
     
     ''CUMHURİYET TARİHİNDE BİR İLK'' 
     Babacan, paradan 6 sıfır atılması uygulamasının Cumhuriyet tarihinde bir ilk olduğunu ifade ederek, ''ilk kez bütün bir seri değiştirilmektedir'' dedi. 
     Bu açıdan operasyonun gerçekten büyük olduğunu belirten Babacan, vatandaşların adaptasyon konusunda zorluk çekebilecekleri düşüncesine katıldığını belirtti. 
     Ali Babacan, YTL operasyonuyla yüksek ve belirsiz enflasyon döneminin sona erdiğini, Türkiye ekonomisinin sürdürülebilir bir büyüme sürecine girdiğini, ekonomide yepyeni bir sayfanın açıldığının tescil edildiğini kaydetti. Ayrıca Türk Milleti'nin yeniliklere gerçekten açık bir toplum olduğunu belirten Babacan, şunları ifade etti 
     ''Para, bu örneklere nispeten çok daha alışık olduğumuz bir konu olduğu için adaptasyon daha kolay olacaktır. Bunlara ek olarak tanıtım kampanyamız da yoğun olarak devam etmektedir. Anketlerle bilinçlenme ve tanıma düzeyini ölçüyoruz ve oldukça iyi sonuçlar alıyoruz. 
     Önümüzde iki aylık bir süre daha var. Bu sürede halkımız çok daha hazırlıklı bir hale gelecek. Hazine Müsteşarlığı ve Merkez Bankası'nın yürüttüğü kampanyaya ek olarak çok değişik tanıtım şekillerine de şahit oluyoruz. Özel kurumlar, sivil toplum örgütleri, sendikalar, odalar, dernekler tanıtıma destek veriyor. 
     Ayrıca unutulmaması gereken bir başka nokta da 1 yıl boyunca şimdi kullandığımız TL banknot ve madeni paralar ile YTL'nin birlikte kullanılacak olmasıdır. Bu da durumu çok kolaylaştıracaktır. Çift etiket zorunluluğu da yine adaptasyonu kolaylaştıracaktır. Bilinçsiz harcama konusunda ise bireyler önlemlerini alacaktır diye düşünüyorum.'' 
     
</TEXT>
</DOC>
