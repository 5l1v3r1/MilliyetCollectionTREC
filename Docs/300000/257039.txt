<DOC>
<DOCNO> 257039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun17.html </URL>
<DATE> 2004/07/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hikmet Çetin Afganistan'da Türk olmanın her zaman artısı var 
</HEADLINE>
<TEXT>

     NATO'nun Afganistan'daki Kıdemli Yüksek Sivil Temsilcisi Hikmet Çetin, ekim ayında yapılacak devlet başkanlığı seçimi öncesi, Afgan halkının seçimlere ilgisinin arttığını, özellikle kadın seçmen sayısındaki artışın sevindirici olduğunu söyledi. 
     Çetin, sünnet programı ve sağlık taraması için Afganistan'a gelen Afyon Milletvekili Mahmut Koçak başkanlığındaki heyetle Türkiye'nin Kabil Büyükelçiliği'nde biraraya geldi. 
     Çetin, 9 Ekim'de yapılacak devlet başkanlığı seçiminin Afganistan için büyük önem taşıdığını kaydetti. Seçimi engellemek isteyen güçlerin halen mevcut olduğunu, bu konuda terör örgütü El Kaide, Taliban ve Gülbeddin Hikmetyar'a bağlı güçlerin tehditlerinin devam ettiğini bildiren Çetin, şunları söyledi 
     ''Tüm bunlara karşın seçmen kayıtları 7 milyon 200 bine kadar ulaştı. Özellikle kadın oranı hızla artıyor. Bunlar sevindirici gelişmeler. Bazı bölgelerde katılım oranı yüzde 50'yi buldu. Bu durum seçimlerin meşruluğunu tartışılmaz kılacak. Şu an önemli olan seçimlerin güvenli ortamda yapılması. Bu konuda NATO'nun İstanbul zirvesinde aldığı önemli kararlar var. NATO, ortak çalışma yürütüyor. Afganistan'da yıllardan beri olmayan bir sürecin başarıyla sonuçlanması ülkenin geleceği açısından çok önemli.'' Çetin, Şubat 2005'de ISAF'ın komutasının büyük olasılıkla yeniden Türkiye'ye geçeceğini ifade ederek, ''Afganistan'da Türk olmanın, Türk gelmesinin her zaman artıları var. Herkes Türklere çok sıcak bakıyor. Derin, eskiye dayanan ilişkiler var. Türkiye'nin komutayı alması NATO açısından da çok önemli. Çünkü, komutanın Türkiye'de olduğu ISAF-2 dönemi ve bu dönemin komutanı Akın Zorlu Paşa halen çok olumlu anılıyor'' dedi. 
     Çetin, Türk işadamlarına da seslenerek, ülkede sadece müteahhitlik hizmetinde bulunmamalarını, yatırım yapmalarını istedi. İnşaat çalışmalarının bir süre sonra sona erdiğine işaret eden Çetin, ''Ancak, çimento, tuğla gibi inşaat yatırımları çok daha fazla kazandırabilir ve bunlar daha da önemli. Doğrusu bizde en az verip, en çok pay alma gayreti var'' diye konuştu. 
     
</TEXT>
</DOC>
