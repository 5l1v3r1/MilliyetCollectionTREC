<DOC>
<DOCNO> 285497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo40.html </URL>
<DATE> 2004/11/02/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Tekelioğlu Bazı hakemler üç büyükler dışındakilere önyargılı davranıyor 
</HEADLINE>
<TEXT>

     Akçaabat Sebatspor Teknik Direktörü Sadi Tekelioğlu, ''Bazı hakemler, üç büyükler dışındaki takımlara önyargılı davranıyor'' dedi. 
     Tekelioğlu, Akçaabat Sebatspor'un puan cetvelinde arzulanan yere bir türlü gelemediğini belirtti. Son haftalarda iyi futbol oynamalarına rağmen, karşılığını alamadıklarını ifade eden Tekelioğlu, şunları söyledi 
     ''Galatasaray maçında iyi mücadele etmemize rağmen hak etmediğimiz bir sonuca maruz kaldık. Türkiye'de maalesef susan değil, konuşan haklı çıkıyor. 11 kişiyle 2 gün maç yapsak Galatasaray'ın kazanma şansı yoktu. Hakemlerin kararlarında çok dikkatli olması lazım. Hakem ve Tomas maçta bir şeyler aradı ve isteğine kavuştu. Gözlemci raporları ve yapılan yorumlar hakemin maçı kötü yönettiğini ortaya koyuyor. Burada bana göre kötüden ziyade kasıt aramak gerekiyor. Bana göre bazı hakemler üç büyükler dışında kalan takımlara önyargılı davranıyor.'' Tekelioğlu, bazı maçlarda tribünlerde hoş olmayan pankartlar açıldığını ifade ederek, bu tür pankartları açanların da engellenmesi gerektiğini sözlerine ekledi. 
     
</TEXT>
</DOC>
