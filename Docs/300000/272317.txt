<DOC>
<DOCNO> 272317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko23.html </URL>
<DATE> 2004/09/16/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Citibank, Japonya'da zorda... 
</HEADLINE>
<TEXT>

     Dünyanın en büyük bankacılık grubu Citigroup'un Japonya'daki iştiraki Citibank N.A'nın bireysel bankacılık hizmetlerinin askıya alınabileceği, hatta tamamen durdurulabileceği bildirildi. 
     Nihon Keizai gazetesinin haberine göre, ''Citibank'ın bireysel bankacılık bölümü çalışanlarının, müşterilerine bazı tahvillerin risk durumu hakkında yalan beyanda bulunması'' ile ilgili soruşturmayı yürüten Japon bankacılık denetleme kurumu FSA, konu ile ilgili hazırladığı raporda, ağır yaptırımlar öngörüyor. 
     Citibank'ın bazı bireysel bankacılık hizmetlerinin askıya alınabileceğini kaydeden Nihon Keizai, bazı hizmetlerin ise tamamen durdurulmasının olası göründüğünü yazdı. 
     FSA'nın Citibank soruşturması ile ilgili kararını yarın açıklayabileceği ifade ediliyor. 
     Reuters ajansının bilgi almak için aradığı bir Citibank sözcüsü ise FSA'nın raporunu henüz okumadığını belirterek, konu ile ilgili yorum yapamayacağını söyledi. 
     Citibank, ''Tokyo ofisi bireysel bankacılık bölümü çalışanlarının müşterilerine bankanın bazı tahvillerinin risk düzeyiyle ilgili gerçeğe aykırı beyanda bulunmaları ve kredi talep eden bir müşteriye de söz konusu tahvillerden almayı şart koşmaları'' ile suçlanıyordu. 
     Geçen yılın Nisan-Ağustos döneminde meydana geldiği bildirilen usulsüzlüklerin geçtiğimiz günlerde ortaya çıkmasının ardından banka, ''Olaydan üzüntü duyuyoruz. Durum ciddiyetle inceleniyor. Gerekli bütün önlemler alınacak'' açıklaması yapmıştı. 
     Bankacılık denetleme kurulu FSA, Japon piyasalarına olan güveni artırmak için son yıllarda yerli ve yabancı finans kuruluşları üzerindeki denetimini sıkılaştırmıştı. 
     
</TEXT>
</DOC>
