<DOC>
<DOCNO> 252124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun36.html </URL>
<DATE> 2004/07/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Beyaz Saray'dan Bush'a yanıt geldi... 
</HEADLINE>
<TEXT>

     Beyaz Saray, bugün yargıç karşısına çıkan Irak'ın devrik lideri Saddam Hüseyin'in, ''asıl suçlunun ABD Başkanı George Bush'' olduğu sözleri için, ''Saddam'ın, bu türden şeyleri söylemeyi sürdüreceğini'' bildirdi. 
     Beyaz Saray sözcüsü Scott McClellan, Saddam'ın yargıç önüne çıkması ve hakkında 7 suçun isnat edilmesinin, Iraklılar için önemli bir adım olduğunu söyledi. 
     Sözcü, ''Saddam'ın, bu tür şeyleri söylemeyi sürdüreceğinden eminim. Saddam ve yardımcılarının Irak mahkemesinde adaletle yüzleşmeleri önemli. Bu, Irak halkının Saddam Hüseyin'in diktatörlüğünün karanlık geçmişini sona erdirmelerine yardımcı olacak önemli bir adımdır'' dedi. 
     Saddam'ın kurbanlarını ve onların yakınlarını dinlemenin daha önemli olduğunu belirten sözcü, Bush'un, Saddam ve yardımcılarının adalet önüne çıkarılmasından memnun olduğunu kaydetti. 
     Saddam, çıkarıldığı mahkemede, duruşmayı ''tiyatro'' olarak nitelendirmiş ve ''asıl suçlunun Bush'' olduğunu söylemişti. 
     
</TEXT>
</DOC>
