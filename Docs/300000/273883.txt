<DOC>
<DOCNO> 273883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun12.html </URL>
<DATE> 2004/09/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sadr kentinde şiddetli çatışmalar 15 ölü, 92 yaralı 
</HEADLINE>
<TEXT>

     Irak'ın başkenti Bağdat'ın Sadr semtinde sabah erken saatlerde direnişçilerle Amerikan ve Irak askerleri arasında şiddetli çatışmalar çıktığı, ABD'nin tanklarla ve havadan, isyancıların mevzileri olduğunu söylediği yerleri vurduğu bildirildi. 
     Hastane yetkilileri, bölgedeki saldırı ve çatışmalarda 15 kişinin öldüğünü, 92 kişinin yaralandığını kaydettiler. 
     Sadr'daki çatışmaların, ABD ve Irak güçlerinin, Şiilerin karargahı olan semtte silah aramaları üzerine çıktığı haber verildi. 
     Bölgenin yakınındaki bir AP muhabiri, radikal Şii lider Muktedar Sadr yandaşlarının RPG ile ateş açmasından sonra bir Amerikan C130 tipi savaş uçağının bir alanı yoğun bombardımana tuttuğunu duyurdu. 
     ABD'nin savaş uçakları ve Apache helikopterleriyle saldırılarını sürdürdüğü, bir helikopterin yerden açılan ateşle vurulduğu ancak üssüne dönebildiği, bir tankın da yola yerleştirilen bombayla etkisiz hale geldiği haber verildi. Amerikan tarafının kaybına ilişkin açıklama yapılmadı. 
     Radikal Şii lideri Mukteda Sadr'ın temsilcilerinden Naim Kaabi, ''Amerikan bombardımanlarında 15 kişi öldü, 52 kişi yaralandı'' dedi. Kaabi, saldırının Saddam rejimi devrileli beri düzenlenen en büyük ve en yıkıcı taarruz olduğunu da belirterek, Başbakan İyad Allavi'den taarruzu durdurmasını istedi. 
     Kaabi'nin verdiği bilanço, resmi makamlarca henüz doğrulanmadı. İçişleri Bakanlığı yetkilileri, dün akşam başlayıp bu sabah da devam eden Amerikan taarruzuyla ilgili açıklama yapmıyor. 
     
</TEXT>
</DOC>
