<DOC>
<DOCNO> 265863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/siyaset/asiy.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rumlar hazır değil' 
</HEADLINE>
<TEXT>


KKTC'den Kıbrıs Rum Kesimi ve Avrupa'ya ticari mal akışını düzenlemeye yönelik Yeşil Hat Tüzüğü yürürlüğe girdi. Talat, "Rumlar, Türklerden mal almaya henüz ruhen hazır değil" dedi 

Sefa Karahasan Lefkoşa 


KKTC'den Kıbrıs Rum Kesimi ve Avrupa ülkelerine ticari mal akışını düzenlemeye yönelik Yeşil Hat Tüzüğü yürürlüğe girdi. Tüzük çerçevesinde AB tarafından yetkili kılınan Kıbrıs Türk Ticaret Odası, gerekli menşe belgelerini dünden itibaren vermeye başladı. KKTC Başbakanı Mehmet Ali Talat, Rumların Türklerden mal almaya "henüz ruhen" hazır olmadığını söylerken, KKTC Ticaret Odası Başkanı Ali Erel, yüksek vergiler yüzünden AB'ye mal satışının imk nsız olduğunu açıkladı. 

Menşe belgesi şart 
Tüzüğe göre, Rum Kesimi'ne veya Rum Kesimi üzerinden diğer ülkelere gönderilecek ürünlerin, tümüyle KKTC'de üretilmiş veya yeterli katma değer ilavesiyle üretilmiş ürünler olması gerekiyor. Rum Kesimi'ne canlı hayvan, hayvansal ürünler ve hayvan yemi satılması ise yasaklar arasında bulunuyor. 
Yeşil Hat Tüzüğü gereği Rum tarafına, orada tüketilmek veya üçüncü bir ülkeye gönderilmek üzere geçirilecek ürünler için Ticaret Odası'ndan menşe belgesi alınması gerekiyor. 
Menşe belgesi için öncelikle Ticaret Odası'ndan başvuru formu alınacak. Formun üzerindeki malın üreticisinin, malı satanın ve satın alanın adı, adresi, malın tanımı, ağırlığı, paket sayısı ve diğer bilgiler doldurulacak. Kuzeyden güneye veya güney üzerinden diğer AB ülkelerine yapılacak her sevkıyatta menşe belgesi mallara eşlik edecek. 
Yeşil Hat Tüzüğü uyarınca, ancak AB ülkeleri veya İsviçre'den getirilecek tohumla yetiştirilecek patates ihraç edilebilecek. Patates ihracatı en erken 2005'te mümkün olacak. 

Pürüz olabilir 
Talat, mal akışında pürüz olabileceğini, çünkü Rumların Türklerden mal almaya ruhen hazır olmadığını söyledi. Rum Kesimi'ne mal satışı olup olmayacağının yakında görüleceğini ifade eden Talat, şunları kaydetti "Bize gelen enformasyon, Türk malı alma korkusunun içselleştiği yönündedir. Yani adeta bunu almanın bir suç olduğu gibi bir izlenim, Güney Kıbrıs'ta vardır. Rumlar bunu aşabilirse, Yeşil Hat Tüzüğü işe yarayabilir." 

Rum vergisi yüksek 
Erel ise, Kıbrıs Türkü için en önemli olayın, güneye mal satmaktan öte AB ülkelerine de doğrudan mal satabilmek olduğunu söyledi. Yeşil Hat tüzüğünün güneye mal satmalarını kolaylaştırdığını belirten Erel, güneyin limanlarını kullanarak AB ülkelerine mal satmalarının, Rumların yüksek vergileri yüzünden imk nsız olduğunu da dile getirdi. 

Karpaz ortaokulu atağı 

KKTC Başbakan Yardımcısı Serdar Denktaş, Karpaz Rum Ortaokulu'nun öğrenime açılması için gerekli tüm önlemlerin alındığını belirtti. Denktaş, Rum yönetimini de işbirliğine çağırdı. 


</TEXT>
</DOC>
