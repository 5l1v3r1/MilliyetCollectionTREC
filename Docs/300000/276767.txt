<DOC>
<DOCNO> 276767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/soneko08.html </URL>
<DATE> 2004/10/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kırgızistan'ın ithal ettiği doğalgazın yarısı kayıplara karışıyor... 
</HEADLINE>
<TEXT>

     Kırgızistan'ın komşuları Kazakistan ile Özbekistan'dan ithal ettiği doğalgazın yarısının kayıplara karıştığı bildirildi. 
     Kırgızgaz Genel Müdür Yardımcısı Kubanıçbek Cusupov, ülkede geçen yıl 100 milyon metreküp doğalgaz tüketildiğini, bu yıl bu rakamın 200 milyon metreküp olarak planlandığını açıkladı. Cusupov artışın, sanayii üretiminde yaşanan artıştan kaynaklandığını söyledi. 
     Bakanlar Kurulu toplantısında kurumun çalışmaları hakkında bilgi veren Cusupov, Kırgızgaz'ın ithal ettiği doğalgazın yüzde 50'sinin çalındığını açıkladı. Kırgızgaz Genel Müdür Yardımcısı'nın bu açıklaması karşısında şaşıran Başbakan Nikolay Tanayev'in, ''Bu kadar doğalgazın nereye gittiği'' sorusu ise cevapsız kaldı. 
     Kubanıçbek Cusupov, doğalgaz ithalatı nedeniyle Kazakistan'a 10 milyon dolar, Özbekistan'a da 1 milyon dolar borçlarının bulunduğunu açıklarken, bu borçların da önümüzdeki günlerde kapatılması için çaba harcandığını belirtti. 
     Başbakan Tanayev, başta doğalgaz ve elektrik sektörlerini ellerinde tutan kamu kuruluşlarının yöneticilerinin maaşlarının, kendisinin maaşından dahi yüksek olduğuna dikkat çekerek, bu kurumlardaki yetkililerin görevlerini hakkıyla yapmalarını veya istifa etmelerini istedi. 
     
</TEXT>
</DOC>
