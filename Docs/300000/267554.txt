<DOC>
<DOCNO> 267554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun38.html </URL>
<DATE> 2004/08/30/ </DATE>
<TIME> 23.26 </TIME>
<AUTHOR>  </AUTHOR>
<HEADLINE>
Rehin Fransız gazetecilere verilen süre uzatıldı 
</HEADLINE>
<TEXT>

     Fransa'daki devlet okullarında dini simgeleri yasaklayan kanunun bu akşama kadar feshedilmesini isteyen dinci bir grup tarafından Irak'ta kaçırılan Fransız gazeteciler Georges Malbrunot ve Christian Chesnot, bu gece uydu kanalı El Cezire'de yayınlanan bir video kaydında, Fransız vatandaşlarına çağrıda bulunarak, ''Fransa'daki türban yasağına karşı'' gösteri düzenlenmesini istediler. 
     Fransız gazeteciler, El Cezire'nin yayınında, Fransız halkına ve hükümetine seslenerek, hayatlarının bağışlanması için başörtüsü yasağı kanununun iptal edilmesini istedi. 
     İki Fransız gazeteciden biri, Fransa Cumhurbaşkanı Jacques Chirac'a seslenerek, ''Hayatımızın bağışlanması için başörtüsü yasağını lağvedin'' dedi. 
     Gazeteciler, Müslüman okullarında başörtüsü yasağının kaldırılması için Fransız halkının hükümet ve cumhurbaşkanı üzerinde baskı oluşturmasını isteyerek, aksi halde pek yakında öldürüleceklerinin kesin olduğunu bildirdiler. 
     El Cezire televizyonuna göre, Fransız gazetecileri kaçıranlar, verdikleri süreyi de 24 saat uzattılar. 
     
</TEXT>
</DOC>
