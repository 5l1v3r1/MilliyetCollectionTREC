<DOC>
<DOCNO> 261079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun32.html </URL>
<DATE> 2004/08/06/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
ABD ile Rusya arasında Çeçen gerginliği... 
</HEADLINE>
<TEXT>

     ''Sürgündeki Bağımsız Çeçenistan Devleti''nin Dışişleri Bakanı İlyas Ahmedov'a ABD tarafından sığınma hakkı tanınmasının Rusya'da büyük rahatsızlık yarattığı ve kararın Rus hükümeti tarafından protesto edileceği bildirildi. 
     Los Angeles Times gazetesinin haberine göre, ABD İç Güvenlik Bakanlığı'nın itirazını çekmesi üzerine, Rusya'nın ''terörist'' olarak tanımladığı sürgündeki Çeçenistan hükümetinin Dışişleri Bakanı İlyas Ahmedov'un ABD'ye sığınma talebi geçen pazartesi günü kabul edilmişti. 
     Gazeteye bir açıklama yapan Ahmedov, ''Sığınma sürecim bu yönde sonuçlandığı için çok mutluyum. Burada kalacağım ve Çeçenistan'da siyasi bir çözüme ulaşılması için elimden geleni yapacağım'' derken, Washington'daki Rus büyükelçiliği diplomatlarının bu gelişmenin iki ülke arasındaki ilişkilerde rahatsızlık yaratacağını söyledikleri kaydedildi. 
     2003 Eylül ayında Ahmedov hakkında terörizm suçlamalarında bulunarak bir tutuklama emri çıkaran Rusya, Ahmedov ABD'den siyasi sığınma talebinde bulunduğunda bunu engellemek için Usame Bin Ladin'le ilişkisi olduğunu ileri sürerek, ABD nezdinde itirazda bulunmuştu. 
     Boston'da bulunan bir göçmen mahkemesi Ahmedov'un sığınma başvurusunu kabul etmiş, ancak ABD İç Güvenlik Bakanlığı 1 Haziran'da kararı temyiz etmişti. Bakanlığın 13 Temmuz'da temyiz başvurusunu geri çekmesi üzerine Ahmedov hakkındaki sığınma kararı geçen pazartesi günü neticelendirilmişti. 
     Ahmedov'un sığınma talebinin ABD eski ulusal güvenlik danışmanı Zbigniew Brzezinski'nin başkanlığını yaptığı Ulusal Demokrasi Vakfı NED tarafından desteklendiği belirtilirken, Brzezinski'nin yaptığı bir açıklamada, Ahmedov'a sığınma hakkı verilmesi ve NED desteğinin ''Çeçenistan'a karşı Rus şiddetinin barışçıl bir şekilde çözümlenmesinde faydalı olacağını'' söylediği kaydedildi. 
     Ahmedov, Bağımsız Çeçenistan Devleti Başkanı Aslan Maşadov tarafından bu ay içinde yeniden sürgünde dışişleri bakanı olarak atanmıştı. Maşadov, 1997 yılında yapılan ve uluslararası toplum tarafından tanınan seçimlerde Çeçenistan Devlet Başkanı seçilmişti. 
     1999 yılında Rusya'nın Çeçenistan'a yeniden asker göndererek ülkeyi işgal etmesi üzerine Çeçen yönetimi faaliyetlerine sürgünde devam etmek zorunda kalmıştı. 
     
</TEXT>
</DOC>
