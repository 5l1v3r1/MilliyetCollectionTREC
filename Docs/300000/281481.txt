<DOC>
<DOCNO> 281481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun26.html </URL>
<DATE> 2004/10/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
El Kaide Türkiye'yi neden vurdu 
</HEADLINE>
<TEXT>

     Merkezi Londra'da bulunan ünlü düşünce kuruluşu Uluslararası Stratejik Araştırmalar Enstitüsü'nün IISS 2005 yılı askeri dengeler raporunda, tüm ülkeler için söz konusu olan terörist saldırı tehlikesine dikkat çekildi. 
     IISS'ın 400 sayfalık raporunda, genelde batılılara ve Arap dünyasındaki batı hedeflerine yönelik terör saldırısı tehdidinin, Mart 2003'de Irak savaşının başlamasıyla arttığına işaret edildi. 
     Raporda, ABD'nin Arap dünyasındaki siyasi statükoyu değiştirmek ve çıkarlarını korumak amacıyla yaptığı bu müdahalenin karşısında, El Kaide'nin de ABD'nin Arap dünyasındaki etkisini azaltmaya yönelik eylemler başlattığına dikkat çekildi. 
     ABD'nin hala El Kaide'nin birincil hedefi durumunda bulunduğu belirtilen raporda, El Kaide'nin operasyonel gücündeki düşüşe rağmen, örgütün orta kademeli yöneticilerinin eylem planlama, lojistik destek ve malzeme sağlama, eylemleri finanse etme işlevlerini yerine getirebileceklerine dikkat çekildi. 
     Raporda, ''Afganistan'da zayıflamasına rağmen, Irak'ta yeniden güç toplayan El Kaide hala bütün dünyada etkili terör örgütlerinin önünde geliyor'' ifadesine yer verildi. 
     
     İSTANBUL'DAKİ TERÖR SALDIRILARI 

     El Kaide'nin yeni eylem dalgası içinde 2003 yılı Kasım ayında İstanbul'daki bombalı saldırıların önemli bir yer tuttuğunu belirten IISS uzmanları, Türkiye'nin hedef alınmasının önemli bir gösterge olduğunu, bunda Türkiye'nin batı tipi laik bir yönetim tarzı olması, NATO içindeki tek büyük Müslüman ülke olması ve İsrail ile yürüttüğü ılımlı diplomatik ilişkilerin rol oynadığını dile getirdi. 
     ''Türkiye'nin İslami kökleri olan bir parti tarafından yönetilmesi nedeniyle El Kaide'nin burada radikal İslamı daha kolay etkili kılabilmeyi umuyor olabileceğini'' ifade eden IISS uzmanları, ''Bu nedenle de Türk hükümetine Batı ve İsrail ile ılımlı ilişkilerin tolere edilmeyeceği mesajı veriliyor olabilir'' görüşünü savundu. 
     Terör örgütü Hizbullah'ın güç kazanmaya çalıştığı yönündeki bazı göstergelerin bulunduğunu da öne süren IISS raporu yazarları, terör örgütü PKK KONGRA-GEL üyelerinin de yeniden güç toplamaya çalıştıklarını ve bunun da Türkiye'nin terörle mücadelesini güçleştirdiğini öne sürdü. 
     
     YUNANİSTAN ORDUSUNU GÜÇLENDİRİYOR 

     Uluslararası Stratejik Araştırmalar Enstitüsü'nün IISS 2005 yılı askeri dengeler raporunda, Türkiye ile Yunanistan'ın savunma harcamalarını azaltma yönündeki açıklamalarına rağmen, Yunanistan'ın ordusunu güçlendirmeyi sürdürdüğüne dikkat çekildi. 
     IISS uzmanları, Türkiye'nin 1-2 yıl içinde Black Hawk helikopterlerinin üretim ve dağıtım merkezi haline geleceğini belirtti. 
     Kıbrıs'taki referandumun sonuçlarına da kısaca değinen uzmanlar, süreç içinde AB'nin Kıbrıs Rum kesimini tam üye kabul etmesinin de güçlükleri artırdığına dikkat çekti. 
     Türkiye ve Yunanistan'da hükümetlerin yaptığı son açıklamalarda her iki tarafın da savunma yüklerini azaltma sinyali verdiklerine işaret eden rapor yazarları, ''Her iki ülke de savunma harcamalarını NATO ortalaması olan gayri safi milli hasılalarının yüzde 2.7'sine çekmeye niyetli olduklarını açıklamışlardı. Türkiye'nin bu yöndeki olumlu adımlarına karşılık, Yunanistan geçen yıl içinde üç büyük askeri ihale açtı ve 12 Apaçi ile 20 ulaşım helikopteri aldı'' hatırlatmasında bulundu. Yunanistan'ın toplam harcamasının 1.3 milyar euroyu bulduğuna da işaret eden uzmanlar, bu ülkenin hala ordusunu güçlendirme çabası içinde olduğunu vurguladı. 
     Raporda, dünyanın çeşitli bölgelerinde hala aktif halde bulunan terör örgülerinin de bir listesi yer aldı. 
     Listenin Türkiye ile ilgili bölümünde, İBDA-C, PKK, DHKP-C ve Hizbullah örgütleri sıralanırken, bu örgütlerin faaliyetlerini çeşitli düzeylerde sürdürdükleri ifade edildi. 
     Raporda, terör örgütü PKK'nın hala 4-5 bin arasında militanı bulunduğu ve bu haliyle de Türkiye'de faaliyet gösteren en büyük terör örgütü olduğu öne sürüldü. 
     
</TEXT>
</DOC>
