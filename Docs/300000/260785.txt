<DOC>
<DOCNO> 260785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko02.html </URL>
<DATE> 2004/08/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdemir, Gebze'deki tesislerini İzmit'e taşıyor... 
</HEADLINE>
<TEXT>

     Ereğli Demir ve Çelik Fabrikaları T.A.Ş. ERDEMİR Yönetim Kurulu Başkanı Recai Berber, ''Gebze'deki tesislerimizi deniz ve demiryolu ulaşımı yeterli olmadığı için İzmit'e taşıyacağız'' dedi. 
     Berber, Gebze Organize Sanayi Bölgesi'nde düzenlediği basın toplantısında, sermayesinin tamamı Ereğli Demir ve Çelik Fabrikaları T.A.Ş.'ye ait olan ve 2001 yılından bu yana Gebze Organize Sanayi Bölgesi'nde, otomotiv yan sanayi ürünleri, beyaz eşya, klima, endüstriyel varil, büro ve raf malzemeleri üreticilerine hizmet vermekte olan Erdemir Çelik Servis Merkezi'ni, İzmit'e taşıyacaklarını söyledi. 
     Tesisin, yıllık 150 bin ton kapasiteyle hizmet vermeye çalıştığını ifade eden Berber, mevcut kapasiteyi artırma imkanı bulamadıkları için tesisi taşımak zorunda kaldıklarını belirtti. 
     Gebze'nin, deniz ve demiryolu ulaşımı konusunda imkanlarının yetersiz, karayolu taşımacılığının ise çok sıkıntılı ve sorunlu olduğunu anımsatan Berber, İzmit'e taşıyacakları Erdemir Çelik Servisi Merkezi'nin yıllık kapasitesini yeni yatırımlarla 300 bin tona çıkartacaklarını ifade etti. 
     Berber, şunları kaydetti 
     ''İki yıldır proje çalışmalarımız devam ediyor. SEKA'nın 130 dönümlük arazisi kurumun borcundan dolayı Milli Emlak'a devredildi. Biz bu alana liman yapıp, çelik servis merkezi kuracağız. Zaman içinde de Gebze'deki merkezimizi buraya taşıyacağız. 
     İlk planda 20 milyon dolarlık yatırım yapacağız. Bu yatırımımızın toplam yatırımı ise 50 milyon dolar. Bu İzmit'in, bölge sanayisinin kaderini değiştirecek. Bölge insanı ve sanayisi için tarihi bir fırsat. Bürokratik sıkıntılar yüzünden projemiz gecikti, bu yıl içinde çalışmalara başlayıp bir yıl içinde üretime başlayacağız.'' Berber, Diğer taraftan Demir Çelik Üreticileri Derneği olarak İzmit'te, Demir Çelik Enstitüsü kuracaklarını sözlerine ekledi. 
     Sistem Geliştirme Müdürü Naci Çubuk da Erdemir'in İzmit'teki projelerinin beş yıllık bir dönemi kapsadığını ve üç aşamalı olarak uygulamaya konulacağını kaydetti. 
     
</TEXT>
</DOC>
