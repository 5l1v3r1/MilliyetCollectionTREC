<DOC>
<DOCNO> 295213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy19.html </URL>
<DATE> 2004/12/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Unakıtan Bütçe açığını yüzde 8'e düşürmeyi amaçlıyoruz 
</HEADLINE>
<TEXT>

     Maliye Bakanı Kemal Unakıtan, Bakanlık olarak zor ve sıkıntılı bir görev üstlendiklerini, vergi ödeyenlerin Aman daha az vergi alın , diğerlerinin ise Aman bize daha çok kaynak aktarın dediğini söyledi. 
     Unakıtan, DPT, Hazine Müsteşarlığı, Maliye Bakanlığı ve Gelir Bütçesinin TBMM Plan ve Bütçe Komisyonu'ndaki sunuş konuşmasında, maliye politikalarının ekonomik program hedefleri çerçevesinde kararlılıkla ve disiplinle uygulandığını, bunun sonucunda da ekonomideki olumsuzlukların temel nedeni olan bütçe açığının düşürülmesinde önemli başarılar elde edildiğini belirtti. 
     2002'de yüzde 14.6 olan bütçe açığının GSMH'ye oranının 2003'de yüzde 11.3'e düşürüldüğünü, bu oranın 2004 sonunda da yüzde 8 olmasının beklendiğini kaydeden Unakıtan, bu oranı AB kriteri olan yüzde 3'ün altına çekmeyi hedeflediklerini ifade etti. 
     Unakıtan, bu başarının büyük ölçüde hizmet kalitesinden ödün vermemek şartıyla, harcamalarda sağlanan tasarruf ve etkinlik ile sıkı bir mali disiplin uygulanmasından kaynaklandığını vurguladı. 
     ''Maliye Bakanlığı olarak üstlendiğimiz görev zordur, sıkıntılıdır. Bunu en yakından da sizler bilirsiniz'' diyen Unakıtan, şöyle devam etti 
     ''Vergi alıp kaynak, gelir yaratacaksınız ve bunu gider olarak gerekli yerlere dağıtacaksınız. Ancak, vergi ödeyenler Aman daha az vergi alın derken, diğerleri aman, bize daha çok kaynak aktarın diyorlar. 
     İşte bu çok yönlü sorumluluk ve hassasiyet gerektiren bir durumdur. Bu nedenle de Maliye Bakanlığı'nın işi zordur. 
     Ancak biz, Bakanlık olarak bütçe ve vergi politikalarını belirlerken ve uygularken, toplumun tüm kesimlerinden gelen talep ve baskıları, ülkemizin ve insanlarımızın gerçekleri ve ihtiyaçları doğrultusunda en iyi şekilde bağdaştırmanın gayreti içerisindeyiz.'' 
     
     126 BİN BEYANNAME ELEKTTONİK ORTAMDA VERİLDİ 
     Maliye Bakanı, konuşmasında daha sonra gelir ve harcama alanında yaşanan gelişmeler hakkında açıklamalarda bulundu. 
     Vergi Barışı uygulaması sonucunda 2003 yılı Mart ayı ile Eylül 2004 döneminde 4.7 katrilyon liralık tahsilat yapıldığını bildiren Unakıtan, bugün itibarıyla 2004 yılı vergi gelirlerinin de yaklaşık 100.5 katrilyon lira olmasının beklendiğini söyledi. 
     Mükelleflere daha iyi hizmet veren bir vergi idaresi oluşturma çalışmalarının devamı olarak Vergi Daireleri Otomasyon Projesi'nin ikinci aşamasına başlandığını da hatırlatan Maliye Bakanı, ''Bu proje ile kayıt dışı ekonominin kayıt altına alınması için veri ambarı oluşturulması, elektronik ortamda beyanname alınması, çağrı merkezi kurulmasının da aralarında bulunduğu önemli hususların hayata geçirilmesi hedeflenmektedir'' diye konuştu. 
     Unakıtan, sözkonusu proje kapsamında 1 Ekim'den itibaren bazı beyannamelerin elektronik ortamda gönderilmeye başlandığına da işaret ederek, bugüne kadar yaklaşık 126 bin beyannamenin bu şekilde verildiğini bildirdi. Kemal Unakıtan, 1 Ocak 2005'den itibaren yıllık gelir ve kurumlar vergisi beyannamelerinin de elektronik ortamda alınmasına başlanacağını vurguladı. 
     Mükelleflerden alınan karlılık bilgileri kullanılmak suretiyle sektörel bazda 3 bin civarında mükellef belirlendiğini de bildiren Unakıtan, bunlar nezdinde vergi incelemesi başlatıldığını, bu tür incelemelerin 2005'de de sürdürüleceğini vurguladı. 
     
     SAĞLIK GİDERLERİ 
     İlaç giderlerinin bilgisayar ortamında kontrol ve takibi için Maliye Bakanlığı ile Emekli Sandığı arasında protokol imzalandığına da dikkati çeken Unakıtan, reçete kontrol sisteminin kullanımı için Maliye Bakanlığı personelini kapsayan pilot uygulama başlatıldığına işaret etti. 
     Unakıtan, uygulamanın tüm kamu personelini kapsayacak şekilde yaygınlaştırılması için yoğun bir çalışma yürütüldüğünü, bu uygulama ile hak sahibi olmayanlara ilaç gideri ödemesi başta olmak üzere muhtemel suiistimallerin önüne geçileceğini de söyledi. 
     
     KARAPARA KANUNU 
     Maliye Bakanı Unakıtan, konuşmasının son bölümünde Karaparanın Aklanmasının Önlenmesine Dair Kanunun, uygulamada karşılaşılan sorunlar ve eksiklikler dikkate alınarak yeniden düzenlendiğini, buna ilişkin tasarı çalışmasının da tamamlanmak üzere olduğunu belirtti. 
     Unakıtan, tasarıyla aklama suçuyla ilgili değerlendirme, inceleme ve soruşturma süreçlerinin kısaltılması,etkinliğin arttırılması, şüpheli işlem bildiriminde bulunanların da hukuki ve cezai yönden korunmasına dönük düzenlemeler yapıldığını ifade etti. 
     
</TEXT>
</DOC>
