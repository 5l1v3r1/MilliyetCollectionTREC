<DOC>
<DOCNO> 277294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/dunya/axdun01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik toplantıda beklenen sonuç 
</HEADLINE>
<TEXT>


BRÜKSEL Milliyet 


AB Komisyonu'nun yarın resmen açıklayacağı Türkiye'yle müzakerelere başlanıp başlanmayacağı konusundaki tavsiye, dün bir kez daha kabine şefleri toplantısında masaya yatırıldı. Çeşitli değişiklik önerilerine karşın Milliyet'in önceki gün yayımladığı olası tavsiye metninin özünü değiştirecek bir değişikliğe gidilmedi. Komisyon, "Türkiye, katılım müzakerelerine başlamak için gerekli Kopenhag siyasi kriterlerini yeterli düzeyde tamamlamıştır. Bu noktadan hareketle Avrupa Birliği Konseyi'ne Türkiye'yle katılım müzakerelerine gecikmeksizin başlanmasını öneriyoruz" yönündeki pozisyonunu halen koruyor. Tavsiyenin yarın sabah 30 komiser tarafından ele alınana kadar da herhengi bir değişikliğe uğraması beklenmiyor. Komiserlerin gerçekleştireceği toplantıda da Genişlemeden Sorumlu Üye Günter Verheugen'in tavsiyenin özüne ilişkin kapsamlı değişiklik yapılmasını engellemek için bütün ağırlığını kullanacağı belirtiliyor. Değişiklik önergelerinin de Türkiye'yle müzakerelere başlanmasına yeşil ışık yakılmasından çok müzakere sürecinde izlenecek yönteme yönelik olması dikkat çekiyor. 


</TEXT>
</DOC>
