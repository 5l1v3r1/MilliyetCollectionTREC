<DOC>
<DOCNO> 262708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun11.html </URL>
<DATE> 2004/08/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İstanbul patlamaları İngiliz basınında... 
</HEADLINE>
<TEXT>

     Hilal YILMAZ - LONDRA DHA 
İNGİLİZ The Independent' gazetesi, İstanbul'daki patlamaların ardından teröristlerin ''İstanbul, bizim Avrupalılar'a söz verdiğimiz kanlı savaşın başlangıcıdı'' şeklinde bir mesaj gönderdiğini yazdı. 
     İstanbul'da önceki gece meydana gelen patlamalar, İngiliz basınında Avrupa'nın tehdit altında olduğu yönündeki yorumlara neden oldu. Sultanahmet ve Laleli'de çoğunlukla turistlerin bulunduğu iki otelde 5 dakika arayla meydana gelen ve iki kişinin ölümüne yol açan patlamaları, El Kaide ismini vermeden, İslamcı bir terör örgütü'nün üstlendiğini yazan The Independent', ''İstanbul bombacıları Avrupa'da savaş ilan ediyor'' başlığını kullanarak, patlamaların Avrupa'da yeni bir savaşın habercisi olduğunu belirtti. 
     Gazete, olayı Ebu Hafız El Masri Tugayları'nın üstlendiğini ve patlamaların ardından bu teröristlerin İnternet aracılığıyla, ''İstanbul, bizim Avrupalılar'a söz verdiğimiz kanlı savaşın başlangıcıdır'' yazılı bir mesaj gönderdiğini de iddia etti. Patlamaları ayrıca Kurdish Liberal Hawks' adlı bir grubun da üstlendiğini yazan gazete, bu grubun daha önce Kürt gerillalara karşı Türk güçleriyle işbirliği yaptığı yönündeki iddialara da yer verdi. 
     Gazete, Türk yetkililerin patlamalardan Haziran ayında ateşkes son veren PKK-KONGRE-GEL'i sorumlu tuttuğunu ve bu grubun turistleri hedef aldığını yazdı. PKK ile Türk güçlerinin son günlerde Güneydoğu'da çarpıştığını belirten İngiliz yayın organı, İstanbul'daki patlamaların 4 Kürt militanın yakalanmasının hemen ardından meydana geldiğini ve bunun, patlamalardan PKK KONGRE-GEL'in sorumlu olduğu yönündeki iddiaları güçlendirdiğini belirtti. Gazete, geçen Kasım'da İngiliz Konsolosluğu'na düzenlenen bombalı saldırının ardından İstanbul'da güvenliğin sıkı olduğunu da yazdı. 
     Öte yandan aynı gazetinin yorum' köşesinde yayımlanan makalede de , ''Recep Tayyip Erdoğan başkanlığındaki reformcu hükümet, şimdiye kadarki en büyük politik desteği hak ediyor. Türkiye'nin bu aşırılıkları yenmek için bizim yardımımıza ihtiyacı var'' dendi. 
     Makalede ayrıca, Türkiye'nin AB üyeliğinin önünü açması için, Ankara'nın Kürt azınlığın kültürel hakları konusundaki reformlarını hızlandırması gerektiğini de yazıldı. Gazete, tüm bu olumsuzluklara rağmen Müslüman bir ülke olan Türkiye'nin, demokratik dünyayla entegrasyon çabalarını sürdürdüğünü de belirtti. 
     
</TEXT>
</DOC>
