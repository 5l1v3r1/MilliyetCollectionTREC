<DOC>
<DOCNO> 277960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yasam/axyas01.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hisse savaşı' yaktı 
</HEADLINE>
<TEXT>


Sedat Peker grubuna yapılan operasyonda, bir fabrikatörle bir 'borsa spekülatörü' arasındaki 'garantör'lük rolünün de etkili olduğu belirtiliyor 


Sedat Peker'le ilgili operasyonda, "Havlu Kralı" olarak anılan Abdülkadir Uslu'nun şirketi Tümteks hisselerindeki süpekülasyonun etkili olduğu belirtiliyor. Piyasadaki iddialara göre, son bir yılda fiyatı 9 kat artan şirket hisselerindeki rant kavgası, Peker kardeşlerle "borsa spekülatörü" Bahadır Karlıdağ'ı karşı karşıya getirdi. 
Borsa çevrelerinden alınan bilgilere göre, Denizlili işadamı Uslu'nun şirketi Tümteks, Gümrük Birliği öncesi, Avrupa'ya ihracatın patlayacağı beklentisi ile Yapı Kredi Bankası'ndan kredi alarak büyük yatırımlara girdi. Ancak şirket, Asya ve Rusya krizleri yüzünden zor duruma düştü. Alacağını tahsil edemeyen banka, geçen yıl "Yeniden Yapılandırma" sözleşmesi kapsamında, şirketin dolaşımda olmayan yüzde 70.6 ve Uslu'nun bir başka şirketi Boyasan'ın yüzde 48.9'luk hisselerinin sahibi oldu. Tümteks'in sermayesi de 8 trilyon 250 milyar liradan 82 trilyon 497 milyar liraya çıkarıldı. 
Yüzde 16'sı halka açık şirketin hisselerindeki spekülatör operasyonu da bu aşamada başladı. Yılbaşında fiyatı 840 lira olan Tümteks hisseleri, Karlıdağ'ın alımlarıyla 8.650 liraya kadar çıktı. Hisseyi zirveye taşıyarak YKB'ye borçlarından kurtulmaya çalışan Uslu'nun Karlıdağ'la anlaşmasını 'bir başka spekülatör' üzerinden yaptığı, işadamının taşeronu durumundaki ikinci spekülatörün de "Banker Bako" adıyla bilinen Baki Cengiz Aygün olduğu iddiaları konuşuldu. 

Peker devrede 
Olayın patlak vermesi, Karlıdağ ile Aygün arasındaki anlaşmazlıktan kaynaklandı. Karlıdağ, hisseleri satarak k rını realize etmek istedi. Ancak Aygün buna karşı çıkarak, hisseleri tutmasını istedi. Karlıdağ kabul etmeyince, devreye anlaşmanın "garantörü" Sedat Peker'in adamları girdi. Peker tehdidiyle karşılaşan Karlıdağ da çareyi polise şik yette buldu. 


</TEXT>
</DOC>
