<DOC>
<DOCNO> 259068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo14.html </URL>
<DATE> 2004/07/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Atina, Olimpiyatlar'a hazır... 
</HEADLINE>
<TEXT>

     Yunanistan'ın Ankara Büyükelçisi Michael Christides, ''Atina, Olimpiyat Oyunları'na hazır, tüm dünyayı bekliyoruz'' dedi. 
     Yunanistan'ın Ankara Büyükelçiliği'nin Hilton Oteli'nde düzenlediği 28. Yaz Olimpiyat Oyunları tanıtım ve bilgilendirme toplantısında konuşan Michael Christides, bazı kesimlerin, Atina'nın oyunlara hazır olmadığı ve olamayacağı biçiminde uzun süredir eleştirilerde bulunduğuna dikkati çekerek, ''Ama biz başardık. Atina'ya gelecek konuklarımız, altyapısıyla, tesisleriyle, ulaşımı ve diğer unsurlarıyla tamamıyla değişmiş bir başkent görecekler'' diye konuştu. 
     Ülke milli takımlarının Avrupa Futbol Şampiyonası'ndan zaferle ayrılmasının, Yunan halkına büyük coşku ve güç kazandırdığını vurgulayan büyükelçi, bu olumlu etkinin organizasyona da yansıyacağını söyledi. 
     Atina-2004'ün, 11 Eylül terör olaylarının ardından bu çaptaki ilk büyük organizasyon olduğunu ifade eden Christides, olimpiyat ailesinden 60 bin, izleyici olarak da 2 milyon turist beklediklerini, buna göre de yoğun güvenlik önlemleri alındığını sözlerine ekledi. 
     Toplantıya katılan Gençlik ve Spor Genel Müdürü Mehmet Atalay da büyükelçi Christides ile yaptığı görüşmede, ''Kendi evimize gidiyormuş gibi yola çıkıyoruz'' dedi. 
     Yunan halkından, Türk sporcularının müsabakalarında destek beklediklerini ifade eden Atalay, ''Aldığımız her madalya için Yunan halkına teşekkür edeceğiz. Son dönemde iki ülke arasında gelişen dostluğun yanısıra spor sayesinde yıkılmaz bir köprü de olacak. Elele daha çok madalya kazanalım'' diye konuştu. 
     Christides ise Türk kafilesinin, oyunlara katılan ekipler arasında en çok ilgi çeken, en popüler grup olacağını belirterek, genel müdür Atalay'a başarılar diledi. 
     
</TEXT>
</DOC>
