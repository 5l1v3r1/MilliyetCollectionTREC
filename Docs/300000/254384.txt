<DOC>
<DOCNO> 254384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonsiy02.html </URL>
<DATE> 2004/07/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Teziç Kamusal alan coğrafi bir tanım değildir, işlevseldir... 
</HEADLINE>
<TEXT>

     Yükseköğretim Kurulu YÖK Başkanı Anayasa Hukuku Profesörü Erdoğan Teziç, ''kamusal alan''ın coğrafi bir tanım olmadığını, işlevsel açıdan değerlendirmek gerektiğini söyledi. 
     Teziç, A.A muhabirinin sorusu üzerine, son günlerde tartışılan ''kamusal alan'' kavramına ilişkin görüşlerini açıkladı. 
     Erdoğan Teziç, kamusal alanın ''coğrafi bir tanım'' olmadığını belirterek, ''İşlevsel bir şeydir'' ifadesini kullandı. Teziç, şöyle devam etti 
     ''Örneğin biz şu anda parktayız. Siz, benim yanımda tesettürlüsünüz ve yürüyoruz. Park gibi özel bir alanda ilerliyoruz. Bir olay var ve polis kimlik kontrolü yapıyor. Bizi de durdurdu, kimlik görmek istedi. Siz çıkardınız kimliğinizi ancak kolluk kuvveti 'Sizi, üstünüzdeki giysi nedeniyle tanımakta güçlük çekiyorum' dedi. Orada birden bire kamusal alan oluşmaya başlar. Onun için işlevseldir.'' Erdoğan Teziç, böyle bir durumda kişinin giysi biçimini kolluk kuvvetinin kendisini tanıyabileceği biçime dönüştürmesi gerektiğini ifade ederek, ''Bir devlet faaliyetinin yapıldığı alanda, bireyler, inançlarına dayalı hususları dışlaştıramazlar'' görüşünü dile getirdi. 
     Teziç, ''kamu'' denilen yerde, herkesin eşit görüntüsüyle kendisini ifade etmek zorunda olduğunu kaydetti. 
     
</TEXT>
</DOC>
