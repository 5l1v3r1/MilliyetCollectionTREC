<DOC>
<DOCNO> 281067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/ekonomi/eko02.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB adayları arasında en hızlı büyüyen ülke Türkiye 
</HEADLINE>
<TEXT>


Avrupa Birliği Komisyonu tespitlerine göre, Türkiye bölgenin en çok işleyen piyasa ekonomisine sahip. Türkiye dahil aday ülkelerin en büyük sorunu ise, cari işlemler açığının yüksek olması 


Avrupa Birliği AB Komisyonu tespitleri, AB adayı ülkeler olan Türkiye, Romanya, Bulgaristan ve Hırvatistan arasında en hızlı büyüyen ülkenin Türkiye olduğunu ortaya koydu. Avrupa Birliği Komisyonu'nun tespitlerinden derlenen bilgiye göre Türkiye, Gayri Safi Yurtiçi Hasıla GSYH temelinde yüzde 9.6 oranında bir büyümeye sahip olurken, Romanya'nın büyüme oranı yüzde 5.1, Bulgaristan'ın ve Hırvatistan'ın ise yüzde 5.0 düzeyinde. AB Komisyonu'na göre, Türkiye'nin ekonomik büyüme potansiyeli ileri yıllarda da yüksek seyredecek. 

Türkiye daha güçlü 
Bu arada Komisyon'nun tespitlerine göre, Türkiye, Romanya ile birlikte bölgenin en çok işleyen piyasa ekonomisine sahip. Ancak tespitlerde, Türkiye'nin daha yerleşik ve daha güçlü bir piyasa ekonomisine sahip olduğu vurgulanıyor. 
AB'ye aday ülkeler arasında en çok dikkat çeken nokta ise Türkiye dahil bütün aday ülkelerin Cari İşlemler Açığı'nın yüksek olması. Aday ülkeler arasında, en yüksek Cari İşlemler Açığı yüzde 9 ile Bulgaristan'da bulunuyor. 

En yüksek cari işlemler açığı yüzde 9 ile Bulgaristan'da TÜRKİYE 
Türkiye'de gelecek yıl ortalama enflasyon beklentisi yüzde 8, Faiz Dışı Fazla Hedefi yüzde 6.5. 
Türkiye'de gelecek yıl, Gayri Safi Yurtiçi Hasıla Temelinde GSYİH yüzde 6 ekonomik büyüme, yüzde 15-16 oranında faiz oranı, Cari İşlemler Açığı'nın GSYİH'ye oranının ise yüzde 3.8 oranında açık vermesi bekleniyor. 
Borçların GSYİH'ye oranı yüzde 65.3. Bütçenin, GSYİH temelinde yüzde 8 oranında açık vermesi bekleniyor. 
Türkiye'de, gelecek yıl yüzde 10'un altında bir işsizlik oranı tahmin ediliyor. 

ROMANYA 
Romanya'da, Cari İşlemler Açığı'nın Gayri Safi Yurtiçi Hasıla'ya oranı yüzde 2 düzeyinde. 
Faiz dışı fazla yüzde 2.7, işsizlik beklentisi yüzde 7 oranında, GSYİH temelindeki ekonomik büyüme oranı yüzde 5.1. 
Romanya'da, gelecek yıl yüzde 6 - 7 oranında enflasyon tahmin ediliyor. 
GSYİH temelinde büyüme yüzde 5.7, enflasyon yüzde 6.5, Reel faiz oranı yüzde 15, Cari İşlemler Açığı'nın GSYİH'ya oranı yüzde 5.8, borçların GSYİH'ye oranı yüzde 21.3 olarak öngörülüyor. 

BULGARİSTAN 
Bulgaristan'daki en büyük ekonomik tehlike yüzde 9'a varan Cari İşlemler Açığı olarak gösteriliyor. 
Bulgaristan'da GSYİH temelinde büyüme yüzde 5, enflasyon yüzde 4.5, reel faiz oranı yüzde 3.2, Cari İşlemler Açığı'nın GSYİH'ye oranı yüzde 9, işsizlik yüzde 12, faiz dışı fazla yüzde 7 olarak öngörülüyor. 

HIRVATİSTAN 
Hırvatistan'da, GSYİH temelinde yüzde 3.5 büyüme oranı, yüzde 3 düzeyinde enflasyon öngörülüyor. 
Hırvatistan'daki reel faiz oranı yüzde 7, Cari İşlemler Açığı'nın GSYİH'ye oranı yüzde 5.5, borçların GSYİH'ye oranı yüzde 44.4, Bütçe açığının GSYİH'ye oranı yüzde 6, Faiz Dışı Fazla yüzde 6.8, işsizlik ise yüzde 14 olarak tahmin ediliyor. 


</TEXT>
</DOC>
