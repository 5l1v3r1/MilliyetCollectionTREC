<DOC>
<DOCNO> 299913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy27.html </URL>
<DATE> 2004/12/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Çakan Yüce Divan'daki savunmasını tamamladı 
</HEADLINE>
<TEXT>

     Yüce Divan'da yargılanan eski Enerji ve Tabii Kaynaklar Bakanı Zeki Çakan, savunmasını tamamladı. 
     Çakan'ın savunmasını tamamlamasının ardından söz alan avukatı Birgül Feyzioğlu, müvekkilinin bütün iddialara yanıt verdiğini belirterek, beraatına karar verilmesini istedi. 
     Yüce Divan Başkanı Mustafa Bumin, iddia makamında bulunan Yargıtay Cumhuriyet Başsavcısı Nuri Ok'tan savunmalara ilişkin bu aşamada bir diyeceğinin olup olmayacağını sordu. 
     Başsavcı Ok, savunmalarla ilgili herhangi bir diyecekleri olmadığını, ancak dünkü duruşmada sanık Cumhur Ersümer'in avukatı Bülent Acar'ın 3 konudaki suçlamanın zaman aşımına uğradığı yönündeki talebi hakkında ve soruşturmanın bundan sonraki aşamasıyla ilgili görüşlerini açıklayacağını belirtti. Ok, avukat Bülent Acar'ın 3 suçlamanın zaman aşımına uğradığına ilişkin iddiasının hükümle birlikte değerlendirilmesini istedi. Başsavcı Ok, daha sonra soruşturmanın bundan sonraki aşamasına ilişkin görüşlerini açıkladı. 
     Ok, suçlamalara konu olan iddialarla ilgili olarak bazı ihale sözleşmelerinin istenmesi ve yine aynı iddialarla ilgili olarak, Enerji ve Tabii Kaynaklar Bakanlığı'na bağlı ve ilgili kuruluşlardaki dönemin yöneticileri hakkında Yargıtay'da ve Ankara Adliyesi'nde açılan davaların iddianame ve aşamalarıyla ilgili bilgi istenmesini de talep etti. 
     Ersümer ve Çakan hakkında gerek soruşturma komisyonunda bilgi veren, gerekse soruşturma Komisyonu'nda bilgi vermeyen, ancak iddialarla ilgili bilgi sahibi oldukları belirtilen kişilerin tanık olarak dinlenmesini isteyen Başsavcı Ok, aralarında Enerji ve Tabii Kaynaklar Bakanı Hilmi Güler, işadamları Şarık Tara, oğlu Sinan Tara, Korkmaz Yiğit, Gazeteci Nazlı Ilıcak ile Enerji ve Tabii Kaynaklar Bakanlığı'nda bağlı ve ilgili kuruluşlarda söz konusu dönemde görev yapan bürokratların da bulunduğu yaklaşık 50 kişinin tanık olarak dinlenmesini talep etti. 
     Başsavcı Ok, ayrıca bazı ihalelerle ilgili olarak bilirkişi incelemesi talebinde de bulundu. 
     Sanık avukatları, Başsavcı Ok'un istemleriyle ilgili değerlendirmeyi şu anda yapamayacaklarını, talebi inceledikten sonra yanıt verebileceklerini bildirdiler. 
     Yüce Divan Başkanı Bumin de, duruşmaya yarım saat ara verdi. 
     
</TEXT>
</DOC>
