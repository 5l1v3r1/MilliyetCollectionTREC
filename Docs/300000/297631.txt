<DOC>
<DOCNO> 297631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo21.html </URL>
<DATE> 2004/12/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bıçakcı Derbide güvenlik önlemleri alınmıştı, abartılı seyirci yoktu 
</HEADLINE>
<TEXT>

     Futbol Federasyonu Başkanı Levent Bıçakçı, ''Galatasaray-Fenerbahçe maçında güvenlik önlemleri alınmıştı. Abartılı seyirci yoktu'' dedi. 
     Levent Bıçakçı, Konya'da gerçekleştirilen Futbol Federasyonu Aralık Ayı Yönetim Kurulu Toplantısı'nın ardından gazetecilerin gündeme ilişkin sorularını yanıtladı. Bıçakçı, bir gazetecinin, Fenerbahçe Kulübü Başkanı Aziz Yıldırım'ın maçın ertelenmesi gerektiği yönündeki açıklamalarını hatırlatması üzerine, maçta gerekli güvenlik önlemlerinin alındığını söyledi. 
     Galatasaray-Fenerbahçe maçında tribünlerde abartılı seyirci olmadığını dile getiren Bıçakçı, şunları kaydetti 
     ''Fenerbahçeliler normal kale arkası tribünde yer alıyordu. Kapalı tribünün başında, başlangıçta bir yoğunluk vardı. Takımlar sahaya çıkınca yoğunluğun olduğu bölgelerin boşaldığını gördük. Buralarda, polis ve güvenlik görevlilerinin yer aldığını gördük. Hava çok soğuktu, oyuncuları daha fazla yıpratmamak için maçı başlattık. Ali Sami Yen Stadı'nda son yıllarda oynanabilecek en düzeyli, en düzgün derbi maç oldu.'' Tribünlerdeki şiddete karşı komple savaşı sürdürdüklerini söyleyen Bıçakçı, bunun için İçişleri Bakanlığı, Emniyet Genel Müdürlüğü ve kulüplerle birlikte çalışarak şiddeti mutlaka engelleyeceklerini, bunun önüne geçeceklerini bildirdi. 

     
</TEXT>
</DOC>
