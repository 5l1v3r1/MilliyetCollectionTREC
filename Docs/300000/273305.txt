<DOC>
<DOCNO> 273305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun14.html </URL>
<DATE> 2004/09/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
The Guardian İngiltere, Çin'i çöplük olarak kullanıyor 
</HEADLINE>
<TEXT>

     İngiltere'de yayımlanan The Guardian gazetesi, İngiltere'nin çöpünün büyük bölümünün yeniden dönüşüm için Çin'e gönderildiğini belirten özel bir raporu kamuoyuna açıkladı. 
     ''İngilizler, kullanıp attıkları şişelerin, kağıtların ve naylon malzemelerin 8 bin mil öteye, Çin'e gittiğine inanamaz'' denilen The Guardian'ın haberinde, belediyeler tarafından toplanan çöplerin üçte birinin Çin'e gönderildiği kaydedildi. 
     Bunun çevresel ve sosyal maliyetinin bilinmediğini belirten The Guardian gazetesi, Çin'e çöp ihracının miktarının yılda 200 bin ton plastik ve 500 bin ton da kağıt ve mukavva olduğunu duyurdu. 
     Uygulamanın son üç yılda ciddi biçimde arttığını belirten gazete, Çin'in sadece İngiltere değil, bütün dünyanın çöpüne talip olduğunu, bunun ardında da bu çöpün yeniden dönüşüm sürecinin ucuz işçilik ve benzeri nedenlerle son derece ucuza gelmesinin bulunduğunu bildirdi. 
     İngiliz firmalarının, Çinli çöp toplama acentelerine tonu 120 sterline plastik sattığını, bu parayı da başka hiçbir ülkenin çöp acentelerinin ödemediğini belirten The Guardian, bu çöpün İngiltere'de iç piyasaya satılması halinde tonunun sadece 50 sterlinden gideceğini kaydetti. 
     
</TEXT>
</DOC>
