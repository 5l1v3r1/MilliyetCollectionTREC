<DOC>
<DOCNO> 268421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun55.html </URL>
<DATE> 2004/09/02/ </DATE>
<TIME> 22.57 </TIME>
<AUTHOR>  </AUTHOR>
<HEADLINE>
Mashadov, rehinelerin serbest bırakılması için hazır 
</HEADLINE>
<TEXT>

     Çeçen direnişçilerin lideri Aslan Mashadov'un Kuzey Osetya'da bir okulda rehin alınanların serbest bırakılması ve bu krizin barışçıl yollardan çözümü için ''şartsız'' olarak yardım etmeye hazır olduğu bildirildi. 
     Mashadov'un Londra'da bulunan temsilcisi Ahmet Zakayev yaptığı açıklamada, '' Mashadov liderliğindeki Çeçen yönetiminin bu krize çözüm arayışlarına katılması olanağını ele aldık, eylemi düzenleyenlerle ilişkimiz yok ancak eylemlerini sona erdirmeleri için şartsız olarak elimizden geleni yapacağız'' dedi. 
     Zakayev, Mashadov'la telefon görüşmesi yaptığını ve görüşmede Mashadov'un kendisine ''çocukların hayatının kurtulması için herşeyin yapılması gerektiğini'' söylediğini de belirtti. 
     Öte yandan, Uluslararası Kızılhaç Komitesi Sözcüsü Antonella Notari, rehinelere insani yardım sağlama konusundaki önerilerine Rusya hükümetinin henüz bir cevap vermediğini belirtti. 
     Notari, ''Rus yetkililere yardım önerisinde bulunduk ancak bir cevap alamadık'' dedi. 
     Sözcü, Kızılhaç'ın eylemi yapanlarla doğrudan bir temas kurmadığını da söyledi. 
     
</TEXT>
</DOC>
