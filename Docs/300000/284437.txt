<DOC>
<DOCNO> 284437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur19.html </URL>
<DATE> 2004/10/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'Sarhoştum, tecavüze uğradım mı bilmiyorum' 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da iki kişi tarafından kaçırılarak tecavüze uğradığını iddia ederek şikayetçi olan 19 yaşındaki F.K., mahkemede ifade değiştirdi. F.K. olay anında sarhoş olduğunu belirterek, "Tecavüze uğradım mı bilmiyorum. Kendi isteğimle de yatmış olabilirim'' dedi. 1'i tutuklu 2 sanık ise, F.K.'ye tecavüz etmediklerini söyledi. 
     Samsun 2'nci Ağır Ceza Mahkemesi'nde 3 yıla kadar hapis istemi ile ilk kez hakim karşısına çıkan 30 yaşındaki Recep Şen, F.K. ile kendi isteğiyle ilişkiye girdiğini söyledi. Şen, "Onunla 30 milyon lira karşılığında anlaştık. Birlikte eğlendikten sonra bir arkadaşımın evine gittik. Orada da ilişkiye girdik. Sonra kadınla Levent birlikte olmak istedi. Aralarında kavga çıktı. Ev sahibi gelip bizi bastı'' dedi. Tutuksuz yargılanan 27 yaşındaki Levent Taşarslan ise, F.K.'ya ilişkiye girmesi için 30 milyon lira verdiğini belirterek, "Benimle birlikte olmayınca paramı istedim. O zaman aramızda tartışma çıktı. Kendisi çok sarhoştu'' diye konuştu. Duruşmada tanık olarak dinlenen ev sahibi Mehmet Yağcı ise, gürültü üzerine aşağıya indiğini, genç kızın çıplak olup, ağladığını, sanıklarında o arada evden çıktığını söyledi. 
     Olayın mağduru F.K. ise, duruşmada ifade değiştirerek, olay günü aşırı derecede alkollü olduğunu söyledi. F.K., "Eşim cezaevinde. Recep ile uzun zamandır tanışırız. Birlikte gezdik. Sonra bir eve gittik. Burada Recep benimle ilişkiye girdi. Ancak aşırı derece sarhoş olduğum için, tecavüze uğradım mı bilmiyorum. Kendi isteğimle de yatmış olabilirim. Levent ise, onunla ilişkiye girmediğim için beni dövdü. Tecavüz etmeye kalkıştı. Recep'ten değil Levent'ten şikayetçiyim'' dedi. 
     Mahkeme F.K.'nin ifade değiştirmesi üzerine, tutuklu yargılanan Recep Şen'i tutuksuz olarak yargılanmak üzere tahliye ederken, davayı erteledi. 
     
</TEXT>
</DOC>
