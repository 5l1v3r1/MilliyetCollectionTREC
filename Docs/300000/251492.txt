<DOC>
<DOCNO> 251492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur18.html </URL>
<DATE> 2004/06/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Doğum gününde yamaç paraşütü kazası yapan Rus kadın öldü 
</HEADLINE>
<TEXT>

     Doğum gününü kutlamak için Fethiye'nin Babadağ Mevkii'nden yamaç paraşütüyle uçuş yapan Rus kadın turist Ekaerina Gragoryeva 34 , paraşüt kontrolden çıkınca kayalıklara düşerek öldü. 
     Alınan bilgiye göre, doğum gününü yamaç paraşütüyle uçarak kutlamak isteyen Ekaerine Gragoryeva, Ölüdeniz Beldesi'ndeki Babadağ Mevkii'ndeki bin 900 metre yükseklikteki pistten pilot Okan Özgür Yergül ile atlayış yaptı. 
     Kısa süre sonra ters hava akımına yakalanan paraşüt kontrolden çıkınca, Gragoryeva ve Yergül kayalıklara düştü. Gragoryeva olay yerinde öldü. Pilot Yergül de ağır yaralandı. 
     Dalaman'dan bölgeye gelen Hava Kuvvetleri'ne ait askeri helikopterle ilçe merkezine götürülen Ekaerina Gragoryeva'nın cesedi Fethiye Devlet Hastanesi'nin morguna konulurken, yaralı pilot Yergül Özel Fethiye Letoon Hastanesi'ne kaldırıldı. Yergül'ün hayati tehlikeyi atlattığı kaydedildi. 
     Gragoryeva'nın eşiyle birlikte Letoonia Tatil Köyü'nde kaldığı bildirildi. 
     Kazayla ilgili soruşturma sürdürülüyor. 
     
</TEXT>
</DOC>
