<DOC>
<DOCNO> 269300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/guncel/gun02.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş'tan benzin istasyonuna veto 
</HEADLINE>
<TEXT>


MEHMET DEMİRKAYA İstanbul 

İstanbul Büyükşehir Belediye Başkanı Kadir Topbaş, Pendik'te akaryakıt istasyonu yapılabilmesi için imar planlarında değişiklik yapan belediye meclisi kararını veto etti. Plan değişikliğinde kamu yararı olmadığını belirten Topbaş, kararı bir daha görüşülmek üzere geri gönderdi. Topbaş beşinci ayında ilk kez bir meclis kararını veto etmiş oldu. 
Ağustos 2004'te, Pendik Şeyhli Mahallesi Ankara Caddesi üzerinde bulunan "1" numaralı parsele benzin istasyonu yapılabilmesi için İstanbul Büyükşehir Belediyesi Meclisi, CHP'li üyelerinin karşı çıkmasına rağmen AKP'li üyelerin oylarıyla imar planı değişikliği yaptı. Bu karar öncesi raporlar hazırlayan belediyenin çeşitli birimleri, bölgede benzin istasyonu yapılmasının sakıncalı olacağı yönünde görüş bildirdi. Milliyet, raporlara rağmen benzin istasyonu yapma girişimini, 23 Ağustos'ta "Buraya istasyon olmaz" başlığıyla duyurdu. 

Başkan onaylamadı 
Meclis kararı, onay için Topbaş'ın önüne geldi. Meclis kararını, bir daha görüşülmek üzere meclise geri gönderen Topbaş, veto gerekçesinde plan değişikliğinde kamu yararının bulunmamasına, yakın mesafede ilköğretim okulunun olmasına dikkat çekti. 

İlk kez Milliyet gündeme getirdi 

Söz konusu imar planı değişikliğiyle ilgili İstanbul Büyükşehir Belediyesi Şehir Planlama Müdürlüğü, şu görüşü bildirmişti 
"Hemen parselin bitişiğinde yer alan olası fay hattı nedeniyle yapılanma ve fonksiyon kararları konusunda çok dikkatli olunması gerekmektedir. Muhtemel bir depremde harekete geçmesi beklenen bir fay hattının bitişiğinde akaryakıt ve servis istasyonu, halk ve çevre sağlığı açısından bir tehlike unsurudur. Söz konusu parselin hemen karşısında 25600 metre kare büyüklüğünde ilköğretim tesisi, 90 metre ilerisinde konut alanı yer alırken, 125 metre ilerisinde sağlık tesisi, 180 metre ilerisinde lise planlanmaktadır." 


</TEXT>
</DOC>
