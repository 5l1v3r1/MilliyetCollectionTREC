<DOC>
<DOCNO> 265957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun44.html </URL>
<DATE> 2004/08/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kıbrıs'ta kayıplar konusu...Ortak komite, girişimlere karşın toplanamıyor 
</HEADLINE>
<TEXT>

     Kıbrıs meselesinin önemli parçalarından birini oluşturan kayıplar sorununun aşılabilmesi için toplanması beklenen ortak komite, taraflar arasındaki bazı anlaşmazlıklar nedeniyle toplanamıyor. 
     Kayıplar sorununun aşılması konusunda ciddi bir aşamaya gelinmesine rağmen, sorunun çözümlenmesinde esas rolü oynayacak Otonom Kayıp Şahıslar Komitesi'nin bu hafta başında beklenen toplantısı hala yapılamadı. 
     Edinilen bilgiye göre, Türk tarafının yazılı ve sözlü girişimlerine karşın Komite'nin ne zaman toplantıya çağrılacağı hala kesinleşmiş değil. Dün yapılması beklenen toplantının yarına ertelenmesine karşın, taraflara henüz resmi bir çağrı iletilmediği öğrenildi. 
     Türk tarafının çağrısı ve BM Genel Sekreteri Kofi Annan'ın bu çağrı üzerine taraflara gönderdiği mektupla kayıplar konusunda Temmuz ayı başında yeni bir süreç başlamıştı. 
     Yeni süreçte mezarların açılarak kayıpların akıbetlerinin belirlenmesi konusunda taraflar siyasi irade ortaya koyarken, bu konudaki çalışmaları koordine edecek Türk, Rum ve BM temsilcisinden oluşan 3 kişilik Otonom Kayıp Şahıslar Komitesi'nin 4 yıl aradan sonra bu hafta başında toplanması bekleniyordu. 
     
     DNA TESTLERİ TÜRKİYE'DE YAPILABİLİR 
     Kıbrıs Türk ve Rum tarafları arasında bu konuya ilişkin sorunun temelinde ise mezarların açılmasından sonra DNA testlerinin nerede yapılacağı sorusu yatıyor. BM ve Rum yetkililer, tüm testlerin Güney Kıbrıs'taki Genetik Hastanesi'nde yapılmasını şart koşarken, Türk tarafı testlerin bu hastanede yapılması için hastanenin kuruluş amacına uygun olarak iki toplumlu ortak kullanıma açılmasını talep ediyor ve bu süreçte söz sahibi olmak istiyor. 
     Başbakan Mehmet Ali Talat da, konuya ilişkin yaptığı açıklamada, Rum kesimindeki hastanenin iki toplumun ortak kullanımına açılacak şekilde organize edilmemesi halinde, testlerin Türkiye'de yapılacağını söyledi. 
     Ancak Türk tarafının bunun bir ön şart olmadığını ve testlerin nerede yapılacağı konusunda uzlaşma sağlanmaması halinde de Komite'nin ivedi olarak toplantıya çağrılması gerekliliğini yazılı ve sözlü olarak BM yetkililerine ilettiği öğrenildi. 
     
</TEXT>
</DOC>
