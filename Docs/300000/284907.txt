<DOC>
<DOCNO> 284907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur06.html </URL>
<DATE> 2004/10/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Arkadaşı kazayla bıçakladı, 'Demir battı' dedi 
</HEADLINE>
<TEXT>

     Fatih KARAÇALI ADANA, DHA 

ADANA'da Yeşilevler İlköğretim Okulu 6'ncı sınıf öğrencisi 12 yaşındaki Erhan Gezgin, evine giderken yaşıtı olan sınıf arkadaşı C.A. tarafından sağ bacağından bıçaklandı. Gezgin, arkadaşının başının derde gireceği endişesiyle, bacağına demir battığını söyledi. 
     İki arkadaş, Uğur Mumcu Meydanı'ndaki Cumhuriyet Bayramı kutlamalarını izledikten sonra Ziya Paşa Bulvarı'ndan yürüyerek, Cumhuriyet Caddesi'ne geldi. Buradan Merkez Park'a gidip gezmeyi düşünen iki arkadaştan C.A., cebinden çıkardığı çakı bıçağıyla oynarken, şakalaştığı Erhan Gezgin'i sağ bacağından bıçakladı. Korkudan bıçağı atan C.A., Gezgin'e de, "Demir saplandığını söyle, yoksa ikimizin de başı belaya girer, okul hayatımız biter'' dedi. 
     Vatandaşların çağırdığı ambulansla Adana Numune Hastanesi'ne götürülen Gezgin, polis dahil olayı soran herkese, "Bacağıma demir battı'' dedi. Ancak, batan demiri gösteremeyince olayı anlatmak zorunda kalan Gezgin, "Beni arkadaşım bıçakladı. Birlikte giderken elinde oynadığı bıçakla beni kazayla yaraladı. Onun okul hayatının bitmesinden korktuğum için yalan söyledim. Benim de okulda etkileneceğimden korktum'' dedi. Gözyaşı dökerek olayı anlatan Gezgin'in ifadesi üzerine C.A.'yı Çocuk Şubesi'ne götüren polis, soruşturmayı sürdürüyor. 
     
</TEXT>
</DOC>
