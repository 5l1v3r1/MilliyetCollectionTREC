<DOC>
<DOCNO> 274347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur16.html </URL>
<DATE> 2004/09/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gülseven için kanlı düello 
</HEADLINE>
<TEXT>

     DENİZLİ'de, mermer işçisi Fikret Altay, ayrı yaşadığı ve boşanma davası açtığı eşi Gülseven Altay'ın sevgilisi Faruk Orcan'ı tabancayla öldürdü. 
     Olay, dün saat 17.00 sıralarında, Yeni Mahalle 1217 Sokak'taki Mahmut Apartmanı'nda meydana geldi. Yaklaşık 3 ay önce, şiddetli geçimsizlik nedeniyle eşi Gülseven Altay'dan ayrı yaşamaya başlayan 2 çocuk babası 37 yaşındaki Fikret Altay, konuşup barışmak üzere 32 yaşındaki eşi Gülseven Altay'ın oturduğu eve gitti. 
     Apartmanın kapısının önünde boşanma davası açtığı eşini, 28 yaşındaki sevgilisi Faruk Orcan'la birlikte gören Fikret Altay çılgına döndü. Faruk Orcan, eşiyle tartışmaya başlayan Fikret Altay'a müdahalede bulunmak istedi. Aralarında çıkan tartışmanın büyümesi üzerine Fikret Altay ve Faruk Orcan aynı anda bellerindeki ruhsatsız silahlarını çektiler. Apartmanın üst katının merdiven boşluğunda, Fikret Altay ve Faruk Orcan tabancalarını peşpeşe ateşledi. Kanlı düelloda Fikret Altay, Faruk Orcan'ı başından ve sırtından vurdu. İşsiz olduğu öğrenilen Faruk Orcan olay yerinde yaşamını yitirdi. 
     Fikret Altay, olayın ardından polise giderek teslim oldu. Olay yerinde yapılan araştırmada, her 2 tabancaya ait 9 adet boş kovan bulundu. Polis tarafından gözaltına alınan Fikret Altay, namusu için katil olduğunu, eşinin boşanmadan kendisini başkasıyla aldatmasını ve evin önünde hakaret etmesini hazmedemediğini söyledi. Gözleri önünde ayrı yaşadığı eşinin sevgilisini öldürmesi üzerine kendini kaybeden Gülseven Altay, polise sık sık sevgilisinin ölüp ölmediğini sordu. 
     Polis aracının koltuklarını acıyla yumruklayan Gülseven Altay, Aşkım öldü mü ' diye feryat etti. Gülseven ve Fikret Altay'ın 15 yıllık evli oldukları öğrenildi. 
     
</TEXT>
</DOC>
