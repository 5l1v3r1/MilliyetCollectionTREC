<DOC>
<DOCNO> 277205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo13.html </URL>
<DATE> 2004/10/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beşiktaş puan olarak geride, kart görme bakımından zirvede 
</HEADLINE>
<TEXT>

     Birinci Süper Futbol Ligi'nde kötü günler geçiren Beşiktaş, puan sıralamasında gerilerde yer alırken, kart görme bakımından zirveye oynuyor. 
     Siyah-beyazlılar, ligde geride kalan 8 haftada 19 sarı, 4 de kırmızı kartla cezalandırılırken, en çok kart gören takımlar arasında yer aldı. 
     Son olarak Trabzonspor maçında 2 kırmızı, 3 de sarı kartla cezalandırılan siyah-beyazlılar, geçen sezonun ikinci yarısında başlayan kart görme geleneğini bu sezona da taşıdı. 
     
     CEZALI DURUMA DÜŞENLER 
     Beşiktaş'ta bu sezonki lig maçlarında 3 futbolcusu cezaları nedeniyle takımlarını yalnız bıraktı. 
     Tümer, daha lig başlamadan hazırlık maçında gördüğü kırmızı kart nedeniyle ligin ilk 2 haftasında forma giyemedi. 
     Gençlerbirliği maçında kırmızı kart gören Ahmet Yıldırım, Büyükşehir Belediyesi Ankaraspor maçında da Tayfun kırmızı kartla oyun dışı kalıp, 1'er maç forma giyemedi. 
     Trabzonspor ile dün oynanan maçta da İbrahim Toraman ve Çağdaş kırmızı kart görürken, Ali Güneş ise 4. sarı kartına ulaşıp cezalı duruma düştüler. 
     Doğrudan kırmızı kart gören İbrahim Toraman en az 2, Çağdaş ve Ali Güneş ise 1 maç takımını yalnız bırakacak. 
     
     REKOR BÜYÜKŞEHİR BELEDİYESİ ANKARASPOR MAÇINDA 
     Beşiktaş, bu sezon en çok kartı evinde oynadığı ve 3-2 yenildiği Büyükşehir Belediyesi Ankaraspor maçında gördü. 
     Bu karşılaşmada siyah-beyazlılar 1 kırmızı, 7 de sarı kartla cezalandırıldı. 
     Öte yandan, geçen sezonun ilk 8 haftasında 16 sarı kart gören siyah-beyazlılar, bu sezon aynı sürede 19 sarı, 4 kırmızı kartla cezalandırılarak, daha ''hırçın'' bir görüntü çizdi. 
     
</TEXT>
</DOC>
