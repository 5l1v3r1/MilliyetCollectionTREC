<DOC>
<DOCNO> 281161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun14.html </URL>
<DATE> 2004/10/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Le Parisien Türkler Fransa'ya öfkeli 
</HEADLINE>
<TEXT>

     Fransız Le Parisien gazetesi, ''AB'nin Ankara ile tam üyelik müzakerelerine başlatmasına olumlu bakmayan Fransız siyasetçilere karşı Türk kamuoyunun öfkeli olduğunu'' yazdı. 
     ''Özellikle Fransızca konuşan Türklerin, Fransız siyasilerin tavrını anlamakta güçlük çektiğini'' belirten gazete, ''Türkiye'de Fransa'ya karşı hayal kırıklığı olduğunu'' bildirdi. 
     
     TÜRK AYDINLARI KIRGIN 

     Le Parisien, AB İletişim Grubu ABİG Başkanı Ahmet Sever'in, ''Fransa'daki Türkiye tartışmasının meşru olduğu, ancak bazı siyasetçilerin Türkiye karşıtı politikalarını şoke edici bulduğu'' yolundaki açıklamasına yer verdi. 
     Sever, gazeteye yaptığı açıklamada, ''tarih boyuncu birbirlerine sempatiyle bakmış iki ülke olarak Fransa'daki tartışmanın Türkler için yaralayıcı bir boyuta ulaştığı'' uyarısında bulundu. 
     AB'nin diğer aday ülkeleri için üyelik öncesi referandum yapılmadığını belirten Sever, sadece Türkiye'ye karşı bu konuda ayırımcı bir politika uygulanmasını da eleştirdi. ABİG Başkanı Sever, laik Türkiye'nin tarihi ve geçirdiği evrimle İslam'ın modernlik ve demokrasiyle de uyum içinde olabileceğini gösterdiğini söyledi. 
     Galatasaray Üniversitesi Rektör Yardımcı Seyfettin Gürsel de, gazeteye yaptığı açıklamada, ''Fransa'daki tartışmadan derin üzüntü duyduğunu'' belirtti ve ''Paris ile ciddi bir kriz riskinin olduğu'' uyarısında bulundu. 
     Türkiye'nin AB üyeliğine karşı sürülen tezlerin gerçeği yansıtmadığını belirten Gürsel, şöyle dedi 
     ''Türkiye fakir deniliyor, ancak AB'ye üye olacak Romanya ve Bulgaristan'dan Türkiye'ye insanlar çalışmak için geliyor. Türkiye, bu iki ülkeden daha zengin. Türkiye'yi alırsak neden Fas'ı almayalım diyorlar. Bu görüşe cevabım basit, Fas futbol takımı Afrika Kupası'nda oynarken Türkiye Avrupa Kupası'nda oynuyor. Gerçek sorun, yüzde 95'i Müslüman nüfusla Türkiye'nin insanları korkutması.'' 

     
</TEXT>
</DOC>
