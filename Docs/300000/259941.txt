<DOC>
<DOCNO> 259941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko11.html </URL>
<DATE> 2004/08/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Borsa'da haftaya bakış... Enflasyon rakamları bekleniyor... 
</HEADLINE>
<TEXT>

     Dış piyasalardaki gelişmelerin yanında Salı günü açıklanacak olan Temmuz ayı enflasyon verilerinin, piyasanın yönü üzerinde etkili olması bekleniyor. 
     Gedik Yatırım Menkul Değerler tarafından hazırlanan haftalık strateji raporunda, IMKB Ulusal-100 endeksinin geçen hafta yüzde 2.5 oranında değer kazanarak 19.380.86 puandan kapandığı anımsatıldı. 
     Ocak-Mayıs döneminde gerçekleşen 8.8 milyar dolar cari işlemler açığının neden olduğu kur hareketliliği ile haftaya tedirgin başlayan hisse senetleri piyasasının, hafta ortasından itibaren kurlarda ve faizlerde tansiyonun düşmesiyle yeniden alıma döndüğü belirtildi. 
     43 dolar seviyesini aşan ham petrol fiyatları piyasalarda bir tedirginlik yaratmamasına karşın yeni alıcıların gelmesinde engel oluşturduğunun gözlendiği kaydedilen raporda, ''Bu arada IMF'in sekizinci gözden geçirmeye ilişkin niyet mektubunu onaylaması ve bu gözden geçirme kapsamında 660 milyon dolar kredi dilimini serbest bırakacağı beklentisinin de satın alındığı söylenebilir'' denildi. 
     Raporda, Salı günü Temmuz ayı enflasyon verilerinin açıklanacağı anımsatılarak, şu görüşlere yer verildi 
     ''Esasında bu yılın sonuna kadar büyüme, enflasyon, bütçe ve borç stoku verilerinin piyasalar için bir tehdit oluşturmasını beklemiyoruz. Bu yılın kalan bölümünde piyasaların daha ziyade dış ticaret verilerine duyarlı olacağını düşünüyoruz. Ödemeler dengesinin Mayıs verileri, turizm etkisine karşın kötüleşmenin sürdüğünü gösteriyor. Haziran-Ekim döneminde cari açıkta iyileşme olacağı muhakkak. Ancak ithalat patlamasına önlem alınmaması halinde sonbaharda ödemeler dengesine ilişkin soru işaretlerinin artacağı da bir gerçek. En önemli yurtdışı risk ise şu an için petrol fiyatları gibi görünüyor. Geçtiğimiz hafta 43 doları aşan fiyatların yeniden 40 doların altına gerilememesi halinde piyasalarda dalgalanmaya neden olabilir. Yurtdışı kaynaklı ikinci önemli risk olarak görülen FED'in faiz artırım politikasının ise eski önemini kaybettiğini düşünüyoruz. ABD'nin faiz artırımları ve yüksek petrol fiyatı risklerine karşılık AB'den müzakere tarihi ve yeni ekonomik programın piyasalarda arz-talep dengesini sağlayacak beklentiler olarak görünüyor. Son zamanlarda Avrupa'dan gelen mesajlar ve Türkiye'nin 2007-2013 bütçesinde hesaba katılması Ekim ayındaki ilerleme raporunun olumlu olacağına işaret ediyor.'' Endeksin teknik görünümüne bakıldığında, piyasanın 19.450 seviyesinde bulunan yükselen kanal direnci sınırında kapanış yaptığının görüldüğü keydedilerek, Endeks 19.450 direncini geçmeyi başarabilirse yeniden 20.500 civarına kadar bir yükseliş olasılığının kuvvetlenebileceği belirtiliyor. 

     
</TEXT>
</DOC>
