<DOC>
<DOCNO> 258449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun02.html </URL>
<DATE> 2004/07/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Clinton Fırtınalı sulardan başarıyla geçirecek olan Kerry'yi seçelim 
</HEADLINE>
<TEXT>

     ABD'de Demokrat Parti'nin Boston kentinde düzenlediği ulusal kongresi, partinin bütün yıldız isimlerinin katılımıyla bir gövde gösterisiyle açılırken, aralarında eski Başkan Bill Clinton'ın da yer aldığı konuşmacılar, Amerikan halkından 2 Kasım başkanlık seçiminde Demokrat aday John Kerry'yi seçmesini istedi. 
     Kongre'nin ilk akşamı sırasıyla eski Başkan Yardımcısı ve son seçimde Demokrat aday Al Gore, eski Başkan Jimmy Carter, senatör Hillary Clinton ve eski Başkan Clinton, Kerry'yi öven konuşmalar yaptı. Gözlemciler, gecenin yıldızı olarak çok etkili bir konuşma yapan Bill Clinton'ı seçerken, eşi Hillary de izleyenlerden büyük alkış aldı. 
     Clinton, bazı Demokrat seçmenlere ''keşke bu yılki adayımız olabilseydi'' dedirten konuşmasında, hitabet sanatındaki bütün hünerini ortaya koyarken, ''Bugün karşınıza sıradan bir vatandaş olarak çıkıyorum ve geleceğe yönelik ortak mücadelemizde bir er rütbesiyle çalışacağım'' dedi. 
     Bill Clinton, Kerry'yi, ''iyi bir adam, büyük bir senatör ve vizyon sahibi bir lider'' olarak nitelendirerek, Amerikan halkına, ''Hepimiz aynı gemideyiz, bizi bu fırtınalı sulardan başarıyla geçirecek kaptan John Kerry'yi seçelim'' çağrısını yaptı. 
     Clinton, Kerry'nin askeri geçmişi ve başarılarını da överek, ''Ben, şimdiki Başkan George W. Bush ve onun Yardımcısı Dick Cheney , Vietnam'a savaşa gitmezken Kerry, gönüllü ortaya çıkarak beni gönderin dedi, Vietnam'da ne zaman kritik bir görev çıksa beni gönderin dedi'' diye konuştu. 
     Rakip Cumhuriyetçiler'in ulusal güvenlik konusunda Kerry'ye güvenilemeyeceği yönündeki propagandasını yanıtlayan Clinton, Kerry'nin yönetiminde ABD'nin çok daha güvende olacağını savunarak ''Güç ve bilgelik, birbiriyle çelişen kavramlar değil'' dedi. 
     Clinton'in eşi Hillary de, Amerikan halkından, dört yıllık aradan sonra Demokrat bir başkan seçmesini isterken ''Ülkemizin John Kerry adında yeni bir başkomutana ihtiyacı var'' dedi. 
     Eski Başkan Carter ise konuşmasında Bush yönetiminin dış politikalarını eleştirerek, ''Küresel liderliğimizin temelinde, gerçek kavramı yatar. Ancak güvenilirliğimiz paramparça oldu ve düşman bir dünyada giderek daha tecrit edilmiş ve tehlikelere açık durumdayız. gerçek olmadan, güven olmadan Amerika gelişemez. Liderlerimiz bizi yanlış yönlendirerek ülkeyi yönetemez'' dedi. 
     Gore ise 2000 yılı başkanlık seçimini Yüksek Mahkeme kararıyla kaybetmesinin hayal kırıklığını hala duyduğunu hissettirdiği konuşmasında, dört yıl önce meydana gelen oy sayımı kargaşasının bir daha yaşanmaması için Demokratlar'ın sağlam şekilde Kerry için çalışmasını ve böylece tartışmaya yer kalmayacak şekilde Kerry'nin seçimi kazanmasının sağlanmasını istedi. 
     Kerry de, Boston'daki kongrenin ilk gün çalışmalarına katılmayarak Florida eyaletinde seçim kampanyasını sürdürdü. Çarşamba günü Boston'a geçecek olan Kerry, kongrenin son günü olan Perşembe akşam yapacağı önemli konuşmasıyla Demokrat Parti'nin Başkan adaylığı görevini resmen üstlenecek. 
     Demokrat Parti'nin Boston'daki ulusal kongresi, daha önce benzeri görülmedik olağanüstü güvenlik önlemleriyle korunuyor. Demokratlar, kongrenin ardından Kerry'nin, Bush'a karşı halen kafa kafaya gittiği anketlerde üstünlük sağlamasını umuyor. 
     Cumhuriyetçi Parti'nin ulusal kongresi de Ağustos sonunda New York'ta yapılacak. 
     
</TEXT>
</DOC>
