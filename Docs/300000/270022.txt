<DOC>
<DOCNO> 270022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun54.html </URL>
<DATE> 2004/09/08/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Genesis Uzay kapsülü yere çakıldı 
</HEADLINE>
<TEXT>

     Güneş fırtınalarını ve güneşi incelemek üzere 2001 yılında uzaya yollanan Genesis uzay kapsülü Utah Çölü'ne düştü. 
     Güneşe dair numuneler taşıyan kapsül öğle saatlerinde atmosfere girdi. Atmosfere girdikten sonra hızını yavaşlatmak için açılması planlanan paraşütlerin açılmaması üzerine hızla yere çakılan kapsülün taşıdığı bazı numunelerin zarar görmüş olabileceği bildirildi. 
     Yerel saatle 11.55'te 125 km yüksekliğindeki atmosfere bir göktaşı gibi giren Genesis kapsülünün, paraşütlerle yavaşlatıldıktan sonra özel hazırlanmış helikopterler yardımıyla Utah Çölü'ne indirilmesi planlanıyordu. Ancak atmosfere girdikten sonra paraşütleri açılmayan kapsül, helikopterler tarafından yakalanamayınca hızla Utah Çölü'ne çakıldı. 
     2001'de Cape Canavaral uzay üssünden fırlatılan Genesis uzay gemisinin kapsülü nisan ayında uzay gemisinden ayrılmıştı. Saate 965 kilometre hızla atmosfere giren Genesis kapsülünü yavaşlatmak için çok sayıda paraşütün açılması, yeryüzüne 1,6 km yaklaştığında ise kapsülün helikopterler tarafından yakalanması amaçlanıyordu. 
     Bilim adamları Genesis tarafından dünyaya getirilen numune ve verilerin sadece güneşin bileşimini göstermekle kalmayıp dünyanın uzay bulutlarından nasıl oluştuğunu da göstereceğini belirtmişlerdi. 
     Silikon, elmas, altın, safir ve benzeri maddelerden yapılan özel kuyruğu sayesinde son iki yıldır güneş parçacıkları toplayan Genesis'in getireceği numuneler sayesinde, Güneş'te bol miktarda bulunan elementler ve izotopların doğru bir ölçümüne imkan sağlanacağına dikkat çekilmişti. 
     Genesis'in getirdiği numunelerin bilim adamlarını yıllarca meşgul edecek önemli araştırmalara kaynaklık edeceği belirtilmişti. 
     
</TEXT>
</DOC>
