<DOC>
<DOCNO> 272213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/spo07.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil davalık oldu 
</HEADLINE>
<TEXT>


Otomobil Federasyonu Başkanı Mümtaz Tahincioğlu hakkında görevini suistimal gerekçesiyle Cumhuriyet Savcılığı tarafından dava açıldı 

AYŞE YEŞİN 


İnceleme yapıldı 
24 - 27 Haziran'da Antalya'da düzenlenen Dünya Ralli Şampiyonası sonrası Otomobil Federasyonu'nun yaklaşık 800 milyar liralık bir miktarı usulsüz olarak vakıfa yatırıldığı gerekçesi ile başlatılan soruşturma sonuçlandı. İnceleme sonucunda Uluslararası Federasyon'un verdiği ödenek ve katılım paylarının, Genel Müdürlük bütçesi yerine vakıfa aktarıldığı ve harcandığı tespit edildi. 

Kurula sevk edildi 
MÜFETTİŞLERCE hazırlanan dosyanın savcılığa gönderildiği ve Başkan Mümtaz Tahincioğlu hakkında görevi suistimalden dava açıldığı ifade edildi. Federasyon, 2003 yılında da aynı işlem nedeniyle yine savcılığa gönderilmişti. Rapor doğrultusunda hakkında dava açılan Başkan Mümtaz Tahincioğlu'nun GSGM ceza kuruluna da sevk edildiği bildirildi. 

'Sorun sistemde' 

BAŞKAN Mümtaz Tahincioğlu, olayın yanlış sistemden kaynaklandığını iddia etti. Tahincioğlu, "Başarı için üretken bir sistemle çalışmak gerekir. Olayı böyle görmek istedik. Vakıfa aktardığımız parayla reklam, sponsorluk konusundaki talepleri SSK, KDV gibi vergilerini ödeyerek fatura keserek karşıladık. Faturasını kestiğim parayı başka konuya aktaramam. Genel müdürümüz ve bakanımız da yapılan işin başarıya ulaşmak için doğru olduğunu biliyor" dedi. 


</TEXT>
</DOC>
