<DOC>
<DOCNO> 253213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/yasam/ayas.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlılara 'sinsi tuzak' 
</HEADLINE>
<TEXT>


Yaşlanmanın getirdiği normal bir durum olarak algılandığı için geç teşhis edilen 'Demans'ın tedavisi de güçleşiyor. Erken emeklilik de, yaşlıları pusuda bekleyen 'Alzheimer' için bir başka faktör... 

Demans Ayşegül Aydoğan 

Beynin başta hafıza fonksiyonları olmak üzere diğer yetilerinin bozulmasıyla ortaya çıkan "demans", dünyada 18 milyon kişiyi etkilediği tahmin edilen bir beyin hastalığı. 
Kişinin hem sosyal hem de mesleki hayatının gerilemesine hatta sona ermesine yol açan demansın , bugün 100'den fazla nedeni biliniyor. En çok bilinen ve görülen nedeni ise Alzheimer. Her yıl 600 bin yeni vakanın katılımıyla demanslı sayısının 2025 yılında ikiye katlanarak 34 milyona ulaşması bekleniyor. 
Uluslararası Alzheimer Hastalığı Kuruluşuyla işbirliği ile Eisai ve Pfizer İlaç tarafından Roma'da düzenlenen Avrupa forumunda da, demans ve Alzheimer hastalığı tartışıldı. 

65 yaş üzerindekiler tehlikede 
Demansın yaşlanmanın getirdiği normal bir durum olarak algılanmasının teşhiste gecikmeye yol açtığının vurgulandığı toplantıda, demansın 65 yaş üzerindeki her 20 kişide bir görüldüğü belirtildi. 
2050'de dünyanın en yaşlı 10 kişisinden 7'sinin Avrupa'da bulunacağı öngörülüyor. Önümüzdeki 30 - 40 yılda yaşlı nüfusun artmasıyla, demansın en sık görülen nedeni Alzheimer hastalığının da 3 kat artması bekleniyor. Halen 5 büyük Avrupa ülkesinde Almanya, Fransa, İtalya, İspanya ve İngiltere 6 milyondan fazla Alzheimer hastası bulunuyor. 
Uluslararası Alzheimer Derneği Başkanı Dr. David Wilkinson, toplantıda demansa yeterince önem verilmediğine değindi. Wilkinson, hastaların toplum dışına atıldığını, hastalıktan 'ne olduğu bilinmediği için' korkulduğunu söyledi. Hastaların Alzheimer olduğunu söylemekten utandığını belirten, Wilkinson, "Kalp hastaları kalkıp hastalıklarını söyleyebiliyor. Savunma mekanizması geliştirmek istiyorsanız korkuları yenmeniz gerekir" dedi. 

Her yıl yeni 600 bin vaka 
Gelişmekte olan ülkelerde de çok sayıda demans hastası bulunduğunu hatırlatan Wilkinson, 65 yaş üzerindeki Avrupalıların yüzde 6.4'ünün demans hastası olduğunu söyledi. Wilkinson, demans hastalarına her yıl 600 bin yeni vakanın katıldığını da vurguladı. "Amacımız demans ve alzheimer hastaları ile bu hastalara bakan yakınlarına yardımcı olabilmek" diyen Wilkinson, şöyle devam etti 
"Hastaların yüzde 37'sinde demans sinyal - belirti vermiyor. Yüzde 51'inde ise ciddi demans bulunuyor. Demans, yaşlanmayla karıştırıldığı için yaşlılar büyük risk altında. Avrupa Birliği'nde sağlık harcamalarının yüzde 25'i beyin hastalıklarına ayrılıyor. Her yıl harcanan 100 milyar euronun 10 milyarı, demans ve Alzheimer'a ayrılıyor." 

Doktorların çoğu teşhiste zorlanıyor 

'Demansla Yüzleşmek Araştırması'nın sonuçlarını açıklayan İngiltere Tyne Üniversitesi'nden Prof. Dr. John Bond, çıkan çarpıcı sonuçlardan birinin hasta yakınlarının, semptomların başlamasıyla Alzheimer tanısı arasında yaklaşık 2 yıl geçtiğini söylemesinin olduğunu belirtti. Araştırmanın diğer sonuçları şöyle 
Hasta yakınlarının yaklaşık yarısı, Alzheimer'dan korkmanın, kendilerini hekime başvurmaktan alıkoyduğunu söylüyor. Hekimler de dahil olmak üzere araştırmaya katılanların çoğu, insanların çoğunun hastalığın erken bulgularıyla normal yaşlanma belirtilerini ayırt etmekte zorlandıklarına inanıyor. Hasta yakınlarının yüzde 65'i, birinci basamak hekimlerinin Alzheimer'ın erken evrelerini saptamada güçlük çektiğine inanıyor. Hekimlerin de yüzde 70'i pratisyen hekimlerin Alzheimer'in erken evrelerini saptamada güçlük çektiğinde hemfikirken, yüzde 35'i nörolog ve geriatri uzmanlarının dahi erken evrede tanı koymasında bazı güçlükler olabileceğini söylüyor. Hasta yakınlarının yüzde 80'i ve hekimlerin yüzde 71'i hükümetlerin Alzheimer'in tedavisi için yeterli yatırım yapmadığına, yaklaşık yarısı da hükümetlerin hastalığın tedavisi önünde engel teşkil ettiğini düşünüyor. Hasta yakınlarının yüzde 94'ü, Alzheimer'lı bir hastaya bakmanın yaşamı değiştirdiğini, yüzde 89'u çok yıpratıcı olduğunu ve yüzde 66'sı iç daraltıcı olduğunu ifade ediyor. Hasta yakınlarının çoğu yaşam düzenlerini değiştirdiklerini, sosyal yaşamlarını sınırladıklarını, tatile gidemediklerini bildiriyor. 

Erken emeklilik tehlikesi 

Türkiye'de erken emekli olan kişilerin Alzheimer riski içinde olduğu belirtiliyor... 

Foruma katılan ve araştırma sonuçlarını değerlendiren Pamukkale Üniversitesi Tıp Fakültesi Nöroloji Anabilim Dalı Başkanı Doç. Dr. Türker Şahiner, Alzheimer'a karşı beyni aktif tutmanın önemine değindi. 
Türkiye için erken emekliliğin Alzheimer için risk oluşturduğunu söyleyen Şahiner, emekliliğin beynin aktifliğini azaltıcı bir rol oynadığını belirtti. "Emeklilik başlayınca Alzheimer başlıyor diyebiliriz" diyen Şahiner, şunları söyledi "Eğer kişi Alzheimer'ın erken dönemindeyse erken emeklilik bu süreci hızlandırıyor. Türkiye'de özellikle öğretmenler, askerler çok erken emekli oluyorlar. Ondan sonra hiç farkında olmadan sinsi bir şekilde hastalık başlıyor. Günlük durağan, üretken olmayan yaşam, bu süreci hızlandırıyor." 

Tembellik beyni zayıflatır 
Denizli'deki derneklerinde yaptıkları çalışmalarla emeklileri hobi edinmeye ve zihinlerini kullanmaya teşvik ettiklerini anlatan Şahiner, şöyle devam etti 
"Emeklilik keyifli bir yaşam olsa bile bir şeylerle uğraşmayı hobi olarak yapsak da beynin aktifliğini azaltan bir şey. Genellikle pembe bir tablo çiziliyor bir bahçeyle uğraşıyım vs. diye. 6 ay sonra emeklilerimize bakıyoruz yoğun bir sıkıntı ve arkasından depresyon bile görülüyor. Emeklilik belki stresten uzaklaştırıyor ama beyin sağlığı üzerine çok ciddi riski var, önce psikiyatrik arkasından da gelen, hızla ilerleyen Alzheimer süreci için. Beyin kullanıldığında nöronun beyin sinir hücreleri bağlantıları ve kapasitesinin artar. Bu nedenle onları aktif tutmaya çalışıyoruz. Dernekte satranç kursları düzenliyoruz. Şu an 60 yaş üzerinde turnuva yapacak düzeyde bir kitle oluştu. Bunun dışında el uğraşları, ahşap boyama, Alzheimer hatıra ormanına ağaç dikme gibi aktiviteler yaratıyoruz, zek geliştirme seminerleri, tiyatro oyunları düzenliyoruz." 

Karım olmadan asla 

Roma toplantısında deneyimlerini aktaran Alzheimer'lı hasta ve karısı, işleri nasıl yola koyduklarının sırrını anlattı 

Alzheimer hastası eşi James'le ilgili edindiği deneyimleri toplantıdaki katılımcılarla paylaşan İskoç Maureen McKillop, 63 yaşındaki eşinde Alzheimer belirtilerinin 10 yıl önce ortaya çıktığını söyledi. 
O günlerde unutkanlığının nedenini anlamadıklarını belirten McKillop, eşinin davranışlarının tuhaflaştığını, durup dururken sorun çıkardığını ve bir süre sonra da işi olan pilotluğu bırakmak zorunda kaldığını söyledi. 
2 - 3 yıl doktora gittiklerini ancak tanı konulamadığını anlatan 4 çocuk annesi McKillop, "Bu nedenle teşhis gecikti. Durumunun farkına varıldığında geç kalınmıştı. Eşim o zamanlar 53 yaşındaydı ve genç bir insanda demansı beklemek zordu" diye konuştu. 
Eşinin gitgide kötüleşerek, araba kullanamadığını, başkalarına bağımlı hale geldiğini söleyen McKillop, zamanla evdeki basit elektrikli aletleri dahi kullanamaz hale geldiğini ifade etti. McKillop şöyle devam etti "Sık sık konuşup tartışan bir çifttik. Artık hiçbir şey konuşamıyorduk. Çocuklar arkadaşlarını getiremez oldu. Bu hastalık beni de çok olumsuz etkiliyor. Kendimi kötü hissettiğimi ve acı çektiğimi itiraf etmek zorundayım. Bana bir şey olursa ona kim bakacak diye korkuyorum..." 

Her şey karımdan sorulur 
James McKillop da hastalığının başlangıcından itibaren yaşadıklarını şöyle dile getirdi "Neredeyse boşanma noktasına gelmiştik. Artık eşim çalışıyor, ben evde oturuyorum. Kararları o veriyor. Aynı şeyleri tekrar tekrar sorduğumun farkındayım ama bana katlanıyor. Böyle biri olduğu için şanslıyım. Eğer daha kötüye gidersem, beni bir bakımevine yerleştirmesini istiyorum. İlaçlar sayesinde yaşamımı bir miktar normal geçirebiliyorum. Üzerimde de hastalığımla ilgili bir kimlik taşıyorum." 


</TEXT>
</DOC>
