<DOC>
<DOCNO> 281797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun18.html </URL>
<DATE> 2004/10/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fischer, Türkiye'nin AB üyeliğini 'Normandiye Çıkarması'na benzetti 
</HEADLINE>
<TEXT>

     Almanya Dışişleri Bakanı Joschka Fischer, ''Türkiye'nin AB'ye girişi, terörle mücadelede dönüm noktası olacaktır'' dedi. 
     Londra ziyareti sırasında bugün BBC radyosunda konuşan Fischer, ''Avrupalılaşmak modernleşme demektir. Bir İslam ülkesini Avrupa'nın ortak değerleri çerçevesinde modernleştirmek ise terörle mücadelede D günü sayılır'' ifadesini kullandı. 
     Türkiye'nin AB üyeliğini, 1944 Normandiya çıkarmasına benzeten Fischer, ''Bu, bütün totaliter fikirler ve terörizme meydan okuma anlamına gelecektir'' diye konuştu. 
     Alman bakan, ''Ancak Türkiye orta sıklet bir ülke değil. Burada en büyük sorun, Avrupa'nın böyle bir üyeyi sindirip sindiremeyeceğini bilmektir'' dedi. 
     Avrupa'nın Türkiye'ye 1963'ten beri vaatte bulunduğuna dikkat çeken bakan, ''40 yıl geçtikten sonra Ankara'yı reddetmek çok olumsuz sonuçlar doğurabilir, Türkiye'yi aşırı uçların kucağına itebilir...'' dedi ve Türkiye'nin AB'ye girmesinin, AB'nin yararına olacağını belirtti. 
     
</TEXT>
</DOC>
