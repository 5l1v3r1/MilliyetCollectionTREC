<DOC>
<DOCNO> 285912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/ekonomi/eko07.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşit para rica etti Vakıflar dua dağıttı 
</HEADLINE>
<TEXT>


Bakanlığının bütçesi görüşülürken Devlet Bakanı Akşit, Komisyon'da 'Biraz daha para lütfedin' derken, Vakıflar Genel Müdürlüğü dua kitabı dağıttı 

SALİHA ÇOLAK Ankara 

Ekonomik program ile 'kısılan bütçeler ve hizmet zorunluluğu' arasında kalan bakanlar, Plan ve Bütçe Komisyonu'nda, ödenek artırımı için 'ricacı' oluyorlar. 
TBMM'de dün Başbakanlık, Vakıflar Genel Müdürlüğü, Çocuk Esirgeme Genel Müdürlüğü ve Diyanet'in bütçeleri görüşüldü. Devlet Bakanı Güldal Akşit, bakanlığının bütçesinin görüşmeleri sırasında yaptığı konuşmada, "Kurumumuzun içinde bulunduğu durumu, anlatmayı bir görev sayıyoruz. Bu arada komisyon lütfeder de bir miktar kaynak artırımı yaparsa minnettar kalırız" dedi. 
Başbakanlık bütçesinin görüşmeleri öncesinde, Başbakan Yardımcısı Mehmet Ali Şahin'e bağlı Vakıflar Genel Müdürlüğü, salonda üyelere vakıf duası dağıttı. Komisyon'da üye milletvekillerine dağıtılan ve deri üzerine baskılı, Kanuni Sultan Süleyman'ın 1543'teki vakfiyesinden alıntı yapılan dua şöyle "Her kimse ki vakıflarının bekaasına özen ve gelirlerinin artırılmasına itina gösterirse, bağışlayıcı olan Allahu Teala'nın huzurunda ameli güzel ve makbul olup mükafatı sayılamayacak kadar çok olsun. Dünya üzüntülerinden korunsun ve muhafaza edilsin." 


</TEXT>
</DOC>
