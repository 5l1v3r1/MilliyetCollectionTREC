<DOC>
<DOCNO> 269395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun32.html </URL>
<DATE> 2004/09/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
ABC Gazetesi Türkiye'ye tarih verilmemesi istikrarsızlık yaratır 
</HEADLINE>
<TEXT>

     İspanya'nın yüksek tirajlı gazetelerinden ABC'de bugün yer alan yorumda, ''Türkiye ile müzakerelere başlanılmaması halinde bunun AB'nin dönüşüm sürecini durduracağı ve AB kapılarında istikrarsızlık yaratacağı'' belirtildi. 
     ''Türkiye, AB'de mi '' başlıklı yorumu kaleme alan Kraliyet Akademisi Ahlak ve Siyasi Bilimler Uzmanı Marcelino Oreja Aguire, Türkiye'nin geçmişten bu yana zaten bir şekilde Avrupa'nın parçası olduğunu hatırlattı. Türkiye'nin son dönemlerde yaptığı reformların sıralandığı yorumda, ''Türkiye'nin Kopenhag kriterlerini tamamlayıp, AB ile müzakerelere başlamaya hazır olduğunun mantıksal olarak çok açık görüldüğü'' kaydedildi. 
     Türkiye'nin nüfusunun çoğunluğunun Müslüman olduğuna dikkati çeken ABC gazetesi, ''AB içinde büyük bir Müslüman ülke, Avrupa ve İslam dünyası arasındaki ilişkilerde anlamlı bir rol oynayabilir'' değerlendirmesinde bulundu. 
     Yorumda, Türkiye'nin AB üyesi olmasının Birliğe ''Ortadoğu'da daha önemli bir rol, güvenlik ve savunma politikasına güç, uluslararası ilişkiler ve dış politikada daha etkili olma, genç ve dinamik nüfusuyla da büyük bir ekonomik güç katacağı'' ifade edildi. 
     ''Türkiye'nin kamu açığının, yüksek enflasyonunun, farklı din ve kültürünün yadırganamayacak belirsizlikler olduğunu'' savunan Aguire, ''Türkiye'nin, çok fazla ekonomik yardıma ihtiyacı olacak'' diye yazdı. 
     Yorumda son olarak, Türkiye ile AB arasındaki resmi müzakerelerin başlatılması gerektiği ve Türkiye'ye bu fırsatın verilmemesi için AB'nin hiçbir haklılığın olmadığı ifade edilerek, müzakere sürecinin sonuçlara bağlı olarak çok uzun yıllar da alabileceği savunuldu. 
     
</TEXT>
</DOC>
