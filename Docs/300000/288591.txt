<DOC>
<DOCNO> 288591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonspo07.html </URL>
<DATE> 2004/11/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Serkan Balcı Tecrübesizliğimin kurbanı oldum... 
</HEADLINE>
<TEXT>

     Fenerbahçe, Trabzonspor ile gelecek hafta oynayacağı lig maçının hazırlıklarını Samandıra Tesisleri'nde yaptığı antrenmanla sürdürdü. 
     Teknik Direktör Christoph Daum yönetiminde gerçekleştirilen idmanda sarı-lacivertli takımın futbolcuları, istasyon çalışmasının ardından çift kale maç oynadı. Önder'in hafif bir sakatlık geçirdiği antrenman maçı 4-4 berabere biterken, futbolcuların bir hayli istekli ve hırslı oldukları gözlendi. 
     Milli takım kamplarında bulunan futbolcuların katılmadığı idmanda, sakatlığı bulunan Serhat, takımdan ayrı çalıştı. 
     Yarını dinlenerek geçirecek olan sarı-lacivertliler, Trabzonspor maçının hazırlıklarını 15 Kasım Pazartesi akşamı yapacakları idmanla sürdürecek. 
     
     SERKAN ''BUNDAN SONRA ÇOK DAHA DİKKATLİ OLACAĞIM'' 
     Fenerbahçe ve A Milli Takım'ın genç futbolcusu Serkan Balcı, kart cezaları nedeniyle Ukrayna, Trabzonspor ve Sparta Prag maçlarında oynayamayacağı için üzgün olduğunu söyledi. 
     Serkan, antrenman sonrası basın mensuplarına yaptığı açıklamada, kendisi için büyük bir talihsizlik yaşadığını kaydederek, ''Böyle olmasını istemezdim. Bundan sonra çok daha dikkatli olacağım'' dedi. 
     ''Takım olarak iyi oynarsak, yenemeyeceğimiz takım yok'' diyen Serkan, ''Takımda herkes elinden geleni yapıyor. Şampiyonlar Ligi, olmazsa da UEFA Kupası'nda ülkemizi en iyi şekilde temsil edeceğiz'' diye konuştu. 
     Serkan ile birlikte idman sonrası basın mensuplarına poz veren Marco Aurelio ise herkese iyi bayramlar diledi. 
     
</TEXT>
</DOC>
