<DOC>
<DOCNO> 299797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun28.html </URL>
<DATE> 2004/12/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Irak'ta kaçırılan Fransız gazeteciler evlerine dönüyor 
</HEADLINE>
<TEXT>

     Irak'ta kaçırılan Fransız gazeteciler Christian Chesnot ve Georges Malbrunot, 4 ay süren rehine hayatından sonra evlerine dönüyorlar. 
     Fransa Cumhurbaşkanı Jacques Chirac, gazetecilerin serbest kalmasına ilişkin olarak kişisel memnuniyetini açıklarken, ''gazetecilerin sonunda özgür olduklarını '' söyledi. Chirac, rehin gazetecilerin yakında eve döneceklerini bildirdi. 
     Başbakan Jean-Pierre Raffarin de parti liderlerine, gazetecilerin bırakılması karşılığında Chesnot ile Malbrunot'yu kaçıranlara herhangi bir fidyenin ödenmediğini açıkladı. 
     Irak İslam Ordusu adlı bir grubun dün serbest bıraktığı Chesnot ile Malbrunot, Fransa'ya Dışişleri Bakanı Michel Barnier ile birlikte dönecekler. Barnier, bu sabah gazetecileri almak üzere Paris'ten ayrıldı. Bakan ile rehinelerin Kıbrıs Rum kesiminde buluşacakları belirtiliyor. 
     Radio France Internationale muhabiri 38 yaşındaki Chesnot ile Le Figaro muhabiri 41 yaşındaki Malbrunot, 20 Ağustos'ta Necef'e giderken Suriyeli şoförleriyle birlikte kaybolmuştu. Şoför Muhammed El Cundi kasım ayında bırakılmıştı. 
     
</TEXT>
</DOC>
