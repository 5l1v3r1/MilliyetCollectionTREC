<DOC>
<DOCNO> 258713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun14.html </URL>
<DATE> 2004/07/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
New York'ta müslümanlara saldırılar... 
</HEADLINE>
<TEXT>

     ABD'de Müslümanlara yönelik saldırılar artarken, merkezi Washington'da bulunan Amerikan-İslam İlişkileri Konseyi'nin New York ofisi CAIR-NY , Amerikan Federal Soruşturma Bürosu'na FBI başvurarak, pazar günü iki Müslüman kıza yönelik saldırının soruşturulmasını istedi. 
     CAIR-NY tarafından yapılan açıklamada, başörtülü iki kız kardeşin, iki beyaz gencin saldırısına uğradığı belirtildi. Açıklamada, gençlerin iki kız çocuğunu araçlarıyla ezmeye çalıştığı kaydedildi. 
     Kardeşlerden birinin diğerini aracın önünden iterek kurtarmayı başardığı, ancak aracın tekerleğinin altında kalan kendi ayağının ciddi şekilde yaralandığı belirtildi. 
     Saldırının, yerel güvenlik birimleri tarafından ''ırkçı saldırı'' olarak soruşturulmaya başlandığı ifade edildi. 
     CAIR-NY Başkanı Wissam Nasr, ''Müslüman kadınların saldırı ya da baskı korkusu olmaksızın ABD'de sokakta yürüyebilmeleri lazım'' dedi. Nasr, ''FBI'ın soruşturmaya el atması, Amerikalı Müslümanları hedef alan ırkçı saldırganlara yönetimin bu saldırıları en üst seviyede ciddiye aldığı mesajını verecektir'' diye konuştu. 
     Öte yandan, haziran ayı sonunda Illinois'de Müslüman bir kadın şoför, Kaliforniya'da ise bir Müslüman dükkan sahibinin saldırıya uğradığı, Florida'nın Tampa şehrinin Lubz banliyösünde bir İslam merkezinin duvarlarına ''Bütün Müslümanlara Ölüm'' sloganı yazıldığı, FBI'ın Florida'nın Charlotte Harbor şehrindeki bir İslam merkezine yönelik saldırı konusunda da soruşturma açtığı kaydediliyor. 
     CAIR'in, bu tür saldırılardan nasıl korunulacağına dair önlemleri içeren ücretsiz bir el kitabı yayınladığı belirtildi. 
     
</TEXT>
</DOC>
