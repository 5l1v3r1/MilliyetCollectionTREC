<DOC>
<DOCNO> 281652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonyas03.html </URL>
<DATE> 2004/10/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Moldovalı'nın patronu kim 
</HEADLINE>
<TEXT>

     İskoç basını, Moldovalı kadınların Türkiye'de 'seks kölesi' olarak kullanıldıkları iddiasına yer verdi. Scotsman'in haberine göre adının Anna olduğu belirtilen Moldovalı bir kadın, karısı ve çocukları seyahate giden Türk patronu tarafından kumar ödülü olarak masaya kondu. 
     
     'Türk patronum pokerde rest çekip beni sundu' 

     Anna isimli Moldova'lı bir kadın, Türkiye'de çalışırken patronu tarafından pokerde peşkeş çekildiğini iddia etti. 
     Dünya basınında sık sık yer alan, Moldova'lı kadınların Türkiye'de 'seks kölesi' olarak kullanıldıkları iddialarına bir yenisi de İskoç basını tarafından eklendi. Adının Anna olduğu belirtilen Moldava'lı bir kadın, İskoç Scotsman gazetesine verdiği demeçte, Türk patronu tarafından, kumar ödülü olarak 'peşkeş çekildiğini' iddia etti. 
     
     Evde poker partisi 

     İddiaya göre Anna, iş bulmak amacıyla Türkiye'ye geldi. Bir süre sonra da, İstanbul'da evli ve çocuklu bir ailenin yanında yardımcı olarak çalışmaya başladı. Evin hanımının çocuklarıyla birlikte tatile gittiği bir akşam evin beyi Anna'ya, arkadaşlarıyla evde poker oynayacaklarını kendisinin de servis yapmakiçin evde kalması gerektiğini söyledi. 
     
     'Kazanana seni vereceğiz' 

     Misafirler gelip de oyun başladıktan sonra Anna bir şeylerin ters gittiğini anladı. Poker oynanıyordu, fakat ortada para yoktu. Gecenin ilerleyen saatlerinde evin beyi kendisine, o gece pokeri kazanana ödül olarak Anna'nın verileceğini söyledi. Genç kadına, o gece 'kumarda kazanan' misafir tarafından tecavüz edildi. Anna gazeteye verdiği demeçte, "Ertesi sabah ev sahibi bu olayın sık sık tekrarlanacağını, dediklerini yapmazsam beni öldüreceğini söyledi. Ülkeye kaçak yollardan girdiğim için poliste kaydım yoktu. Öldürülseydim, sadece kaybolacaktım. Bu işkence aylarca sürdü" dedi. 

     
</TEXT>
</DOC>
