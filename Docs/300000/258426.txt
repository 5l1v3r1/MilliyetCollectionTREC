<DOC>
<DOCNO> 258426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/spor/spo06.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetki paylaşımı 
</HEADLINE>
<TEXT>


Levent Bıçakçı başkanlığında bugün ilk toplantısını yapacak olan federasyonun yeni yönetim kurulu görev bölümüne gidecek 

BİLAL MEŞE 


Zirve saat 10.00'da 
FUTBOL Federasyonu yeni yönetim kurulu bugün toplanarak, görev bölümü yapacak. Haluk Ulusoy'un seçimlere girmemesinin ardından Mehmet Ali Yılmaz ile yarışan ve 26 oy farkla başkanlık koltuğuna oturan Levent Bıçakçı, ilk yönetim kurulu toplantısını gerçekleştirecek. Federasyonun Levent'teki merkezinde yapılacak toplantı saat 10.00'da başlayacak. 

İsimler netleşiyor 
ZİRVEDE ikinci başkan, asbaşkan, genel sekreter, milli takımlar sorumluluğu ve dışilişkileri yürütecek isimler belirlenecek. İkinci başkanlık için Davut Dişli veya Hasan Doğan'ın ismi geçiyor. Milli takımlar sorumluluğu için ise Beşiktaş'ın eski yöneticisi Cemil Kazancı'nın adı ön plana çıktı. Ayrıca yabancı kontenjanının da masaya yatırılması bekleniyor. 

Tokat tavır koydu 

Seminere gitmedi 
ANKARA'DAKİ federasyon seçiminde yarışı kazanan Sabri Çelik başkanlığındaki Merkez Hakem Kurulu'nun MHK düzenlediği 44. Uluslararası Hakem Semineri dün Kuşadası'nda başladı. Metin Tokat mazeretsiz bir şekilde seminere katılmazken, Sabri Çelik bu duruma sert tepki gösterdi. 

Zorunlu ara 
ÇELİK, "Ne bana, ne de kurul üyelerine bilgi verdi. İnşallah ölüm-kalım meselesi değildir. Tabii ki bunun yaptırımı olacak" dedi. Testlere de katılmayacak olan tecrübeli hakem, bir dahaki seminerde atletik koşulara girene kadar görev alamayacak, bu nedenle ligin üç haftasında düdük çalamayacak. 

NOTLAR 
Çelik parladı 
MHK Başkanı Sabri Çelik, "Kimseye diyet borcumuz yok" dedi. Son dakikada liste hazırlanmasını "demokrasinin cilvesi" olarak yorumlayan Çelik, "Kimseyle pazarlık yapmadık. Son dört yılı FIFA olmak üzere 21 yıl faal hakemlik yaptım. UEFA ve FIFA'da gözlemciliğim var. Sizce başkanlık için yeterli değil miyim " dedi. 

Yavuz'a plaket 
SEMİNERİN yarın akşam düzenlenecek "Gala Yemeği"nde MHK eski başkanı Bülent Yavuz ve eski üyelere birer teşekkür plaketi verilecek. Federasyon Başkanı Levent Bıçakçı da geceye katılacak. Bu arada Mahmut Çetiner'in değişen oyun kuralları hakkında bilgi verdiği seminerin öğleden sonraki bölümü basına kapatıldı. 

Altı eksik var 
KUŞADASI'NDAKİ Fantasia Otel'de yapılan seminer beş gün sürecek. Süper Lig hakemleri, 3 Ağustos'ta İzmir Atatürk Stadı'nda testten geçirilecek. Metin Tokat'ın yanı sıra yurt dışında görevli olan Selçuk Dereli, Bülent Demirlek, Aytekin Durmaz, Cem Papila ve Neslihan Bayraktar da seminere katılamadı. 

Gözlemcilerin yolu ayrıldı 

NECMİ KEPÇETUTAN 

Hayata geçiriliyor 
LEVENT Bıçakçı'nın, seçimden önceki vaadleri arasında yer alan gözlemciler ile MHK'yı ayırma düşüncesi son aşamaya geldi. Bundan böyle gözlemcilerin atanması, eğitimi, idare edilmesi gibi konularda oluşturulacak yeni kurul yetkili olacak. Federasyon böylece hem MHK'nin önemli yetkilerinden birini elinden almış olacak, hem de gözlemci atamalarının daha objektif yapılmasını sağlayacak. 

Başkanlık Üründül'ün 
SÖZKONUSU kurulun başkanlığını spor yazarı Ömer Üründül'ün yapması kesinleşirken, üyelerin bir kısmı da belli oldu. Bedri Dölkeleş, Yüksel Okçuoğlu, Zihni Aksoy, Fatih Tanfer, Cem Tosyalı'nın yanı sıra Osman Avcı ve Abdurrahman Arıcı'nın da kurulda yer alması bekleniyor. Eski MHK Başkanı Ahmet Güvener'in de danışman olarak bu kuruldan sorumlu olacağı öğrenildi. 


</TEXT>
</DOC>
