<DOC>
<DOCNO> 293317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/toruner.html </URL>
<DATE> 2004/11/30/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Mevduata güvencedeki yeni yaklaşım 
</HEADLINE>
<TEXT>


Geçen hafta Finans Kulüp "Türkiye'de Mevduat Güvencesinde Yeni Yaklaşımlar" konulu bir panel düzenledi. Toplantıya Tasarruf Mevduatı Sigorta Fonu TMSF Başkanı Ahmet Ertürk de katıldı. 
Toplantıdan bir gün sonra TMSF'den yapılan açıklamada, bankaların fona katkı şekillerinin Bankacılık Düzenleme ve Denetleme Kurumu BDDK tarafından değiştirildiği duyuruldu. Yeni düzenlemeye göre, artık 50 milyar liranın üzerindeki mevduat garanti dışı olduğu için, bankalar bu bölüme ait fon payını ödemeyecekler. 
Yeni düzenlemeden en çok, az fakat büyük mevduat toplayan bankalar yararlanacak. Yeni düzenlemeyle bankacılık sisteminin maliyetlerinin azaltılması prensibi de uygulamaya konmuş bulunuyor. 
Bankalar, TMSF'ye toplam mevduatlarının on binde beşi kadar prim ödeyecekler eski prim tüm mevduat üzerinden on binde iki buçuktu . Bu prime bankaların risk durumuna göre, ilave on binde beşe kadar ek prim ekleniyor. Prim oranlarının artmasına rağmen, 50 milyar liranın üzerindeki mevduat için prim ödenmeyeceğinden, bankaların toplam maliyeti düşmüş oluyor. Öte yandan, nispeten riskli bankalar da bilinmiş olacak. Çok çağdaş bir uygulama daha başlatılmış oldu. 
Finans Kulüp'ün toplantısında, Finans Kulüp Başkanı Tevfik Altınok ve Bankalar Birliği Başkanı Ersin Özince açılış konuşmalarını yaptı. Dünya uygulamalarını Dünya Bankası'ndan Martin Kimmig anlattı. Ngai Kin, Singapur'daki uygulamalardan örnek verdi. 
TMSF'nin bir önceki dönemde başkan yardımcılığı görevini de üstlenmiş bulunan Nebil İlseven, Finans Kulüp'ün bu konudaki görüş ve önerilerini özetle şöyle açıkladı 
a TMSF halen, mevduat sigortası dışında "varlık yönetimi" ve 3T diye adlandırılabileceğimiz "tahsilat - takip - tasfiye" işleri yapmaktadır. Mevduat sigortası, tamamen ayrı bir kurum tarafından yapılmalıdır. TMSF "işletmeci kurum" kimliğinden kurtarılmalıdır. TMSF "işleten" değil, "çözümleyen" bir yapıda olmak durumundadır. 
b Kriz yönetiminin "banka riski"nin "sektör riski" haline dönüşmemesi, yani ödeme güçlüğünün diğer bankalara bulaşmaması biçiminde yapılması gerekir. Bunda da, Hazine ve Merkez Bankası'nın işbirliği kaçınılmazdır. 
c Mevduat dışı yükümlülükler kesin olarak güvence altına alınmamalıdır. 
Bilindiği gibi, geçtiğimiz dönemde IMF'nin de baskısıyla yabancı bankaların fonlarının geri ödenmesi amacıyla bankaların tüm yükümlülükleri güvence altında sayılmış ve yabancı bankaların batan bankalardan olan alacakları devlet tarafından üstlenilmişti. Yeni hazırlanan Finansal Hizmetler Kanunu bu sıkıntıyı gidermektedir. 
d Risk yönetimine dinamik yaklaşım yöntemi Türkiye'de de benimsenmelidir. Garanti kapsamı dışında sayılan 50 milyar liranın üstündeki mevduat için prim alınmamalıdır. Bu öneri, bir gün içinde uygulamaya konuldu. Zamanlı uygulamada, Devlet Bakanı Babacan'ın da payı olduğunu biliyoruz. 
Bu konulardaki işler beklenenden iyi gidiyor. BDDK ve TMSF'yi kutluyoruz. 



</TEXT>
</DOC>
