<DOC>
<DOCNO> 250508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko04.html </URL>
<DATE> 2004/06/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tekstil ihracatı 5 milyar dolara yaklaştı 
</HEADLINE>
<TEXT>

     Türkiye'nin tekstil ve konfeksiyon sektörünün yılın ilk dört ayındaki toplam ihracatı, yüzde 20 artarak 5 milyar dolara yaklaştı. 
     ANKA'nın Devlet İstatistik Enstitüsü DİE verilerinden yaptığı belirlemeye göre, tekstil ve konfeksiyon sektörünün ocak-nisan dönemindeki toplam ihracatı 4 milyar 849 milyon dolar olarak gerçekleşti. Tekstil ihracatı, geçen yılın aynı dönemindeki 4 milyar 57.4 milyon dolarlık düzeyine göre yüzde 20 arttı. 
     Bu kapsamda örme giyim eşyası ihracatı yüzde 19.2 artarak 2 milyar .4 milyon dolara çıktı. Örülmemiş giyim eşyası ihracatı yüzde 16.9 artarak 1 milyar 447.3 milyon dolar, dokumaya elverişli maddelerden hazır eşya ihracatı yüzde 22.5 artarak 602.4 milyon dolar, pamuk, pamuk ipliği ve pamuklu mensucat ihracatı yüzde 22.5 artarak 404.9 milyon dolar oldu. Dört aydaki sentetik ve suni filament ihracatı yüzde 26.6'lık artışla 265 milyon dolara, emdirilmiş ve sıvanmış mensucat ihracatı yüzde 16.2'lik artışla 75.9 milyon dolara yükseldi. 
     
     2.3 MİLYAR DOLARLIK TAŞIT İHRACATI 

     Türkiye'nin ihracatında tekstil sektörünün ardından ikinci sıraya yükselen kara taşıtları ile bunların aksam ve parçalarının ihracatı, ilk dört ayda yüzde 54.1 artarak 2 milyar 281.5 milyon dolara çıktı. 
     Elektrikli makina ve cihaz ihracatı yüzde 47 artarak 1 milyar 394.9 milyon dolara, kazan, makina ve mekanik cihaz ihracatı yüzde 43.3 artarak 1 milyar 206 milyon dolar düzeyine yükseldi. 
     İhracatta söz sahibi sektörler arasında yer alan demir ve çelik ihracatı yüzde 36.6 artarak 1 milyar 328.6 milyon dolara ulaştı. Demir veya çelikten eşya ihracatı da yüzde 42.5'lik artışla 567.3 milyon dolar oldu. 
     
</TEXT>
</DOC>
