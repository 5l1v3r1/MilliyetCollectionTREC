<DOC>
<DOCNO> 272172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/guncel/gun03.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Asıl bu kafayı eğitin 
</HEADLINE>
<TEXT>


Van'ın Ocaklı köyünde yeğeninin okula gönderilmesini isteyen eğitimcilere kızan amca, "15 yaşındaki kızı nereye göndereceksin Ayıp ediyorsunuz" diye bağırdı 

FAHRETTİN GÖK Van DHA 

Van'da "Haydi Kızlar Okula" kampanyası çerçevesinde kız çocuklarını okula kazandırmak için merkez Ocaklı köyüne giden öğretmenler, velilerin sert tepkisiyle karşılaştı. 
Sadece 2 kız çocuğunun okula gönderildiği köyde, yeğeninin okutulmasına karşı çıkan amca Gıyasettin Aznal, "Türkiye Cumhuriyeti hür bir devlettir, beni assanız da kızı okula göndermeyeceğim. Sizin yaptığınız baskındır" diyerek eğitimcilere sert tepki gösterdi. 

100 kız okutulmuyor 
600 bin kız çocuğunun okula gönderilmediği Türkiye'deki illerin başında 28 bin kızla Milli Eğitim Bakanı Hüseyin Çelik'in memleketi Van geliyor. Köy köy dolaşan kampanya koordinatörleri Bahri Yıldızbaş, Yaşar Şen, öğretmenler Şükran Çelik ve Aynur Çolak, son olarak merkeze 30 kilometre mesafedeki Ocaklı'ya gitti. 500 nüfuslu köyde 100 kızın okutulmadığı belirlendi. 

Kolundan tutup dışarı attı 
Okula gönderilmeyen kızlardan Sibel Aznal'ın 15 evine giden eğitimciler, baba Zeynel Abidin ile amca Gıyasettin'i ikna edemedi. Öğretmenler Sibel'le konuşurken odaya giren amcası, genç kızı kolundan tutup dışarı çıkardı. Görevlilere bağıran amca Gıyasettin, şunları söyledi 

"Yaptığınız hakaret" 
"15 yaşındaki kızı nereye göndereceksin Ayıp ediyorsunuz. Bu çocukların masraflarını karşılayacak mısınız Okula 4 çocuk gönderiyorum, ama bir kitap, defter alamıyorum. Çocuğumu 2 gündür elbise alamadığım için okula gönderemiyorum. Hani yardımınız İnsanları kandırıyorsunuz. Köylü devletin sayesinde insan değil. Sizin yaptığınız bize büyük hakarettir." 
Devletin masrafları karşılamadığını söyleyerek kendilerini evden kovan Aznal'ı sakinleştirmeye çalışan Yıldızbaş'ın çabaları yeterli olmadı. Eğitimciler, eli boş olarak köyden ayrılmak zorunda kaldı. 


</TEXT>
</DOC>
