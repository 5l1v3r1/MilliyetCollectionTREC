<DOC>
<DOCNO> 283515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo35.html </URL>
<DATE> 2004/10/26/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Galatasaray'da moraller yüksek... 
</HEADLINE>
<TEXT>

     Galatasaray, Akçaabat Sebatspor ile yapacağı lig maçının hazırlıklarını sürdürdü. 
     Florya Metin Oktay Tesisleri'nde, teknik direktör Gheorghe Hagi yönetiminde gerçekleştirilen ve yaklaşık 1,5 saat süren antrenmanda, futbolcuların bir hayli neşeli oldukları gözlendi. 
     Koşu ve top kapma çalışmasının ardından, futbolcular dar alanda 3 grup halinde çift kale maç yaptı. İddialı geçen maçı Hakan Şükür'ün ekibi kazandı. 
     Fibula kemiğinde sakatlığı bulunan Arif ile grip olan Necati koşu yapmakla yetinirken, antrenmanlara bir süredir çıkamayan kaleci Faruk Gürsoy'un sakatlığının tamamen geçtiği, bu oyuncunun yarından itibaren antrenmanlara başlayacağı açıklandı. 
     Galatasaray, yarın öğleden sonra basına kapalı yapacağı antrenmanla Akçaabat Sebatspor maçının hazırlıklarını sürdürecek. 
     Bu arada, teknik direktör Hagi, kapalı olacağı bildirilen perşembe günkü antrenmanı ise medyaya açtı. 
     
</TEXT>
</DOC>
