<DOC>
<DOCNO> 294850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/eko08.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Medina'dan yabancılara AB için lobi çağrısı 
</HEADLINE>
<TEXT>


EKONOMİ SERVİSİ 

Reklamcılar Derneği Başkanı Jeffi Medina, Türkiye'de faaliyet gösteren ve Türkiye'ye aşina yabancılara gönderdiği mektuplarda, Avrupa Birliği'nin Türkiye ile müzakerelere yeşil ışık yakması için lobi yapılması çağrısında bulundu. 17 Aralık'taki olumlu bir kararın yaratacağı iyimserlik dalgasının Türkiye'ye doğrudan yabancı yatırım çekeceğini, altyapı yatırımları ve özelleştirmeyi hızlandıracağını hatırlatan Medina, müzakerelere başlanmasının, "Türkiye'nin son 80 yılda demokrasi ve ilerleme konusunda model olarak batı dünyasına odaklandığının Avrupa tarafından kabul edilmesi" ve "Türkiye'nin Avrupa değerlerine duraksamadan uyum sağlamaya devam etmesi için Avrupa'nın onayı" anlamına geldiğinin altını çizdi. 
Mektupta, müzakerelere başlanması yönünde bir kararın AB'ye hemen girilmesi anlamını taşımadığını da hatırlatan Medina, "17 Aralık'ta çıkacak olumlu bir kararın sembolik anlamını göz önüne alarak iş, sosyal ve politik çevreniz dahil, mümkün olan her yerde bir destek hareketi yaratma konusunda yardımın tam zamanı. Göstereceğiniz en küçük çaba Türkiye lehine büyük katkı sağlayacak" dedi. 


</TEXT>
</DOC>
