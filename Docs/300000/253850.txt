<DOC>
<DOCNO> 253850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy02.html </URL>
<DATE> 2004/07/08/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Erdoğan KKTC'nin seçimden öte yapması gereken işler var 
</HEADLINE>
<TEXT>

     Başbakan Recep Tayyip Erdoğan, AB'nin KKTC'ye yönelik açıkladığı ekonomik paketin beklenen bir şey olduğunu söyledi. Erdoğan KKTC'de olası erken seçim için ise "Seçimden öte yapılması gereken işler, atılması gereken adımlar var" dedi. Başbakan Erdoğan ayrıca Bulgaristan'daki Osmanlı Türk eserlerinin restorasyonu konusunda anlaştıklarını söyledi. 
     Başbakan Erdoğan, resmi bir ziyaret için gittiği Bulgaristan'dan dönüşünde Esenboğa Havalimanı'nda gezisi ile ilgili açıklamalarda bulundu. 
     
     KKTC'NİN ATMASI GEREKEN ADIMLAR VAR 
     Erdoğan gazetecilerin AB'nin kabul ettiği KKTC paketine ilişkin sorularına, "Gelinen durum doğru politika yürüttüğümüzü ortaya koyuyor" dedi. Erdoğan, "KKTC'ye uygulanan bu ekonomik izolasyonun kaldırılmasına yönelik talebi bizler doğal bir gündemde tuttuğumuz gibi KKTC de doğal bir gündemde tutmuştu. Daha önce, bu konuda daha önce Amerika bu konudaki açıklamasını yetkililer olarak dile getirmişti. 
     Şimdi de AB dile getirdi. Sayın Annan, raporunda dile getirmişti. Bu beklediğimiz bir neticeydi ve bugün de bu açıklamayla bunu görmüş olduk" diye konuştu. 
     KKTC'de olası erken seçime ilişkin bir soruya ise Erdoğan şu yanıtı verdi 
     "Tabii KKTC'deki gelişmelerle alakalı bir konu. Şu anda bunu bizim buradan değerlendirmemiz yanlış olur. Kuzey Kıbrıs bu defa seçimi gündemine almış olur ki Kuzey Kıbrıs'ın seçimden öte yapması gereken işler var, atması gereken adımlar var. KKTC ekonomik notada kendini bir modüle etmeye, toparlanmaya başlasın. Bunu bekliyoruz, yatırımlar bekliyoruz, ticari bir hareketlenme bekliyoruz. Turizmde özellikle bir sıçrama bekliyoruz Nitekim bu tür taleplerin gelmeye başladığını da görüyoruz." 
     
     KAFETERYA OLAN CAMİ 
     Erdoğan, gezisinde Bulgaristan ile ilişkilerin yanı sıra bölgesel gelişmeleri değerlendirdiklerini belirtti. Erdoğan Filibe'deki bir Türk camiinin kafeteryaya dönüştürülmesi sonucu ortaya çıkan tepkilere de dolaylı olarak değindi. 
     Başbakan Erdoğan, Bulgaristan Meclis Başkanı ile ağırlıklı olarak Bulgaristan'ın Türkiye'deki tarihi kültürel eserleri, ile Bulgaristan'da bulunan Osmanlı Türk kültürel eserleri konularında görüştüklerini belirtti. Erdoğan, "Dayanışma içerisinde olmak, birbirimize bu konuda destek vermek suretiyle bunların restorasyonunu sağlamak konusunda olumlu bir bakış açısını paylaştık. Temennimiz odur ki bu konudaki adımları süratli olarak atarız" dedi. 
     
</TEXT>
</DOC>
