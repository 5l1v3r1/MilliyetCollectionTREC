<DOC>
<DOCNO> 289767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun15.html </URL>
<DATE> 2004/11/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Filistin'de başkanlık için 4 aday 
</HEADLINE>
<TEXT>

     Filistin Lideri Yaser Arafat'ın ölümüyle boşalan Devlet Başkanlığı için 9 Ocak'ta yapılması beklenen seçimlere 3 yeni aday çıktı. 
     Arafat'ın ölümünden sonra Filistin Kurtuluş Örgütü FKÖ liderliğine getirilen eski Başbakan Mahmut Abbas'ın yanı sıra Batı Şeria'dan 3 kişi daha adaylığını açıkladı. 
     Hamas'ın kurucularından Şeyh Talal Sider, Arafat'ın politikaları doğrultusunda bir kampanya yürüteceğini belirterek, aday olduğunu duyurdu. 
     El Halil'den adaylığını koyan Sider, Hamas'tan ayrılmış ve bir süre Arafat'ın kabinesinde Gençlik ve Spor Bakanlığı ile danışmanlık yapmıştı. Sider, ''Arafat'ın çevresindeki ona en yakın insanlardan biri bendim. Başkanlık görevini yapabileceğime inanıyorum'' dedi. 
     Aday olduğunu açıklayan Abdüssettar Kassam 69 ise Nablus'taki El Najah Üniversitesi siyaset bilimi kürsüsünde öğretim görevlisi. Arafat'ın politikalarını ve güvenlik hizmetlerini eleştirmesiyle bilinen Kassam, İsrail tarafından 2 yıl hapse mahkum edilmiş, aynı zamanda Ürdün'deki Amman Üniversitesi'nden militan görüşleri nedeniyle ihraç edilmişti. 
     Abbas'ın karşısına 3. aday olarak ise Cenin'den avukat Gassam Barham çıktı ve adaylığını açıkladı. 
     
     5 GRUP TEK ADAY ÜZERİNDE ANLAŞTI 
     Öte yandan, Filistin'deki sol eğilimli siyasi gruplardan 5'i, tek aday göstermek üzere görüş birliğine vardı. 
     Filistin Halk Kurtuluş Cephesi FHKC , Filistin Demokratik Kurtuluş Cephesi FDKC , Halk Kurtuluşu Cephesi, Filistin Halk Partisi ve Filistin Ulusal Birliği, kasım ayı sonuna kadar bir aday belirlemek üzere görüşmelerini sürdürecekler. 
     FHKC'den Dr. Rabah Mhanna, seçimlere tek bir adayla katılmak konusunda anlaştıklarını, adayın kim olacağına henüz karar veremediklerini söyledi. 
     FDKC'den Remzi Rabah ise konunun halen müzakere sürecinde olduğunu ifade etti. 
     
</TEXT>
</DOC>
