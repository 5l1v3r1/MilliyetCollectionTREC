<DOC>
<DOCNO> 250088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/ekonomi/aeko.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile üç yıl daha 
</HEADLINE>
<TEXT>


Devlet Bakanı Babacan, önümüzdeki üç yıllık döneme ilişkin yeni program hazırladıklarını, çalışmanın IMF tarafından da olumlu karşılandığını söyledi 

ANKARA Milliyet 

Devlet Bakanı Ali Babacan, önümüzdeki üç yılda uygulanacak yeni bir ekonomi programı hazırladıklarını ve yapılan hazırlıkların IMF tarafından olumlu karşılandığını söyledi. Programın kapsamı ve içeriği konusunda sessiz ve birebir temaslarla toplumun her kesimiyle istişare ettiklerini belirten Babacan, programın ne zaman açıklanacağı sorusuna, "Çalışmalar ne zaman biterse, o zaman açıklama olur" yanıtını verdi. 

Programa üç yeni isim 
Babacan, IMF Türkiye Masası Şefi Rıza Moghadam, Türkiye Temsilcisi Odd Perr Brekk, Hazine Müsteşarı İbrahim Çanakçı, Merkez Bankası Başkan Yardımcısı Fatih Özatay'la birlikte basın toplantısı yaptı. IMF heyeti ile 7 Haziran'da başlatılan 8. gözden geçirme ve 4. madde görüşmelerinin sabaha karşı 02.00'da tamamlandığını ifade eden Babacan, niyet mektubu taslağında genel hatlarıyla mutabakat sağlandığını bildirdi. Babacan, IMF İcra Direktörleri Kurulu'nun ağustosun ikinci haftasında tatile girmeden önce gözden geçirmeyi tamamlayarak niyet mektubunu onaylamasını beklediklerini vurguladı. 
2005'ten itibaren uygulanacak yeni programın içeriği ve süresiyle ilgili çok sayıda soruyla karşılaşan Babacan, detaylara girmeden şöyle konuştu 
"Öncelikle kendi hedeflerimizi, amaçlarımızı ortaya koymalıyız. Evimizi derli toplu tutmak zorundayız. Programın şeklinden çok içeriği önemli. Konuyu sadece Türkiye ile IMF ilişkileri yapısına çekmeyi son derece yanlış buluyorum. Ayağı yere basan, hedefleri açık, ana hedefleri ortaya konmuş bir program üzerinde çalışıyoruz." Babacan, yeni programın adıyla ilgili olarak ihtiyati stand - by, normal stand - by ve program sonrası izleme olarak ifade ettiği üç seçenek bulunduğunu ve her birinin değerlendirmeye açık olduğunu söyledi. 

Farklı kulvardayız 
İçerik bakımından 8. gözden geçirme görüşmelerinin bugüne kadar yapılan en hafif tur olduğunu, niyet mektubunun boyutlarının da 5 - 6 sayfaya düştüğüne dikkat çeken Babacan, şöyle devam etti 
"Kim ne derse desin, ulusal ve uluslararası platformlarda Türkiye ekonomisine ilişkin kronik tereddüt ve soru işaretleri büyük oranda silindi. Ekonomimizin çok farklı bir kulvarda ilerlediği, tüm yorum ve değerlendirmelerde de açık açık belirtilmektedir." 

'Çözülmeyen iki konu kaldı' Babacan, 8. gözden geçirmenin bitmesi için hangi yapısal reformların gerektiği sorusuna şu yanıtı verdi "Yapılacakların çoğu tamamlandı. Geriye iki önemli konu kaldı. Bunlar Gelir İdaresi'nin yeniden yapılandırılması ile Halkbank - Pamukbank birleşmesiyle ilgili düzenlemenin yasalaşması... Bunların TBMM tatile girmeden geçmesini bekliyoruz." Babacan, Halkbank ve Pamukbank birleşmesinden önce, Hazine'nin Pamukbank'ı yeniden sermayelendireceğini de bildirdi. 

'2006 yılı borcu 2007'ye alınabilir' IMF Türkiye Masası Şefi Moghadam, Türkiye ile IMF'ye borç geri ödemesinin ileriye alınması olanağının henüz konuşulmamasına karşın Türkiye'nin 2006'daki borç geri ödemesini bir yıl ileriye, 2007'ye alabileceğini söyledi. Moghadam, Türkiye'nin bu imk nı borç geri ödemesini 2005 ve 2006'ya kaydırarak kullandığını hatırlatarak, aynı olanağın Türkiye için halen mevcut olduğunu kaydetti. Moghadam, ileriye alınabilecek borç miktarının da yaklaşık 4 milyar dolar olduğunu bildirdi. 


</TEXT>
</DOC>
