<DOC>
<DOCNO> 295779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/yazar/temelkuran.html </URL>
<DATE> 2004/12/08/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Erkeklerin Kadın Albümü 
</HEADLINE>
<TEXT>


Yağmur yağınca siyah beyaz oluyor kadınlar. Asfaltlara dökülüp kendi filmlerinin başrolünü oynuyorlar. Her kadın, şerefine bir roman yazılacak kadar güzel değildir belki. Ama her kadın, hayatını roman gibi yaşayacak kadar güzeldir muhakkak. Yağmurlar kadınlara bunu hatırlatırlar. 
Sabahları kadınlar muhakkak rüyalarıyla yürür, kalabalıklarla karşılaşıncaya kadar rüyalarıyla konuşurlar. Neden kadınlar daha çok rüya görür sizce Bence daha uyanık uykular uyurlar. Bence kadınlar kendilerini gördükleri rüyalarda, geceleri uykuda sağaltırlar. Hayaletler ve imler, simgeler ve yüzler... Uyanık bir dilin anlatamayacağı şeyleri anlatır kadınlara akılları geceleri. Kadınlar bu yüzden çok rüya görüp, sabahları mutlaka rüyalarını anlatırlar. Yağmurlu sabahlarda rüyalar ta öğlene kadar taze kalır, öğlene kadar kadınların yakasını bırakmazlar. Işığın buluttaki uykusu boyunca sürer bu rahiyalı, rehavetli haller. 

Yağmurlarda kadınlara dokunmayınız. Yağmurlarda kadınların bir manolya hali vardır. Ele geçirilmiş, ellenmiş şiirler nasıl çürürse öyle olur kadınlar. Dokununca solan manolyalar gibi bir bakıma, bir bakıma eski, ince camdan, renkli likör kadehleri. Yağmurlarda kadınlara uzaktan bakınız. Uzaktan seviniz kadınları yağmurlar başladı mı. Nasılsa bakışın da bir ağırlığı vardır. Müsterih olunuz, kadınlar omuzlarında, boyunlarında ve bileklerinde bakışlarınızın o tüy ağırlığını hissedebilirler. 
Saçları biraz dağılacaktır muhakkak. Yanakları yelden biraz kızaracak, parmakları soğuktan biraz incelecektir. Muhakkak yüzükleri, kış gelince, parmaklarına biraz bol gelecektir. Bu yağmurlu havaları kadınların bir parça olsun Sibirya zümrüdünü andırır. İlk bakışta siyah dir Sibirya zümrüdü ışığa tutunca yeşil, derin bir yeşil olduğu anlaşılır. Hangi ışığa tutulmasını gerektiğini de zümrütten anlayan adamlar bilecektir muhakkak. Onun nereden bilineceği ise henüz bilinmemektedir. 

Bu kış muhtemelen çıt pıt kapanan küçük cüzdanları olacak bu kadınların. Çantalarının içine ellerine sokup, parmaklarının uçlarındaki duyargalarla o küçük cüzdanları arayacaklardır. Sonra iki parmaklarıyla açıp cüzdanı para bırakacaklardır masaya, kahve fincanının kenarına. Sonra biraz pozlarının hakkını vererek giyeceklerdir mantolarını. Bir cafe'nin kapısını açıp, rüzg r yüzlerine vurunca gözlerini kırpıştıracaklardır. Kapatıp iki yakalarını boyunlarında, gömüp ağızlarını yakaların yuvasına ağır adımlarla sokağın ötesinde kaybolacaklardır gözden. Anları kalacaktır bu kadınların sizde. Buğulanmış bir taksinin camında dalmış gözleri, yürürken geriye dönüp kızarmış burunlarıyla gülümseyişleri, yağmur başlayınca başlarını önüne eğip su birikintilerine böle böle koşmaları, ellerini kazak kolları içinde çocuk gibi kaybetmeleri, eteklerinden çıkan bir iplik ucuyla uzun uzun oynamaları ve onları, bunları, şunları. Aklınızda tutacaksınız kadınların yağmurlu pozlarını... 
Bu kış da böyle olacak. Tanımadığınız birçok kadından aklınızda birçok fotoğraf kalacak. Her adamın aklında bir fotoğraf arşivi yok mudur Her erkeğin kafasında tanınmayan binlerce kadının binlerce pozu... 
Yağmurlar başladığına göre yeniden, yeni fotoğraflar eklemek için açılacak erkek aklının arşivi. 



</TEXT>
</DOC>
