<DOC>
<DOCNO> 287662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/pulur.html </URL>
<DATE> 2004/11/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Ben de bir insanım" 
</HEADLINE>
<TEXT>


ATATÜRK'ün yurt gezilerinden biri. Halkı dinleye dinleye, memleketin halini göre göre Antalya'ya varırlar, Antalya'da o zaman, değil beş yıldızlı, doğru dürüst otelin olup olmadığı bile bilinmiyor. 
Atatürk'ü bir evde misafir ederler, akşam üzeri Genel Sekreteri Hasan Rıza Soyak'la evin bir odasına çekilirler. 
Atatürk yorgundur, sinirlidir, adeta yığılırcasına koltuğa oturur, cebinden tabakasını çıkarır, elleri titreyerek bir sigara yakar, dertlidir "Bunalıyorum çocuk " diye içini döker. 
"Bunalıyorum çocuk büyük bir ıstırap içindeyim, bunalıyorum Görüyorsun ya, gittiğimiz her yerde, durmaksızın dert, şikayet dinliyoruz. 
Her yer derin bir yokluk, maddi, manevi perişanlık içinde. Beni en çok üzen şey nedir, bilir misin Halkımızın zihninde kökleştirilmiş olan, her şeyi başta bulunandan bekleme alışkanlığı. Herkes büyük bir tevekkül ve rehavet içinde, bütün iyilikleri bir şahıstan, yani şimdi benden bekliyor. 
Fakat nihayet ben de bir insanım be birader, kutsi bir kuvvetim yoktur ki " 
Atatürk'ün gözleri dolmuştur, Hasan Rıza Soyak'a, "Kalk, bana bir kahve getirmelerini söyle, gel " der. 
Hasan Rıza, Atatürk'ün gözyaşlarını görmemesi için kendisini odadan dışarıya gönderdiğini anlar, uzun süre dönmez. 

DİYELİM ki, Atatürk ölmedi, bugün de yaşıyor, acaba bir yurt gezisinden sonra, gece oteldeki odasına çekilince, aynı duygularla "Fakat, nihayet ben de bir insanım " diye tepki göstermez miydi 
Çünkü toplum olarak hep kolayı seçeriz, vekalet vermeye alışmışızdır, "Düşünen kafalara zararlı fikirler üşüşür Büyüklerimiz her şeyi bizden daha iyi düşünür" diyen bizler değil miyiz 
Ha altmış yıl önce, ha bugün... 
Vekaleti teslim eder, çekiliriz bir kenara, ondan sonra varsa şikayet, yoksa yakınma... 
Ve de "Tek Adam"dan her şeyi bekleme... 

PROF. Dr. Çetin Yetkin, Atatürk'le ilgili özel anıları seçerek bir kitapta toplamış. x Şevket Süreyya'nın Atatürk'ü anlatan kitabının adını "Tek Adam" koyarak ne kadar doğru yaptığını okudukça anlıyorsunuz. 
Sadece "Tek Adam" değil, "Tek başına adam", "Yalnız adam"... 
Bir gün isyan eder 
"Cumhurbaşkanı diye, beni tutmuş, Çankaya'nın kayalıklarına bağlamışsınız, kendiniz envai türlü eğlenir gezersiniz, bana gelince, çok içti, diye tenkide kalkarsınız." 

BUGÜN yaşasaydı, aynı şey olmayacak mıydı 
Ne diyor Atatürk 
"Ben de bir insanım " 
Bizler de bir insanız, hem de bu toprağın insanı... 
- 
x Otopsi Yayınları 



</TEXT>
</DOC>
