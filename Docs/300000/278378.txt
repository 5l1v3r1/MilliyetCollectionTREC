<DOC>
<DOCNO> 278378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko23.html </URL>
<DATE> 2004/10/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tüzmen AB ile söz kestik, 17 Aralık'ta nişan var... 
</HEADLINE>
<TEXT>

     Devlet Bakanı Kürşad Tüzmen, Türkiye ile AB arasında söz kesildiğini, 17 Aralık'ta ise nişan yapılacağını belirtti. 
     Denizli Tekstil ve Konfeksiyon İhracatçıları Birliği'nin DETKİB Başarılı İhracatçılar Ödül Töreni'ne katılan Tüzmen, Türkiye-AB ilişkilerine değindi. 
     Bakan Tüzmen, Türkiye-AB ilişkilerini ''40 sene devam eden adı konmamış bir aşk hikayesi''ne benzettiğini ifade ederek, Türkiye'ye gelen yabancılara, ''biz gözümüzü açtık, AB aday ülkesi olarak doğduk. 40 sene çifte standartlar uygulandı. Artık şunun, hikayenin bir adını koymak lazım'' dediğini, bugün ise geçmişte yaşanan sıkıntı ve istikrarsızlıklara rağmen olumlu bir karar çıktığını söyledi. 
     AB ile müzakerelere başlanacak bir döneme gelindiğini kaydeden Tüzmen, ''En azından sözü kestik. Şimdi 17 Aralık'ta nişan var. Ondan sonra evlenme tarihini beraberce belirleyeceğiz. Bu konuda dışarıdan bize kimsenin söyleyecek bir şeyi kalmadı. Bu kız, çok nazlı bir kız. Biz de çok sabırlı bir damat adayıyız. Bekliyoruz... Kayınpederin de biraz ailenin diğer fertlerinden dolayı kafası karışık. Bizi gözü tutuyor, ama bakıyor bizde de çok kalabalık bir sülale var. Onların hepsiyle nasıl geçinirim gibi, tabi onu da düşünüyor'' dedi. 
     
     ''TÜRKİYE'NİN ÜYELİĞİNE BAKIŞ DEĞİŞİYOR'' 

     Türkiye için önemli olanın AB standartlarına yükselmesi olduğunu kaydeden Bakan Tüzmen, sözlerini şöyle sürdürdü 
     ''Sonuçta ilerleme raporunda bize mazeret gibi gösterilen, ama daha çok kendi politikacılarının halklarına cevap vermesini sağlamak için biraz popülistçe yazılmış bazı maddeler var. Onların da kendi ülkelerinde işlerini kolaylaştırmak için yapılmış maddeler bunlar. Çünkü bayağı bir baskı var içeriden. Ama şunu görüyorum. Anketlerde bizim AB'de kabul edilme oranımız bazı ülkelerde 2 misline çıkmıştır. İlk önce yüzde 18'di Türkiye'nin AB'ye girmesi konusunda kabul. Şu anda yüzde 36'lara çıkmış durumda.'' Türkiye'nin AB konusunda iki sene içerisinde büyük bir performans sergilediğini vurgulayan Tüzmen, ''Çok ciddi mevzuat uyumlarımızı sağlamış durumdayız. Gümrük ve Dış Ticaret teşkilatlarımızın mevzuat uyumu şu anda AB ile en üst noktada. Mevzuatların tamamında uyum sağlanmış durumda. Onun için biz kendi standartlarımızı yükselttikçe, onlar ileride bizi kendileri davetiye ile almak zorunda kalacaklar. Biz kendi kulvarımızda yarışımızı iyi bir şekilde devam ettirelim'' diye konuştu. 
     
     ''İHRACAT, TÜRKİYE'NİN BAĞIMSIZLIĞI KADAR ÖNEMLİ'' 

     Devlet Bakanı Kürşad Tüzmen, ihracatın Türkiye'nin bağımsızlığı kadar önemli olduğunu belirtirken, ''yarının Türkiye'sini, aldığımız Türkiye'den daha iyi hale getiriyoruz'' dedi. 
     Tüzmen, başarılı ihracatçılar ödül töreninde yaptığı konuşmada, Türkiye'de ihracatın önemini anlatmak için ilkokullara kadar girilmesi gerektiğine inanarak 1998 yılında bir çalışma başlattıklarını, bu kapsamda ilkokullara kadar girdiklerini vurgularken, kompozisyon yarışmasında birinci olan öğrencinin ''İhracat, mutluluktur'' diye yazmasının anlamlı olduğunu hatırlattı. 
     Birçok sektörde iyileştirme ve ihracata dönük potansiyeli değerlendirme çabasında olduklarını ifade eden Tüzmen, ''İhracat Türkiye'nin bağımsızlığı kadar önemli bir meselidir. Başka çıkışı yok. Görüyorsunuz, bütün kriz dönemlerinde dahi ihracat rakamlarıyla Türkiye kendi moralini tazeledi. İleriye dönük bakışını bir kez daha keskinleştirdi'' dedi. 
     
     SEKTÖREL ANALİZLER 

     1998'lerde 25 milyar dolar dolayında ihracat yapan Türkiye'nin sektörel analizleri olmadığını kaydeden Bakan Tüzmen, şöyle konuştu 
     ''Kuvvetli yönlerimiz, zayıf yönlerimiz, fırsatlar nedir Bunun anilizi yaptık. Arkasından, sektörler bazında ne yapılacak, hangi sektörlere yönelinecek Tamam, tekstil-konfeksiyon o dönem için Türkiye'nin ağırlığının yüzde 35'ini oluşturuyordu. Ancak diğer sektörler hangileriydi. Onlara bakmak lazımdı. Otomotiv, yazılım, toprak ürünleri, elektrik- elektronik sektörlerine de ağırlık vermemiz gerekiyordu. Bunu yaptık.'' Olgunluk dönemini yaşayan tekstil-konfeksiyonun daha ileriye gitmesi için, moda ve markaya doğru kayması gerektiğini vurgulayan Tüzmen, ''Bunu yeni ürün, yeni markayla sağlayabiliriz. Başka çaremiz yok. Yüksek değerli, kaliteli ürünler ve yüksek piyasalarda sofistike tüketici tercihlerine uygun ürünler üreteceğiz. Bakın bugün Denizli ev tekstili alanında çok önemli ilerleme sağladı. Harikalar yaratıyor'' diye konuştu. 
     Tarım konusuna da değinen Tüzmen, Türkiye'nin gerçekten bir tarım reformuna ihtiyacı bulunduğunu, tarımın bütün gelişmiş ülkelerdeki kadar desteklenmesi gerektiğini söyledi. 
     Türkiye'nin öncelikleri farklı olduğu için tarımla ilgili önceliklerin yeniden gözden geçirilmesi gerektiğini anlatan Tüzmen, hükümet olarak bu konuda çalışmalar yaptıklarını, doğru ürün üretiminin doğru şekilde desteklenmesinden yana olduklarını, tüm bunlarla birlikte Dünya Ticaret Örgütü kurallarına göre de ihracat ve ithalatın düzgün, dengeli bir şekilde ayarlanabileceğini ifade etti. 
     
     YILDIZ SEKTÖRLER VE KOMŞULARLA TİCARET 

     Türkiye'nin sadece otomotivde bu sene 9 milyar dolar ihracat yapacağını, demir-çelikte 9 milyar dolarlık ihracata ulaşılacağını, elektrik-elektronikte 5,5 milyar dolarlık ihracatın gerçekleşeceğini bildiren Tüzmen, şöyle devam etti 
     ''Bunlar Türkiye'nin yıldız sektörleri. İngiltere'de her 3 televizyondan bir tanesi Türk malı. İngiltere'de televizyon, buzdolobı, çamaşır makinasında pazar payımız yüzde 33. Bu Türkiye'nin geçirdiği transformasyonun açık bir göstergesidir. 
     Komşu ülkelerle ticareti artırma stratejisini geliştirdik. Türkiye'nin komşularıyla ticareti, toplam içinde yüzde 3 paya sahipti. Bir takım bağımlılıkları vardı Türkiye'nin. Sektörel ve sektörel bağımlılıkları vardı. Bu bağımlılıkları biz değiştirdik. Bugün Türkiye'nin komşu ülkeleriyle ticareti, toplam içinde yüzde 15'lere geldi. Yüzde 30'lar seviyesine getirmek için çalışıyoruz.'' Türkiye'nin komşularıyla ilgili politikasının, artık dışarıdan izlenir hale geldiğine işaret eden Tüzmen, şunları kaydetti 
     ''Her türlü malı, hizmeti ihraç edebiliriz. Ama bir ülkeye demokrasi ihraç edemeyiz. Demokrasi ihraç da edilmez, ithal de edilmez. O ülkenin altyapısının hazır olması lazım. Bu Irak'ta da böyle, İran'da da böyle. Siz çalışırsınız, ülkenin standardı belli bir noktaya geldikten sonra, ülke ondan sonra kendi kendine ister. O yeşermeye başlar, ondan sonra da gelir. 
     Peki, Türkiye'nin başarısı ne Kişi başına çok düşük geliri olmasına rağmen, demokrasiyi kurum ve kuruluşlarıyla bugüne kadar üstünde taşımış ve geliştirmeyi başarmış bir ülke. En büyük zenginliğimiz bu. Başka ülkelerde bunu göremezsiniz. Dünyada 2 bin doların altında kalan bir tane demokratik ülke gösteremezsiniz. Demek ki ülkelerin hayat standardıyla, kişi başına geliriyle bu çok önemli.'' Bu nedenle kişi başına gelirin en üst seviyeye getirilmesi gereğine işaret eden Tüzmen, ''yarının Türkiye'sini, aldığımız Türkiye'den daha iyi bir hale getiriyoruz. Bu konuda alnımız açık, başımız dik. Rahat rahat aranızda dolaşabiliyoruz'' şeklinde konuştu. 
     
</TEXT>
</DOC>
