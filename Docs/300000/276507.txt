<DOC>
<DOCNO> 276507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko42.html </URL>
<DATE> 2004/10/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tüzmen Turcell ve TAV konusunda doğru sonuca ulaşılacaktır 
</HEADLINE>
<TEXT>

     Selahattin Oğuz AA 

İran'da bulunan Devlet Bakanı Kürşad Tüzmen, Turkcell ve TAV'ın İran'daki projeleri konusunda mutlaka doğru sonuca ulaşılacağını söyledi. 
     Tüzmen, İran Kooperatif Bakanı Ali Sufi ile birlikte düzenlediği basın toplantısında yaptığı konuşmada, İran hükümetinin Turkcell ve TAV anlaşmalarını iki üç hafta içinde meclise göndereceğini, iki üç ay içinde de kararın olumlu çıkacağını umduğunu söyledi. 
     Tüzmen, ''Bu iki projenin Türkiye ve İran arasındaki yatırım ilişkilerinin gelişmesi açısından son derece önemli olduğunu düşünüyoruz. Konu ilk bakışta iyi anlatılamamış ve farklı görüşler ortaya çıkmış olabilir, ancak hak yerini doğru yerini mutlaka bulacaktır. Bu iki proje bizim için son derece önemlidir ve gelişmeleri yakından izliyoruz'' dedi. Türkiye ve İran arasındaki ticari ilişkilerin istenen seviyede olmayabileceğini, ancak son yıllarda hız kazandığını söyleyen Tüzmen şöyle konuştu 
     ''Türkiye İran'a yatırım yapan ülkeler arasında üçüncü sırada bulunmaktadır. Bu yıl yapılan yatırımlar ve bu iki projeyle birlikte Türkiye'nin İran'a sermaye yatırımı 1 milyar dolara yaklaşacak. Yatırım ortamının iyileştirilmesiyle sadece Türkiye değil dünyadan da İran'a yabancı sermaye yatırımının artacağına inanıyorum. Kötümser senaryolar iki ülkenin parlak geleceği için iyi değildir, hep beraber iyimser düşünmeliyiz, iki ülke buralara kolay ulaşmadı.'' Türkiye'nin komşu ülkelerle ticareti geliştirme stratejisi kapsamında, yaklaşık 4 yıldır yüzde 3 olan komşu ülkelerle ticaretin toplam ticareti içindeki payını yüzde 15-16 seviyesine yükselttiğini belirten Tüzmen, sözlerini şöyle sürdürdü 
     ''Geçmişte kaybettiğimiz zamanı şimdi kazanmak zamanıdır. Burada 10 bin metrekarelik alanda Türk ürünlerini sergilememiz İran'a olan katkımızı ortaya çıkarmaktadır. İran ne kadar ilerler ve zenginlerse, Türkiye'nin de o kadar ilerleyerek zenginleşeceğini düşünüyoruz. Bu bölgede tek başımıza değiliz, komşu ülkelerle barış içinde hak ettiğimiz yere gelmeyi düşünüyoruz. Bu yüzden yatırımları karşılıklı olarak artırmak için mevcut bütün pürüzleri ortadan kaldırmak her iki ülkenin yararınadır.'' İran Kooperatif Bakanı Sufi de, Turkcell anlaşmasının iptal edilmesi ya da askıya alınmasının söz konusu olmadığını, bu anlaşma konusunda denetim hakkına sahip meclisin bazı değişiklikler yapabileceğini ve hükümetin bu anlaşmanın doğru olduğunu düşündüğünü söyledi. 
     Sufi, ''Turkcell anlaşması büyük bir anlaşmadır. Enformasyon Teknolojisi ve Telekomünikasyon Bakanlığı ilk defa bir özel şirkete GSM pazarında 2 milyon kadar cep telefonu hattı için gerekli alt yapının hazırlanması ihalesini vermiştir. Sadece Turkcell değil ihaleye katılan bütün yerel şirketler hakkında aynı hassasiyete sahibiz'' dedi. 
     Bakan Tüzmen, fuara katılmak için Tahran'a gelen işadamlarıyla birlikte bugün akşam Türkiye'nin Tahran Büyükelçiliği konutunda onuruna verilecek yemeğe katılacak. 
     Tüzmen ve beraberindeki heyet, yarın sabah yerel saatle 03.35'de İran'dan Türkiye'ye hareket edecek. 
     
</TEXT>
</DOC>
