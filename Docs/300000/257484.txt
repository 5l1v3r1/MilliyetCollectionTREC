<DOC>
<DOCNO> 257484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/dunya/dun01.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın cami ayıbı 
</HEADLINE>
<TEXT>


Avrupa'nın camisi olmayan tek başkenti Atina'ya olimpiyatlar için yapılması beklenen caminin ancak yıl sonuna yetişebileceği açıklandı 

YORGO KIRBAKİ Atina 


Avrupa'da cami bulunmayan tek başkent olan Atina'da 13 Ağustos'ta başlayacak olimpiyat oyunlarına yetiştirileceği sözü verilen caminin ancak yıl sonunda yetişeceği açıklandı. 
Yunanistan Dışişleri Bakanlığı sözcüsü Giorgos Komotsakos, Atina Havaalanı yakınlarında cami ve İslam kültür merkezi inşası için gerekli yasal ve bürokratik prosedürün son aşamaya geldiğini ancak inşaatın yıl sonunda tamamlanacağını söyledi. 
Oysa, Yunan hükümeti 4 yıl önce, 13 - 29 Ağustos 2004'te yapılacak olimpiyat oyunları dolayısıyla Atina Havaalanı'na 40 km mesafedeki Peania kasabasında cami inşa edilmesine karar vermişti. Yunan parlamentosu 6 Haziran 2000 tarihinde 33 bin 490 metrekarelik ormanlık bir arazinin bu iş için tahsis edilmesini onaylamıştı. Fakat Yunan Ortodoks kilisesinden ve Peania sakinlerinden gelen tepkiler karşısında geçen süre içinde cami inşası için hiçbir çalışma yapılmadı. 
Dışişleri Bakanlığı'nın cami inşasıyla ilgili açıklaması ortalığı yine karıştırdı. Başpiskopos Hristodulos, yapılacak caminin minarelerinin havaalanından görüleceğini, bunun da Yunanistan'a havayoluyla gelen yabancılarda Müslüman bir ülkeye geldikleri şeklinde bir izlenim doğuracağını iddia etti. Peania kasabası Belediye Başkanı Paraskevas Papakostopulos, "Cami inşa edilmesini istemiyoruz. Ayrıca kasabamızda Müslüman yok. Peania sakinleri caminin inşa edilmesine izin vermeyecek" derken Yunanistan Kilisesi sözcüsü Epifanios, "Camiye değil ama İslam kültür merkezinin inşasına karşıyız" diye konuştu. 


</TEXT>
</DOC>
