<DOC>
<DOCNO> 299507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy02.html </URL>
<DATE> 2004/12/21/ </DATE>
<TIME> 02.07 </TIME>
<AUTHOR>  </AUTHOR>
<HEADLINE>
İstanbul Konseyi Toplantısı yapıldı... 
</HEADLINE>
<TEXT>

     İstanbul Valisi Muammer Güler, İstanbul'la ilgili konuları hallederken daha çabuk davranacak mekanizmalara ihtiyaç bulunduğunu belirterek, ''Böyle bir sistemde prangaları ayaklarınızın altına dolaştıracaksınız, ondan sonra da 'gel bunun altından çık' diyeceksiniz. İstanbul bu yapıyla dünya şehri olamaz'' dedi. 
     Vali Güler, İstanbul Ticaret Odası'nda bir yıllık aradan sonra gerçekleştirilen İstanbul Konseyi Toplantısı'nda yaptığı konuşmada, Türkiye'nin AB'den müzakere tarihi aldığını hatırlatarak, ''Bundan sonra artık AB'ye tam üyelik yolundaki bir ülkenin insanları, yöneticileri, kurumları olarak davranmak gibi daha ağır bir yükün üzerimize geldiğinin bilincinde olmalıyız. AB'ye biz gireceğiz, sorumluluğu hep birlikte üzerimize almak zorundayız'' diye konuştu. 
     Türkiye'nin çıkmazları olduğunu ve bunların aşılabilmesi için 2005 yılının ilk 6 ayında yapısal reformların bitirilmesi gerektiğini ifade eden Güler, Çin'e yaptığı resmi ziyaretteki izlenimlerini anlattı. Vali Güler, şunları söyledi 
     ''Orada gördüklerimiz bizleri şaşırttı. İnsanlar orada çok daha çabuk kararlar verip, çok daha kısa sürede uyguluyorlar. Ve ülkenin geleceği açısından da kamu yararının gerektirdiği konularda çok daha çabuk davranabiliyorlar. Kentlerini bir dünya şehri haline getirmişler. Orada tabii ki yönetimin getirdiği bazı avantajlar var. Ama demokratik bir ortamda bunu yapmanın da belirli bir prosedürü var.'' 
     
     ''GÖBEĞİM ÇATLADI'' 
     Vali Güler, ''İstanbul'la ilgili konuları hallederken daha çabuk davranacak mekanizmalara ihtiyaç bulunduğuna'' dikkat çekerek, şunları kaydetti 
     ''Bu mekanizmalar kolay değil. Yani siz 186 günlük bir ihale sürecinde neyi çözeceksiniz Tarihi eserlerin, kültürel mirasın korunması anlamında, kurumları, şahısları suçlamıyorum ama sistem böyle. 3 sene süren tarihi bir eserin onarımı prosedürüne can dayanmaz. Ben 52 okulu ihale edene kadar göbeğim çatladı. 2004 yılında da Kamu İhale Kurulu'ndan büyük ihale getirmeyi başaran tek il durumundayız. Böyle bir sistemde prangaları ayaklarınızın altına dolaştıracaksınız, ondan sonra da 'gel bunun altından çık' diyeceksiniz. İstanbul bu yapıyla dünya şehri olamaz. Bu yapının Kamu Yönetimi Temel Kanunu ile değiştirilmesi lazım, değişiyor da...'' 
     
     ''PAMUK ELLER CEBE'' 
     Güler yeni kanuni düzenlemelerin bir an önce çıkarılması gerektiğini belirterek, ''Kararları burada alıp sonuçlandıracak bir yapıyı önümüze getirmemiz lazım. İstanbul'da yaşamanın bedelinin İstanbullular tarafından ödenmesi lazım. 'Pamuk eller cebe' olmadan bu işin altından kalkmak mümkün değil. İstanbulluluk bilinci güzel ama İstanbul'daki projelere İstanbullular'ın katkıda bulunması lazım'' şeklinde konuştu. 
     Bu konuda sadece merkezi hükümetten gelecek paraya bel bağlamanın doğru olmadığını da vurgulayan Güler, şöyle devam etti 
     ''Sadece merkezi hükümetten para gelecekse merkezi hükümetten gelecekleri size söyleyeyim 2005 yılı programında Türkiye'deki 3 bin 555 uygulanmakta olan projenin 397'si İstanbul'da. Ve Türkiye'deki projelerin toplamı 196 katrilyon lira. Bunun İstanbul'a düşen payı 16.4 katrilyon. 2005 yılına düşen payı da 2.1 katrilyon lira. Bu parayla İstanbul'u dünya şehri yapmak mümkün mü Değil. Bu tabii bir mentalite meselesidir. Bunu kafamıza iyice yerleştireceğiz. AB'nin gerektirdiği davranışları, kurumlar, yönetimler kendileri açısından belli bir plan içinde uygulamak durumunda.'' Güler, İstanbul'u dünya kenti yapabilmenin İstanbul'un yaşanabilir bir kent haline gelmesinden geçtiğini de belirterek, bu konuda herkesin elbirliği içinde çalışması gerektiğini sözlerine ekledi. 
     
     BÜYÜKŞEHİR BELEDİYE BAŞKANI TOPBAŞ 
     İstanbul Büyükşehir Belediye Başkanı Kadir Topbaş da ''Türkiye'yi AB'ye taşıyacak kent İstanbul'dur. İstanbul'un genetik haritası buna uygundur. Bizim üzerimize düşen, bu servetin üzerindeki külleri üflemektir'' dedi. 
     İstanbul'a yapılan olumlu ya da olumsuz her şeyin Türkiye'de etkisinin çok çabuk ortaya çıktığını dile getiren Topbaş, bir dünya kenti olan İstanbul'da yapılacak olumlu çalışmaların Anadolu'yu da olumlu yönde etkileyeceğini vurguladı. 
     Topbaş, AB müzakere sürecinde İstanbul'a önemli görevler düştüğünü de vurgulayarak, katılımcı sivil yerel yönetim anlayışını hayata geçirmek için çalışmalarını yoğunlaştıracaklarını belirtti. 
     Kongre turizmi açısından İstanbul'un önemli ve bakir bir kent olduğunu dile getiren Topbaş, belediyenin projeleri konusunda bilgi verdi. 
     
     NARGİLECİLER SÜLEYMANİYE'YE... 
     Topbaş, Karaköy bölgesini turizme kazandırmak istediklerini kaydederek, Tophane'deki nargile dükkanlarını da Süleymaniye Doğumevi'nin önündeki dükkanlara taşıyacaklarını sözlerine ekledi. 
     İstanbul Ticaret Odası Başkanı Mehmet Yıldırım da Türkiye'yi AB'ye taşıyacak kentin İstanbul olduğunu belirterek, İstanbul'un nüfusunun 7 AB ülkesinin nüfusuna eşit olduğunu, bu nedenle İstanbul'a AB müzakere sürecinde önemli görevler düştüğünü söyledi. 
     İstanbul'un bu yıl NATO Zirvesi gibi önemli organizasyonlara evsahipliği yaparak bunlardan başarı ile çıktığını ifade eden Yıldırım, 2005 yılında da Avrupa Şampiyonlar Ligi finalinin ve Formula 1 yarışlarının da İstanbul'da gerçekleştirileceğini anımsattı. 
     Yıldırım, ''AB müzakere sürecinde, İstanbul'a 10 milyon turisti getirebilirsek biz bu işi bitiririz diye düşünüyorum'' dedi. 
     
</TEXT>
</DOC>
