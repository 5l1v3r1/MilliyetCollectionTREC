<DOC>
<DOCNO> 297732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/guncel/agun.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemada can pazarı 
</HEADLINE>
<TEXT>


Dolmabahçe'deki Cinebonus sinemalarında "Büyü" filminin galası sırasında yangın çıktı. Yüzlerce davetli büyük korku ve panik yaşadı 

ELVAN EZBER, MUTLU BOZDAĞ, AHU COŞKUN, ŞAKİR AYDIN, OZAN GÜZELCE İstanbul 

Dolmabahçe'deki G -Mall Alışveriş Merkezi'ndeki "Cinebonus" sinemalarında "Büyü" isimli korku filminin galası sırasında çıkan yangında, yüzlerce davetli salonlarda sıkıştı, büyük korku ve panik yaşandı. Birçok ünlü ismin bulunduğu galada film başlar başlamaz elektrikler kesildi, ardından 7 salon birden dumanla doldu. 
Panik içinde kaçmak isteyenler dışarı çıkamadı, dakikalarca çığlıklar arasında çırpındı. İçeride mahsur kalanlar, kapıların kilitli olduğunu söylerken, yaklaşık 200 kişi hastanelere kaldırıldı. Yangının, dekor olarak hazırlanan mumların perdeleri tutuşturmasıyla çıktığı bildirildi. 

Şaka sandılar 
Yönetmenliğini Orhan Oğuz'un yaptığı "Büyü" filminin galası, Küçükçiftlik'teki G-Mall Alışveriş Merkezi'ndeki sinemada kokteylle başladı. Saat 21.15'te 7 salonda birden film başladı. Ancak 1-2 dakika geçmeden elektrikler kesildi. Davetliler, bunun filmin konusuna uygun olarak yapılmış bir şaka olduğunu sandı. Hemen sonra yoğun bir kokuyla birlikte salonlara duman doldu. 
O anda panik başladı. Koltuklarından fırlayan davetliler, kapılara hücum etti. Ancak izleyicilerin anlatımlarına göre, hem giriş hem de yangın kapısı kapalıydı. Bunun üzerine içeride can pazarı başladı. "Ölmek istemiyorum", "Açın kapıları", "Yardım edin" çığlıkları birbirine karıştı. Bu sırada bazı izleyiciler itfaiyeye haber verdi. Dakikalar süren panik anından sonra kapılar açıldı ve korku içinde tahliye başladı. Çıkan bütün davetlilerin yüzleri de isle kaplıydı. 

Çoğu zehirlendi 
Yangın ihbarıyla birlikte birçok ambulans ve itfaiye ekibi G-Mall'e sevk edildi. Yaralılar, Taksim Eğitim ve Araştırma, Şişli Etfal, İstanbul Üniversitesi Tıp Fakültesi, Amerikan, Haseki, Vakıf Guraba ve SSK Okmeydanı hastanelerine sevk edildi. Yaralıların çoğu karbonmonoksit zehirlenmesi nedeniyle tedaviye alındı. 
Alman Hastanesi'nde manken Yüksel Ak, Adem Kılıç, başrol oyuncularından Özgü Namal'ın annesi Nesrin Namal, Emre Akova, Mine Mısırlıoğlu ve İsmail Akkaya, yoğun bakıma alındı. Galayı görevli olarak izleyen birçok gazeteci de dumandan etkilendi. 

169 kişi hastanelik 

Başbakanlık Türkiye Acil Durum Yönetimi Genel Müdürlüğü'nden yapılan açıklamada, yangında 169 kişinin yaralandığı bildirilirken, İstanbul Sağlık Müdürü Erman Tuncer, 164 kişinin hastanelere başvurduğunu belirtti. Tuncer, "Yaralılardan büyük çoğunluğu dumandan etkilenenler. Sadece 3 kişide küçük çapta yanıklar var. Tedavileri sürüyor" dedi. Taksim İlkyardım'a 47, Şişli Etfal'e 45, Özel Alman'a 40, Vakıf Gureba'ya 2, Florance Nightgale'e 2, SSK Okmeydanı'na 3, Özel Cerrahi'ye 5, Haseki'le 6, Amerikan'a 19 kişi kaldırıldı. 

Milliyet oradaydı 

Alin Taşçıyan Milliyet Kültür Sanat "Filmin başlamasından kısa süre sonra elektrikler kesildi. Birisi kapıyı açıp yangın olduğunu söyledi. Önde oturan Çağan Irmak direkt yangın kapısını açtı. Yangın salonun girişinde başladığı için o taraftan içeri duman girmeye başladı. Görevliler ışıkları yaktı, biz de yangın çıkış kapısından çıktık. Ancak 6. ve 7. salonlarda bulunanlar yangın çıkış kapısının kilitli olduğunu söyledi." 
Eylem Türk Ekonomi Muhabiri "Film başlayalı 2 dakika olmuştu. Bir yanık kokusu geldi ve bütün elektrikler kesildi. 3 dakika içinde her taraf duman altında kaldı. Herkes paniğe kapıldı. Çıkmak istedik, ancak kapılar kilitliydi. 5 dakika kilitli kaldık. Sonra kapıyı açıp bizi yangın merdiveninden indirdiler. İtfaiye geldi." 


</TEXT>
</DOC>
