<DOC>
<DOCNO> 294328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/spor/aspo.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Favori Hooijdonk 
</HEADLINE>
<TEXT>


Fenerbahçe'nin yıldızına Barcelona'nın talip olduğu öğrenildi. İspanya'nın Sport Gazetesi, İsveçli golcü Larsson'un sakatlanması üzerine arayışa geçen Katalan Kulübü'nün Hollandalı oyuncuyu devre arası transfer edeceğini yazdı 

MEHMET ÇİFTÇİ 


El sıkıştılar 
BARCELONA Kulübü'nün, Fenerbahçe'nin yıldız oyuncusu Pierre Van Hooijdonk'u transfer listesine aldığı öğrenildi. İspanyol ekibinin İsveçli golcüsü Larsson'un sakatlanması üzerine arayışa geçtiği ve Hollandalı futbolcunun menajeri ile el sıkıştığı ileri sürüldü. Barcelona'ya yakınlığı ile bilinen Sport Gazetesi, bu transferin bir ay içinde gerçekleşeceğini yazdı. 

Menajeri görüştü 
GAZETE, Hooijdonk'un menajeri Rob Jansen'in geçtiğimiz hafta Barcelona Kulübü Başkanı Joan Laporta ile bir araya geldiğini belirtti. İspanyol ekibine daha önce Kluivert ve Overmars gibi yıldızları kazandıran Jansen'in transfer için sezon sonu Fenerbahçe ile sözleşmesi bitecek olan Hooijdonk'tan tam yetki aldığı ve görüşmede Laporta ile her konuda anlaşmaya vardığı ifade edildi. 

Rijkaard arkadaşı 
HOOIJDONK'UN, Teknik Direktör Rijkaard ile çok yakın arkadaş olduğunu ve sık sık telefonda görüştüğünü de kaydeden Sport Gazetesi, operasyonun detaylarını da yazdı. Hollandalı oyuncunun sözleşme gereği Fenerbahçe Kulübü'ne yüklü bir tazminat ödemeyeceği, zaten Rüştü'nün transferinde Katalan Kulübü ile iyi ilişkileri olan Sarı - Lacivertliler'in transfere hayır demeyeceği belirtildi. 

Plase Carew 

İSPANYOL Kulübü'nün Hooijdonk'un transferinin gerçekleşmemesi durumunda ikinci aday olarak Beşiktaş'ın Norveçli golcüsü John Carew'i listesine aldığı ileri sürüldü. Daha önce Valencia'nın formasını giyen Carew'in, İspanya'da uyum sorunu yaşamayacağını düşünen Barcelona Kulübü'nün, Norveçli yıldızı yedekte beklettiği kaydedildi. 

Devreyi kapattı 

HOLLANDA Milli Takımı'ndan sakat döndükten sonra bir türlü iyileşemeyen, Ankaraspor, Trabzonspor ve Diyarbakırspor maçlarında forma giyemeyen Van Hooijdonk'un devreyi kapattığı belirtildi. Yıldız oyuncunun önümüzdeki günlerde ülkesine gideceği ve tedavisini burada sürdüreceği öğrenildi. Hooijdonk'un Antalya kampına yetişmesi için çaba harcanacak. 


</TEXT>
</DOC>
