<DOC>
<DOCNO> 288968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun59.html </URL>
<DATE> 2004/11/15/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Powell'ın yerine en güçlü aday, Condoleezza Rice... 
</HEADLINE>
<TEXT>

     ABD Dışişleri Bakanlığı görevinden istifa eden Colin Powell'ın yerine, Başkan George Bush'un Ulusal Güvenlik Danışmanı Condoleezza Rice'ın gelme ihtimalinin çok yüksek olduğu belirtiliyor. 
     Amerikan medyasına göre, ABD Dışişleri Bakanlığı görevi için en güçlü isim Rice. Amerikan CBS Televizyonu, üst düzey Amerikan yönetimi yetkililerine göre Rice'ın göreve getirilmesinin beklendiğini duyurdu. 
     Rice'ın, ikinci dönem Bush yönetiminde ABD Savunma Bakanlığı görevini istediği belirtiliyor. Ancak Donald Rumsfeld'in Savunma Bakanlığı'ndan ayrılacağı konusunda bir işaret bulunmadığı, bu nedenle Rice'in Dışişleri Bakanlığı görevini üstlenmek isteyebileceği yorumları yapılıyor. 
     Dışişleri Bakanlığı için en güçlü ikinci aday ise ABD'nin BM Daimi Temsilcisi John Danforth. Missouri eyaletinin eski senatörü ve rahip olan Danforth, dindar kesimlerin desteğini almakla birlikte, aynı zamanda ılımlı bir devlet adamı olarak tanınıyor. 
     Bakanlık için adı geçen diğer isimler arasında ABD Savunma Bakan Yardımcısı Paul Wolfowitz de bulunuyor. Bu görev için adı geçen Dışişleri Bakan Yardımcısı Richard Armitage'ın ise yakın arkadaşı olduğu için Powell'dan boşalan göreve gelmeyi tercih etmeyeceği söyleniyor. 
     
</TEXT>
</DOC>
