<DOC>
<DOCNO> 251717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur05.html </URL>
<DATE> 2004/06/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yangına müdahale eden itfaiyeci öldü 
</HEADLINE>
<TEXT>

     Yakup YILMAZ ADANA, DHA 

ADANA'da Mobilyacılar Sitesi'nde çıkan yangına müdahale eden itfaiye onbaşı Akif Durmuşcan enkaz altında kaldı. Arkadaşlarının yardımıyla kurtarılan 47 yaşındaki Durmuşcan, götürüldüğü hastanede yaşamını yitirdi. Yangının söndürülmesinden sonra iki ayrı itfaiye ekipleri arasında yöntem konusunda tartışma yaşandı. 
     Yangın dün saat 21.30 sıralarında Mobilyacılar Sitesi'nde Suphi Keskin'e ait mobilya ahşabı, kauçuk, sünger, bezler ve mobilya iskeletlerinin bulunduğu Keskinler Mobilya deposunda meydana geldi. Henüz bilinmeyen bir nedenle çıkan yangın, kısa sürede tüm depoyu sardı. Alev topuna dönen depodaki yangına ilk olarak Adana Büyükşehir Belediyesi ne bağlı 7 itfaiye aracı müdahale etti. Müdahaleye rağmen alevler kontral altına alınamayınca İncirlik Üssü'nden yangına dayanıklı kıyafetleri, oksijen maskeleri ve yüzlerini örten güçlü kasklarıyla 8 personelli iki itfaiye aracı takviye geldi. 
     
     MÜDAHALE KONUSUNDA TARTIŞMA ÇIKTI 
     Ancak, alevlere yukardan su sıkarak müdahale etmek isteyen İncirlik Üssü'nden gelen ekip ile Adana Büyükşehir Belediyesi itfaiye ekibi arasında kısa süreli bir tartışma yaşandı. Belediye itfaiyesinin alttan yaptığı söndürme çalışmalarından sonra İncirlik İtfaiye ekibi de yukardan tazyikli su sıkarak yangını söndürdü. 
     
     HERKESİN GÖZLERİ ÖNÜNDE ÖLÜME GİTTİ 
     Yaklaşık 2 saat sonra alevlerin söndürülmesinin hemen ardından üzerindeki kısa kollu tişörtü ve kaskıyla binaya giren itfaiye onbaşı Akif Durmuşcan, bu sırada çöken çatının enkazı altında kaldı. Bir anda gelişen olay karşısında bocalayan itfaiye ekiplerinin yardımına, CANKUR görevlileriyetişti. Yaklaşık 5 dakika sonra enkaz altından çıkarılan Durmuşcan, bir itfaiye aracının musluğunun altına götürülerek soğuk su tutuldu. 
     
     YANGIN YERİNE AMBULANS GELMEDİ 
     Bir süre beklenmesine rağmen ambulans gelmeyince Durmuşcan, CANKUR aracı ile Başkent Üniversitesi Hastanesi'ne götürüldü. Ağır yaralı olan Durmuşcan yapılan tüm müdahalelere rağmen kurtarılamadı. Durmuşcan'ın öldüğünü öğrenen mesai arkadaşları İncirlik Hava Üssü'nden gelen itfaiye ekibinin yanlış müdahalesinden dolayı binada çökme meydana geldiğini iddia etti. 
     
</TEXT>
</DOC>
