<DOC>
<DOCNO> 296996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun18.html </URL>
<DATE> 2004/12/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yuşçenko Ukrayna'daki olaylar Sovyetlerin dağılmasına benziyor 
</HEADLINE>
<TEXT>

     Ukrayna'da muhalefet lideri Viktor Yuşçenko, ülkesinde seçim usulsüzlükleri yüzünden çıkan olayları Sovyetlerin çöküşüne ya da Berlin Duvarı'nın yıkılmasına benzetti. 
     Yuşçenko, Avusturya'da tedavi gördüğü klinikte düzenlediği basın toplantısında, ''Geçen yüzyıl içinde hiç böyle şey görmedik. Bunu, Sovyetler Birliği'nin çöküşüne ya da Berlin Duvarı'nın yıkılmasına benzetmemin uygun olacağını sanıyorum'' dedi. 
     Basın toplantısında eşinin tercümanlığını yaptığı Yuşçenko, seçimlerde usulsüzlük yapıldığı iddialarından sonra düzenlenen protestoların, ''farklı bir ülke, farklı bir ulus'' yarattığını söyledi. Yuşçenko, ''Ulusu ayağa kaldırdığımız için gerçekten mutluyum. Bizim gördüğümüz yalnızca seçmenler değil, haklarını savunabilen vatandaşlar'' diye konuştu. 
     Muhalefet lideri, Ukrayna'da 14 yıldır yerinde duran rejimin, şimdi son günlerini yaşadığını ileri sürdü. 
     Ukrayna, Berlin Duvarı'nın yıkılmasından 2 yıl sonra, Sovyetler Birliği'nin 1991'de çökmesinde kilit rol oynamıştı. Ukrayna'da yapılan bağımsızlık referandumu desteklendikten birkaç hafta sonra Sovyet Sosyalist Cumhuriyetler Birliği SSCB dağılmıştı. 
     
</TEXT>
</DOC>
