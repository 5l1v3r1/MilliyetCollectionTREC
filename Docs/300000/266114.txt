<DOC>
<DOCNO> 266114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas09.html </URL>
<DATE> 2004/08/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
''Gladyatör'' korumasının kulağını ısırdı .. 
</HEADLINE>
<TEXT>

     ''Gladyatör'' filminin ünlü aktörü Russel Crowe, film çekimleri için gittiği Kanada'da sert tartışmaya girdiği korumasının kulağını ısırdı. 
     Internetteki ''sundaymirror'' sitesinin haberine göre, ''Cinderella Man'' filminin çekimleri için Toronto'da bulunan Crowe, film çekimlerinden bir hafta sonra settekilerle birlikte moral depolamak için bara gitti. 
     Burada koruması Mark ''Spud'' Carroll, ünlü aktöre niye Avustralya'ya dönüp eşi Danielle Spencer ve bebeği Charles'ı görmediğini sordu. Bunun üzerine çıkan tartışma kavgaya dönüştü ve Russel Crowe korumasının kulağını ısırdı. 
     Kavganın görgü tanıkları, koruma ile Crowe'un bugüne kadar çok iyi anlaşan iki dost olduğunu belirterek, ''Birkaç bira içtikten sonra kaba şakalar başladı ve Russel da Spud'ın sözlerine sinirlendi. Eve dönme zamanının geldiğini korumanın dile getirmesinden hoşlanmadı ve sonunda da koruma Spud'ı ısırdı'' dedi. 
     Eski şampiyon ağır sıklet boksörü Mike Tyson da 1997 yılındaki karşılaşmasında rakibi Evander Holyfield'ı kulağından ısırmıştı. 
     Russel Crowe, ''Cinderalla Man'' filminde eski boksör Jim Braddock'ı canlandırıyor. 
     
</TEXT>
</DOC>
