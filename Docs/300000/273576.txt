<DOC>
<DOCNO> 273576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun01.html </URL>
<DATE> 2004/09/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'ta kaçırılan ABD'linin kafası kesildi .. 
</HEADLINE>
<TEXT>

     Irak'ta kaçırılan bir Amerikalının kafası kesilerek öldürüldüğü bildirildi. 
     Siteye Ebu Maysara El Iraki takma adıyla gönderilen kısa açıklamada, ''Perşembe günü Bağdat'ta ele geçirilen ilk Amerikalının kafasının kesildiği, diğerlerinin de öldürüleceği'' belirtildi. Öldürülen Amerikalı rehinenin Eugene Armstrong olduğu bildirildi. 
     İnternette yayınlanan 9 dakikalık görüntülerde, turuncu tulum giydirilmiş Eugene Armstrong'un arkasında siyahlar içindeki 5 militan ve duvarda Tevhid ve Cihad grubunun pankartı görüldü. 
     Amerikalı rehinenin öldürülmesinden önce okunan açıklamada, Tevhid ve Cihad örgütünün Iraklı kadın mahkumların intikamını aldığı belirtildi. Açıklamada, bütün Müslüman kadın mahkumların serbest bırakılmaması halinde diğer iki rehinenin 24 saat içinde öldürüleceği kaydedildi. 
     Görüntülerde Armstrong olduğu belirtilen kişi, bıçakla boğazı kesilerek öldürüldü. 
     Bu arada, Amerikalı bir yetkili, Armstrong'un cesedinin bulunduğunu, kimlik tespitinin yapıldığını bildirdi. 
     Daha önce bir internet sitesinde yayımlanan açıklamada, Amerikalı bir rehinenin öldürüldüğü, diğerlerinin de yakında öldürüleceği belirtilmişti. 
     Irak'ta Armstrong ile Amerikalı Jack Hensley ve İngiliz Kenneth Bigley'i Perşembe günü kaçıran Zerkavi'nin Tevhid ve Cihad örgütü, Ebu Garib ve güneydeki Ümmü Kasr cezaevlerinde tutulan Iraklı kadınların 48 saat içinde serbest bırakılmasını talep etmişti. 
     ABD, söz konusu cezaevlerinde kadın mahpusların olmadığını, yalnızca Saddam Hüseyin'in kitle imha silahı programında görevli iki kadın yetkilinin gözetim altında olduğunu belirtmişti. 
     
</TEXT>
</DOC>
