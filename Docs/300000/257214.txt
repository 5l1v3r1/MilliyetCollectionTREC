<DOC>
<DOCNO> 257214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/ekonomi/eko02.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fırsatı kimin kaçırdığı zamanla belli olur...' 
</HEADLINE>
<TEXT>


Intesa anlaşmazlığını fırsat kaçırma olarak görmeyen Doğuş Grubu sahibi Şahenk, Garanti'nin bölgesel banka hedefinin süreceğini söyledi 

EKONOMİ SERVİSİ 

Garanti Bankası'nın çoğunluk hisselerinin Banca Intesa'ya satışının anlaşmazlıkla sonuçlanması konusunda basına bilgi veren Doğuş Holding Yönetim Kurulu Başkanı Ferit Şahenk, olayı hiç bir zaman bir fırsat olarak değerlendirmediklerini söyledi. Derecelendirme şirketi Standard Poor's'un anlaşmanın olmaması halinde Doğuş Grubu'nun bir fırsatı kaçıracağını belirten açıklamasına ilişkin soruyu yanıtlayan Şahenk, şirketin bir analiz yapmadığını, değerlendirmede bulunduğunu belirterek "Fırsatı kimin kaçırdığını zaman gösterecektir" dedi. 
Intesa ile sürdürülen görüşmelerde prensiplerde anlaşamadıklarını belirten Şahenk, iki tarafın, hisse devir anlaşmasının koşullarında mutabakata varamamasından dolayı görüşmelerin dostça, el sıkışarak sonuçlandırıldığını söyledi. 

'Emekli sandığımızı feshedemeyiz' 
Anlaşmazlık konuları hakkında gizlilik anlaşması gereği çok fazla bilgi veremeyeceğini belirten Garanti Bankası Genel Müdürü Ergun Özen de prensipte anlaşmadıkları konulardan birinin de bankanın emekli sandığına bağlı olarak çalışanların SSK'ya devrinin istenmesi olduğunu belirtti. 
Anlaşmazlığının piyasalarda beklenen bir gelişme olması, Doğuş Grubu'nun borsadaki hisselerinin üzerindeki etkisini sınırlı tuttu. Garanti Bankası hisseleri günü yüzde 1.75'lik kayıpla kapattı. Grubun diğer şirketlerinden Garanti GMYO yüzde 5.35, Garanti Factoring yüzde 4.29, Garanti Yatırım Ortaklığı yüzde 3.45 ve Doğuş Otomotiv hisseleri de yüzde 2.65 değer kaybetti. 

'Intesa Yapı Kredi'ye gelir mi '... 'Gelirse Türk olarak mutlu olurum' Intesa Grubu'nun Çukurova Holding'in Yapı Kredi'deki hisselerini satın almak istemesi halinde kendilerinin aldatılmış hissedip hissetmeyecekleri yönündeki bir soruyu yanıtlayan Şahenk, "Bundan ancak bir Türk vatandaşı olarak mutluluk duyarım' dedi. Şahenk, görüşmelerin neden anlaşmazlıkla sonuçlandığı konusunda ise şöyle konuştu "Bu tip anlaşmalarda çok büyük varyasyonlar olabiliyor. Biz de bunu öğrendik açıkçası... Bu bizim için de çok yenidir. Bir şirketin tamamının satımı ile o şirkette ikinci büyük ortak olarak kalıp devam etmek arasında, görüşmelerin felsefesi, görüşmelerin içindeki kriterlerin önem sırası değişiktir. İkinci büyük ortak olarak kaldığınız böyle bir anlaşmanın sonucunda, müessesede ileriye dönük prensipler, hissedarlar arası prensipler, fiyattan daha ön plana çıkmaktadır." 


</TEXT>
</DOC>
