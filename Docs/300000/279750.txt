<DOC>
<DOCNO> 279750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy05.html </URL>
<DATE> 2004/10/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TBMM Başkanlı Divanı toplandı... 
</HEADLINE>
<TEXT>

     22. Dönem 3. Yasama yılının başlamasıyla görevlerine yeni seçilen TBMM Başkanlık Divanı üyeleri, Bülent Arınç'ın başkanlığında ilk toplantısını gerçekleştirdi. 
     TBMM Başkanı Arınç, toplantının tek gündeminin Meclis'in 2005 bütçesinin görüşülerek karara bağlanması olduğunu söyledi. 
     Bir gazetecinin, TBMM'nin 17 Aralık AB zirvesine kadar neler yapacağını sorması üzerine Arınç, şunları söyledi 
     ''6 Ekim ile 17 Aralık arasında şüphesiz Hükümet çalışmasına devam edecektir. Bizim de iki konuda çalışmamız olabilir bir AB ile uyum konusunda gerek Anayasa değişikliği gerekse yasalarda değişiklikler yapılabilir veya yeni yasalar çıkartılabilir. Bu konuda Meclis üzerine düşeni yapacaktır. 
     İkinci olarak biz geçtiğimiz yasama döneminde kısmen 2003 ama 2004'ün tamamını parlamenter diplomasi atağına ayırmıştık. Bizim de AB üyesi ülkelerde temaslarımız oldu. Yaptığımız basın toplantılarında Meclis'in parlamenter diploması konusunda çok önemli bir başarı kazandığını, sadece 2004 yılında 164 yabancı heyetin TBMM'yi ziyaret ettiğini ifade etmiştik. Bu çalışmalarımız sadece 17 Aralık ile de sınırlı kalmayacak. Müzakere süreci de Türkiye için önemlidir. Bu ikili görüşmelerin veya Meclis başkanları düzeyinde yapılacak çalışmaların da devam etmesi gerekir.'' Arınç, bu ayın sonunda Portekiz Meclis Başkanı, Kasım ayı sonlarında Belçika Senato Başkanının Türkiye'ye geleceğini bildirerek, kendisinin de İspanya'yı ziyaret edeceğini söyledi. 
     TBMM Başkanı Arınç, Avrupa Yeşiller Grubu'nun gelecek hafta İstanbul'da toplanacağını hatırlatarak, kendisinin de bu toplantıya katılacağını bildirdi. 
     Çok yoğun bir temas içinde olacaklarını ifade eden Arınç, bir taraftan Hükümet bir taraftan Meclis'in üzerine düşeni yapacağını, çalışmalarının verimli olacağını umduğunu kaydetti. 
     
</TEXT>
</DOC>
