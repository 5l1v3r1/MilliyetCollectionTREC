<DOC>
<DOCNO> 288121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur07.html </URL>
<DATE> 2004/11/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kamyonetin arka tekeri fırladı, aynı aileden 8 kişi öldü 
</HEADLINE>
<TEXT>

     Ramazan TUNCER- Kadir ÇELİK DHA 

GAZİANTEP'in Nurdağı İlçesi'nde tarım işçilerini taşıyan kamyonetin sol arka tekerinin yerinden fırlaması ile meydana gelen zincirleme trafik kazasında ölenlerin sayısı 8'den 10'a yükseldi. Hayatlarını kaybeden 8 kişinin aynı aileden anne-baba ve 6 çocuğu olduğu ortaya çıktı. 4 yaralının tedavisi ise sürüyor. 
     Kaza Nurdağı- İslahiye karayolunun 3'üncü kilometresinde önceki gün saat 16.15'de meydana geldi. 39 yaşındaki Ahmet Gezer yönetimindeki 06 HMS 73 plakalı kamyonet, arka sol tekerinin yerinden fırlaması üzerinde kontrolden çıktı. Karşı yönden gelen 57 yaşındaki İbrahim Hakkı Bal yönetimindeki 27 LH 664 plakalı otomobile çarparak savrulan kamyonete, bu kez Bedir Tunç yönetimindeki 02 FH 984 plakalı kamyon çarptı. 
     
     BABA İLE 6 ÇOCUĞUNA MEZAR OLDU 
     Hatay'ın Kırıkhan İlçesi'nde pamuk işçiliği yapıp, memleketleri Şanlıurfa'nın merkez Keçikıran Köyü'ne dönen ve demir yığınına dönen kamyonetin sürücüsü Ahmet Gezer, eşi 32 yaşındaki Feride çocukları 13 yaşındaki Ali, 11 yaşındaki Abdulhamit, 5 yaşındaki Hüseyin, 4 yaşındaki İsmail ve 1 yaşındaki Yusuf Gezer ile 1 yaşındaki Abdullah Dikmen öldü. Kazada yaralananlardan Ahmet Gezer'in çocuğu 3 yaşındaki Emine Gezer ile 38 yaşındaki Mehmet Ali Demir'in kurtarılamamasıyla ölenlerin sayısı 10'a yükseldi. 
     Kazada yaralanan sürücülerden İbrahim Hakkı Bal, Gaziantep Konukoğlu Tıp Merkezi'nde, Halil Gezer, Çocuk Hastalıkları Hastanesi'nde, Adem Şahinci ise Gaziantep Devlet Hastanesi'nde tedavi altına alındı. 1 yaralının ise kimliği belirlenemedi. Nurdağı İlçe Jandarma Komutanlığı tarafından gözaltına alınan kamyon sürücüsü Bedir Tunç'un ise sorgusu sürüyor. 
     
     AİLESİNİ KAYBETTİ 
     Gaziantep Çocuk Hastanesi'nde tedaviye alınan ve sol ayağı kopan 9 yaşındaki Halil Gezer, kazada annesi, babası ve 6 kardeşini kaybettiğinden habersiz olarak olarak yatıyor. Kazanın şokunu üzerinden atamayan Gezer'in hayati tehlikeyi atlattığı belirtildi. 
     Gezer ailesinden ölen 8 kişinin cenazeleri İslahiye Devlet Hastanesi'nde yapılan otopsilerinin ardından yakınları tarafından alınarak toprağa verilmek üzere memleketleri Şanlıurfa'ya gönderildi. 
     
</TEXT>
</DOC>
