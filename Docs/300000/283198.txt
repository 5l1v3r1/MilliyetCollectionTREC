<DOC>
<DOCNO> 283198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo21.html </URL>
<DATE> 2004/10/25/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Özdemir Derbi maça MHK kimi atarsa atasın, bizim için fark etmez... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Sakaryaspor'u yenerek, liderliklerini sürdürdüklerini söyledi ve ''Ligde şampiyon olmak, Şampiyonlar Ligi'nde başarılı olmak kadar önemli'' dedi. 
     Özdemir, AA muhabirine yaptığı açıklamada, Şampiyonlar Ligi'nde Olympique Lyon yenilgisinin ardından farklı Sakaryaspor galibiyetiyle moral bulduklarını belirterek, ''Böyle bir galibiyete ihtiyacımız vardı. Rakibimiz ligin mütevazı takımlarından, orta sıralar için mücadele ediyor. İyi ve canlı oynadık, 6 gol atarak yolumuza devam ettik'' diye konuştu. 
     Türkiye ligine çok önem verdiklerini anlatan Nihat Özdemir, ''Bu sezon Avrupa'da başarılı olsak, ligde olamasak ne olur. Tamam, Şampiyonlar Ligi'nde başarılı olmak önemli ama ligde şampiyon olmak da onun kadar önemlidir'' dedi. 
     Nihat Özdemir, Sakaryaspor maçına taraftarların fazla ilgi göstermemesiyle ilgili de ''Tahminimce, taraftarımız bu maçın çok çekişmeli geçeceğini düşünmediği için fazla ilgi göstermedi. Ayrıca Ramazan ayının etkisi de var. Ama bundan sonra stadımız yine dolacaktır'' görüşünü dile getirdi. 
     
     ''HEDEFİMİZ 100. YILDA AVRUPA'DA FİNAL'' 

     Fenerbahçe'nin kadrosunun Şampiyonlar Ligi için yeterli olduğunu vurgulayan Nihat Özdemir, ''İddiamız hala sürüyor, havlu atmadık. Olympique Lyon ve Sparta Prag'ı deplasmanda yenip, Manchester United ile burada final oynayabiliriz'' dedi. 
     Nihat Özdemir, Fenerbahçe'nin Şampiyonlar Ligi'nde asıl hedefinin kulübün 100. yılında başarı olduğunu kaydederek, şöyle devam etti 
     ''Bu sezon olduğu gibi gelecek sezon da Şampiyonlar Ligi'nde yer alıp, tecrübemizi artırmak istiyoruz. Şampiyonlar Ligi'ne her yıl katılmalıyız. Orada ne kadar maç yaparsak, oyuncular ve teknik heyet o kadar deneyim kazanır. Şampiyonlar Ligi'nde asıl hedefimiz 2007 yılında, 100. yılımızda çok büyük başarılar yakalamak ve final oynamak.'' 
     
     ''ALEX'İ ALMAK İÇİN ÇOK ZORLANDIK'' 

     Nihat Özdemir, Teknik Direktör Christoph Daum'un basın toplantısında, sezon başında temas kurdukları Real Madridli Morientes'in Türkiye gelmek istemediği şeklindeki açıklamasıyla ilgili, ''Ne kadar para verirseniz verin, Zidane, Morientes, Adriano gibi oyuncuları getirmek kolay değil'' dedi. 
     Bu tip oyuncuların Türkiye'ye gelmesinin bu dönemde zor olduğunu dile getiren Özdemir, ''Alex'i dahi Türkiye'ye getirmek için ne kadar zorlandık. Ortega'nın Türkiye'de oynaması çok önemli bir olaydı. Türkiye, Avrupa Birliği'ne girmek için uğraşıyor. Önümüzdeki yıllar daha farklı olacaktır'' şeklinde konuştu. 
     
     ''DERBİ KARDEŞÇE OLMALI'' 

     Beşiktaş ile hafta sonunda yapacakları derbi maçın centilmence geçmesi gerektiğini ifade eden Nihat Özdemir, ''Derbi kardeşçe olmalı, küfür ve yabancı madde olmamalı'' dedi. 
     Özdemir, İstanbul'un iki güzide kulübü arasında yapılacak derbi öncesinde ortalığın gerilmemesi gerektiğini vurgulayarak, şunları söyledi 
     ''Rekabet sahada olmalı. Derbide kavga görmek istemiyoruz. Kim iyi oynar ve fırsatları değerlendirirse o kazanır. Bizim amacımız 3 puan almak. Seyircilerin sahaya yakın olmasına oyuncularımız alışıktır. Sahaya yabancı madde atılmasın, küfür olmasın.'' Derbi maçı hangi hakemin yöneteceğinin kendileri için önemli olmadığını dile getiren Nihat Özdemir, ''Merkez Hakem Kurulu MHK derbi maça hangi hakemi atarsa atasın bizim için fark etmez. Hangi hakem olursa olsun, biz çıkar oyunumuzu oynarız'' diyerek sözlerini tamamladı. 
     
</TEXT>
</DOC>
