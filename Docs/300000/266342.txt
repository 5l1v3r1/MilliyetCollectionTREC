<DOC>
<DOCNO> 266342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur03.html </URL>
<DATE> 2004/08/25/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Arsa anlaşmazlığı kanlı bitti 1 ölü 
</HEADLINE>
<TEXT>

     Kağıthane'de arsa anlaşmazlığı nedeniyle çıkan silahlı kavgada 1 kişi öldü, 1 kişi ağır yaralandı. 
     AA muhabirinin aldığı bilgiye göre, Nurtepe Kemerburgaz Caddesi Dik Sokak'ta oturan İzzet Kelleci ile buraya gelen Yaşar Yıldırım ve Yıldırım'ın bir yakını arasında tartışma çıktı. 
     Tartışmanın büyümesi üzerine İzzet Kelleci, silahla Yaşar Yıldırım'a ateş etti. Yıldırım, vücuduna isabet eden kurşunlarla olay yerinde yaşamını yitirirken, Yıldırım'ın yakını da Kelleci'yi tabancayla göğsünden yaralayarak kaçtı. 
     Ağır yaralanan Kelleci, SSK Okmeydanı Hastanesi'nde tedavi altına alındı. 
     Çatışma sırasında sokaktaki 34 YFL 36 plakalı otomobile de kurşun isabet ettiği görüldü. Polis ekipleri, olay yerinde ve otomobilde inceleme yaptı. 
     Tartışmanın, Yıldırım'ın ikamet ettiği Kemerburgaz'a bağlı Göktürk köyündeki bir arsayla ilgili anlaşmazlıktan kaynaklandığı öğrenildi. 
     Polis, kaçan kişinin yakalanmasına çalışıldığını ve soruşturmanın sürdürüldüğünü bildirdi. 
     
</TEXT>
</DOC>
