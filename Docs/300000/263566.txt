<DOC>
<DOCNO> 263566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sondun12.html </URL>
<DATE> 2004/08/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
KKTC'ye direkt uçuşlar hakkında İngiliz önerisi... 
</HEADLINE>
<TEXT>

     İngiltere'nin KKTC'ye direkt uçuşların başlayabilmesi için Ercan havaalanına, Kosova'nın başkenti Priştine'deki havaalanınkine benzer bir statü sağlanması yönünde öneride bulunduğu ileri sürüldü. 
     Rum basınında yer alan haberlere göre, İngiltere, Uluslararası Sivil Havacılık Örgütü'ne ICAO Ercan havaalanının ulaşıma açılması için bir öneri paketi sundu. 
     Simerini gazetesi, manşetten verdiği haberde, Ercan havaalanının Priştine havaalanınınkine benzer bir statüyle çalıştırılması için görüş ortaya koyduğunu ve bunları ICAO'ya sunduğunu savundu. Gazeteye göre, İngilizler önerilerini 20 gün önce Paris'te gerçekleştirilen ICAO toplantısında sundular. 
     Haberde, ABD ve İngiltere'nin son 3 ay içinde ICAO ile Ercan havaalanının açılması yollarını görüştüğü, ICAO'nun ise buna karşılık Ercan'ın çalıştırılmasının bölge FIR hattında güvenlik sorunu yaratacağını belirttiği ileri sürüldü. 
     Gazeteye göre, ICAO'nun görüşlerinden bağımsız olarak İngilizler Ercan'a seferler için bazı havayolu şirketleriyle de görüştü, ancak bu mümkün olmadı. Gazete, bunun gerekçesini hiçbir sigorta şirketinin Ercan'a iniş yapan uçaklara sigorta yapmak istememesi olarak gösterdi. 
     Simerini, haberinde sadece Ercan havaalanı değil, Gazimağusa limanının ticarete açılması konusuna da yer vererek, İngilizlerin limanın açılması için de formül aradığını yazdı. 
     Haberde, Kıbrıs Rum kesiminin çok yakında Gazimağusa limanının açılmasıyla ilgili detaylı bir öneri sunacağı da ileri sürülerek, bu önerinin Maraş'ın eski Rum yaşayanlarına iadesi karşılığında, limanın çalıştırılması hakkını Avrupa Komisyonu'na devretmesini öngördüğü bildirildi. 
     Bu arada, Fileleftheros gazetesi, KKTC Başbakanı Mehmet Ali Talat'ın Eylül ayından itibaren izleyeceği taktiğin ''Ercan karşılığında Maraş'ı vermek'' olacağını iddia etti. 
     
</TEXT>
</DOC>
