<DOC>
<DOCNO> 269131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/axspo01.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kop'tan savaş ilanı 
</HEADLINE>
<TEXT>


Emeklilik dilekçesini veren Süreyya Ayhan'ın antrenörü ve eşi Yücel Kop, Atalay'ı suçladı, "Süreyya başka hocayla çalışmaz" diyerek devam edeceğini söyledi 

MURAT AĞCA 


'Kimse sevinmesin' 
AVRUPA Şampiyonu atletimiz Süreyya Ayhan'ın antrenörü ve eşi Yücel Kop, "acemilikle" suçladığı Gençlik ve Spor Genel Müdürü Mehmet Atalay ile çalışamayacağı için emekliliğini istediğini söyledi, "Ancak kimse sevinmesin, Süreyya ile beni hiçbir güç ayıramayacak" dedi. Gaziantep İl Müdürlüğü'ne verdiği emeklilik dilekçesi işleme konulmak üzere Ankara'ya gönderilen Kop, Atalay'ın "rapor" konusunda üzerine vazife olmayan işlere karıştığını belirtti. 

'Kaçacak değiliz' 
KOP, Atletizm Federasyonu'na gelen, iki genel sekreter arasındaki yazışmada kendilerinden savunma istendiğini, bunun gizli kalması gerekirken kamuoyuna aktarıldığını açıkladı. Yücel Kop, "Bize sahip çıkılacağına, ortada birşey yokken kamuoyuna açıklama yaptı. Fakat birileri hata yaptı diye, bu ülkenin sporu yanlış yönlendiriliyor diye ülkeden kaçacak değiliz. Burası bizim ülkemiz. Gidecekse beceremeyeler gider ki ülke rahata kavuşsun" ifadelerini kullandı. 

'Gereken yapılacak' 
EMEKLİLİKTEN sonra da Ayhan'ı çalıştıracağını söyleyen Kop, "Süreyya başka antrenörle çalışmaz. O elit sporcu, ben elit antrenörüm. Çok şey atlattık, bunları da atlatırız. Ancak zedelenen itibarımızın yerine gelmesi zor. Bunun için de gerekli davaları açacağız" dedi. Süreyya'nın antrenörü, federasyonun işgal altında olduğunu vurgulayarak şöyle devam etti "Adıma gelen zarfları bile açıp, müfettişlere teslim ediyorlar. IAAF raporu gelsin, hesabını soracağız." 


</TEXT>
</DOC>
