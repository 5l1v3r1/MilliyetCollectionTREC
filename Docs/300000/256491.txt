<DOC>
<DOCNO> 256491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun51.html </URL>
<DATE> 2004/07/19/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
3 yaşındaki oğlunu öldüren anneye 30 yıl hapis cezası verildi 
</HEADLINE>
<TEXT>

     İtalya'da 3 yaşındaki oğlunu öldüren anne, 30 yıl hapis cezasına çarptırıldı. 
     ANSA ajansının haberinde, iki yılı aşkındır ülkede kamuoyunun dikkati çeken davanın, Fransa sınırındaki Aosta kentinde bulunan mahkemede kapalı kapılar ardında bir günde sonuçlandırıldığı ve anne Anna Maria Franzoni'ye 30 yıl hapis cezası verildiği bildirildi. 
     Haberde, hakimin, savcıların Franzoni'ye mümkün olan en kısa sürede en katı cezanın verilmesi talebini kabul ettiği belirtildi. 
     Anna Maria Franzoni, 2002 yılında oğlunu başına sert bir nesneyle vurarak öldürmekle suçlanıyordu. Franzoni, büyük oğlunu otobüs durağına götürüp eve döndüğünde küçük oğlu Samuele Lorenzi'yi yatağında kan gölü içinde bulduğunu söylemişti. 
     Yapılan soruşturmada, evde Franzoni'nin oğlunun kanıyla lekelenmiş pijamaları bulunmuştu. Otopsi, küçük çocuğun, başına aldığı darbeler sonucunda öldüğünü ortaya koyarken, cinayet aleti bulunamamıştı. 
     
</TEXT>
</DOC>
