<DOC>
<DOCNO> 262665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yasam/axyas01.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul karada yüzdü 
</HEADLINE>
<TEXT>


Meteoroloji günler önce uyardı ama İstanbul her zamanki gibi yağmura teslim oldu. Yüzlerce ev ve işyerini su basarken, kazalar ve yollarda oluşan göller, trafiği felç etti 

OSMAN KARA, LUBE AYAR 

Meteorolojinin günlerdir uyarmasına rağmen, dün İstanbul'u etkileyen sağanak yağış sabah saatlerinde kenti felç etti. Yol ve köprü altlarında biriken sular nedeniyle trafik kilitlendi. Araçlar ve vatandaşlar yolda kaldı. Birçok ilçede ev ve işyerlerini su bastı. Yağış erken saatlerde başladı. Dere yatakları, kot yüksekliği düşük olan yerleşim yerlerindeki ev ve işyerleriyle köprü altlarında su baskınları oldu. En büyük çileyi de su baskınlarının yaşayanların yanı sıra işlerine gitmek için evden çıkan İstanbullular yaşadı. Su birikintilerinde kalan araçlar, trafiği tıkadı. İstanbul Büyükşehir Belediyesi Trafik Merkezi'ne göre, su birikintileri ve maddi hasarlı trafik kazaları özellikle Avrupa yakasında trafiği olumsuz etkiledi. 
Merkez yetkilileri, sabah saatlerinden itibaren trafikte artan yoğunluğun Anadolu-Avrupa geçişinde iki Boğaz köprüsünün yanı sıra Avrupa yakasında Avcılar-Sefaköy, Vatan Caddesi-Aksaray, Merter-Cevizlibağ, Gültepe-Levent, Kabataş-Dolmabahçe istikametlerinde olduğunu, yağışın İstanbul trafiğine yüzde 20 ek yük getirdiğini kaydetti. 

1275 su baskını 
İstanbul Büyükşehir Belediyesi Afet Koordinasyon Merkezi'nin AKOM verdiği bilgiye göre, önceki günden beri 1275 su baskını oldu. Yağış Kartal, Bayrampaşa, Bahçelievler, Küçükçekmece, Bağcılar ve Maltepe'de daha etkili oldu. 
Su baskınlarının merkezinde her zaman olduğu gibi Eyüp Alibeyköy'de bulunan Karadolap Mahallesi vardı. Her yağmurda olduğu gibi yine ev, okul ve işyerlerinisu bastı. Bazı evlerin duvarları yıkıldı. Ev hanımı Hamide Yurttaş ile Fethi Enes, "Her yağmurdan sonra eşyalarımızın yarısını çöpe atıyoruz" dedi. 




</TEXT>
</DOC>
