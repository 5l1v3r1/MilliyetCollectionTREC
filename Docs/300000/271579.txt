<DOC>
<DOCNO> 271579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/spor/spo02.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk savaş 
</HEADLINE>
<TEXT>


Milli Takım'ın patronu Ersun Yanal'ın, "İki kez randevu istedim, görüşemedim. Yazılı randevu mu isteyeyim " demeci, Daum ile arasındaki kopukluğu ortaya çıkardı 

HAKAN CAN 


Servet eleştirisi 
FENERBAHÇE Teknik Direktörü Daum ile Milli Takım Teknik Direktörü Ersun Yanal arasında soğuk savaş yaşandığı ortaya çıktı. Alman hocanın, Servet konusunda kendisini aramadığını belirten Yanal, "Bu futbolcunun geçen sezon oynamadığı maçlara herhalde, futbolseverler yanıyordur. Bunun sorumlusu kim, bilemem" diyerek meslektaşını taşladı. Milli hoca ayrıca, Daum'dan iki kez randevu talep ettiğini, ancak görüşemediğini de belirtti. 

"Sözde aramışlar" 
ERSUN Yanal, Suat'ın jübilesi için Daum'u aradığını ve Fenerbahçe'ye haber bıraktığını da ifade etti. Yanal, "Murat Kuş tercümanı sözde beni aramış, ben telefonu açmamışım. Benim ofisim var. Milli Takım Menajeri var. Ama bana ulaşamıyorlar. Sonra Aziz beyin yardımıyla ulaşmaya çalıştık. 'Daum sizi arayacak' dediler, ne arayan var ne soran. Ne yapabilirim. Randevuyu yazılı mı isteyeyim " diye konuştu. 

Özat çok özel 

ERSUN Yanal, Fenerbahçeli futbolcularla ilgili yorumda da bulunurken, Ümit Özat'ın ilginç bir özelliğini de dile getirdi. Milli hoca, mükemmel bir profesyonel yaşamı bulunan Ümit'in, dışardan bir adam tutup, kendisine performans analizi yaptırdığını söyledi. Yanal, Rüştü'nün Fenerbahçe'de forma giyememesi halinde, Milli Takım'da oynamasının da zor olduğunu dile getirdi, "Başarılı olmak zorunda" dedi. 

Ortega sahada 

FENERBAHÇE'NİN eski futbolcusu Ariel Ortega, 19 ay sonra futbola döndü. 2002 Dünya Kupası sonrası Sarı - Lacivertli takıma gelen ancak yaşanan sorunlar sonrası ülkesine geri dönen Ortega, FIFA'nın aracılığında uzun süren pazarlıklar sonucu Newell's Old Boys'a transfer olmuştu. Takımının kendi sahasında Banfield ile oynadığı maçta forma giyen yıldız futbolcu maç eksiğine rağmen yaptığı hareketlerle tribünleri ayağa kaldırırken, beraberlik golünün de hazırlayıcısı oldu. 


</TEXT>
</DOC>
