<DOC>
<DOCNO> 273335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun44.html </URL>
<DATE> 2004/09/20/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Gazze'de bir otomobil infilak etti. 2 ölü 8 yaralı 
</HEADLINE>
<TEXT>

     Gazze kentinde, bir otomobilin infilak ettiği ve bölgede İsrail savaş uçaklarının uçtuğu bildirildi. 
     Görgü tanıkları, İsrail hava saldırısı sonucu meydana gelmiş olabileceğini belirttikleri patlamada, beyaz renkli Subaru marka bir aracın havaya uçtuğunu söylediler. 
     Tanıklar, ilk belirlemelere göre patlamada bir kişinin öldüğünü belirttiler. 
     İsrail helikopterlerinin dün Gazze'de vurdukları bir araçtaki bir Hamas militanı ölmüş, 6 kişi yaralanmıştı. 
     
     ÖLÜ SAYISI 2, YARALI SAYISI 8 

     Gazze'de infilak eden aracın İsrail füze saldırısıyla vurulduğu ve ölü sayısının 2'ye yükseldiği bildirildi. 
     Filistinli güvenlik kaynakları ve görgü tanıkları, olayda aralarında yoldan geçmekte olan Filistinlilerin de bulunduğu 2'si çocuk 8 kişinin yaralandığını, yaralılardan birinin durumunun ağır olduğunu söylediler. 
     Görgü tanıkları, vurulan aracın Filistin Özerk Yönetimi resmi plakasını taşıyan bir kamyonet olduğunu, araçta ölenlerin yoldan geçen kişilerce çıkarıldığını belirttiler. 
     İsrail radyosu ise saldırıda ölen 2 kişinin de Hamas üyesi olduğunu öne sürdü. 
     
</TEXT>
</DOC>
