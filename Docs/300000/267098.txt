<DOC>
<DOCNO> 267098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/kohen.html </URL>
<DATE> 2004/08/28/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Barışı getiren adam... 
</HEADLINE>
<TEXT>


Necef'te silahların susması süreci, öngörülenden çok daha kısa sürdü... Irak'taki Şiilerin dini lideri Büyük Ayetullah Ali el Sistani, Londra'dan apar topar ülkesine döndükten 24 saatten az bir zaman sonra, taraflara barış planını kabul ettirmeyi başardı. Necef'te ayaklanmayı yöneten militan lider Mukteda el Sadr ve "Mehdi" milisler silahları bırakmaya ve bir nevi üs olarak kullandıkları Hz. Ali'nin türbesinden ayrılmaya razı oldular. Amerikan askerleri ile geçici Irak hükümetine bağlı güvenlik kuvvetleri de şehirden çekilmeyi kabul ettiler. 
Büyük Ayetullah'ın çağrısı ve birkaç teması sayesinde, uzun sürebilecek olan bir "pazarlık sürecine" gerek kalmadı. Böylece üç haftadan beri bir savaş alanına dönüşen Irak'ın bu kutsal kenti, dün sükunete kavuştu... 

Bu sükunet devam edecek mi Bu yılın başlarında ayaklanan, fakat sonra gene Büyük Ayetullah'ın baskısı ile pes eden El Sadr, bu kez gerçekten verdiği sözü tutacak mı Onun emrindeki milisler gerçekten silahları bırakacaklar ve sadece El Sistani'nin emirlerini dinleyecekler mi "Mehdi"nin ve ABD ile Irak kuvvetlerinin çekilmesinden sonra, Necef'te güvenlik ve otorite kimin elinde olacak .. 
El Sadr'ın ileride tekrar bir geri dönüş yapmayacağı ve silahlarını bırakmayı taahhüt eden "Mehdi" milislerinin topyekün dağılma sürecine gireceği, elbet garanti değil. Dün de belirttiğimiz gibi, Irak'taki kaygan zeminde, her türlü sürpriz olabilir. 
Ancak, Necef krizinin bitiş tarzı en azından şimdilik, bu bölgede "iç barış"ın devam edebileceği umudunu veriyor... 

Bu krizden El Sadr'ın zayıflamış olarak çıktığı açık. Büyük Ayetullah'ın emrine boyun eğen El Sadr şimdi, marjinal bir Şii lider durumunda. Necef'teki kanlı olaylar ve özellikle Hz. Ali türbesini bir nevi kalkan olarak kullanması pek çok Iraklının hoşuna gitmedi. Olayın bitiş tarzı, "Mehdi" ordusunun da El Sistani'ye sadakatini ortaya koydu... 
Krizden "zararlı" çıkan diğer taraf da, geçici Irak hükümeti ve tabii onun arkasındaki ABD'dir. Amerikan ordusu desteğindeki hükümet kuvvetleri, Necef operasyonunda El Sadr ve milisleri dize getiremedi. Hükümet, "asiler" üzerinde otoritesini kullanamadı ve bu yüzden güvenirliğini kaybetti... 
Krizin tek ve gerçek galibi, El Sistani'den başkası değil. Büyük Ayetullah, saygın ve etkin kişiliği sayesinde, kimsenin yapamayacağını, birkaç saat içinde başardı... 
Bu başarı ona "barışı getiren adam" veya "gerçek lider" imajını veriyor. 
El Sistani'nin çevresi, Büyük Ayetullah'ın siyasette hiç gözü olmadığını, bundan sonra da dini fonksiyonları dışında, politik herhangi bir rol üstlenmeyeceğini belirtiyor. Ancak son başarısı ona ülke çapında bir güç, dünya çapında da bir itibar kazandırmış bulunuyor. 
Irak'ta şiddetle beraber siyasi boşluğun ve kaosun devam ettiği bu ortamda, El Sistani'nin artan etkinliği, ülkede "Şii gücü"nün de öne çıkmasına yol açabilir. Tabii Şiiler arasında El Sadr'ınkine benzer sivri çıkışlar ve bölünmeler olmazsa... 



</TEXT>
</DOC>
