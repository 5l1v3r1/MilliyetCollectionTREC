<DOC>
<DOCNO> 257389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo14.html </URL>
<DATE> 2004/07/22/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Daum Gelecek vadeden gençler var ama İstanbul'da gece hayatı var 
</HEADLINE>
<TEXT>

     Hakkı Akduman bildiriyor 

Yeni sezon hazırlıklarını Almanya'da sürdüren Fenerbahçe'de, teknik direktör Christoph Daum, ''Şampiyonlar liginde büyük hedefimiz var'' dedi. 
     Daum, Almanya Milli Takım Teknik Direktörlüğü konusunda artık konuşmak istemediğini belirterek, ''Beni rahat bırakmalarını istiyorum. Bu konu çok konuşuluyor. Vereceğim mesajlar ile ateşlemek istemiyorum. Ben Fenerbahçe'nin teknik direktörüyüm ve burada kalacağım'' diye konuştu. 
     Daum ayrıca, Alman milli takımının eski günlerine döneceğine inandığını ve 2006 Dünya Kupası'nda da finalde oynayabileceklerini söyledi. 
     
     ''GELECEK VADEDEN GENÇLER VAR AMA DİSİPLİN YOK'' 
     İstanbul'da sıcak bir ortamın olduğunu ve Türkiye'de gelecek vadeden gençlerin olduğunu belirten Daum, şunları söyledi 
     ''Onları disipline sokmak lazım. İstanbul'da gece hayatı var. Disiplinin burada başlaması lazım. Türkiye ile Almanya arasındaki uyku saati çok farklı. Türkler, geç yiyor geç yatıyor. Bu konu Almanlarla kıyaslanamaz.'' Daum, son olarak, Türk milli takımının Letonya ile berabere kalmasına şaşırdığını ve bunu içine sindiremediğini de sözlerine ekledi. 
     Sarı-lacivertliler, sabah göl kenarında bir ormanda koşu yaparak antrenmanlarını sürdürdüler. 
     Daum, sporcularına öğleden sonra izin verdi. Daum'un futbolcularına koyduğu röportaj verme yasağı devam ediyor. 
     
</TEXT>
</DOC>
