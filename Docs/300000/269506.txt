<DOC>
<DOCNO> 269506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo15.html </URL>
<DATE> 2004/09/06/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yıldızlar bıraktı, Fransa çöktü 
</HEADLINE>
<TEXT>

     Pazar akşamı oynanan Dünya Kupası eleme maçlarında çok ilginç sonuçlar alınırken, İtalya dışında favori takımlar genelde döküldü. Bunlardan birisi var ki, kelimenin tam anlamıyla çöküş ifade ediyor. 
     1998 Dünya Şampiyonu, 2000 Avrupa Şampiyonu Fransa'dan bahsediyoruz. 2002 Dünya Kupası ve Euro 2004 defterlerini hüzünlü bir şekilde kapatan Fransa, 2006 Dünya Kupası elemelerine de kötü bir başlangıç yaptı. 
     Stade de France'da 10 yıl sonra bir Dünya Kupası eleme maçına çıkan Fransızlar, İsrail'le 0-0 berabere kaldı. Milli takımı bırakan Zidane, Lizarazu, Thuram ve Desailly'den yoksun, Vieira'nın kaptanlığında sahaya çıkan Fransa yeni oyuncularla sahada mücadele etti. 
     Savunmayı, henüz ikinci kez milli olan Monaco'lu Givet, Squillaci ve Evra oluştururken, orta sahadaki Pires -Guily ikilisi Zidane'ın boşluğunu dolduramadı. Fransa, Stade de France'da son olarak 1994 Dünya Kupası elemelerinde İsrail ve Bulgaristan'la karşılaşmış, İsrail'e 2-3, Bulgaristan'a da 1-2 yenilerek ABD vizesini kaçırmıştı. 
     
     İrailliler izleyemedi 

     İsrail'in Fransa karşısında elde ettiği bu büyük başarıyı İsrailliler ise seyredemedi. 250 bin dolarlık naklen yayın ücretini hiçbir İsrail televizyonu ödemeyince, karşılaşmayı sadece uydu antenine sahip olanlar Fransız TV 5 kanalından izleyebildi. 
     
</TEXT>
</DOC>
