<DOC>
<DOCNO> 251241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/soneko04.html </URL>
<DATE> 2004/06/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TOKİ'den itiraf Doğu'daki konutlara yeterli talep gelmemesinde hata bizim 
</HEADLINE>
<TEXT>

     Toplu Konut İdaresi TOKİ Başkan Vekili Erdoğan Bayraktar, Doğu ve Güneydoğu'da, özellikle Şanlıurfa'da yapılan konutlara beklenen talebin gelmemesinde, hatanın büyük bölümünün kendilerine ait olduğunu söyledi. 
     Bayraktar, A.A muhabirine yaptığı değerlendirmede, tatil dönemine girişmesi nedeniyle büyük boyutlu konut satışlarına Eylül ayına kadar ara verdiklerini açıkladı. 
     Göreve gelmesinden şimdiye kadar 5 ilde 2 bin 718 konutun inşaatının tamamlanarak geçici kabullerinin yapıldığını veya hak sahiplerine teslim edildiğini belirten Bayraktar, 31 ilde 54 bölgede 29 bin 65 konutun inşaatının da devam ettiğini kaydetti. 
     Diğer taraftan 9 bin 618'i Ankara ve İstanbul'da rant projeleri olmak üzere, 5 ilde 5 bölgede 10 bin 583 konutun ihalelerinin tamamlandığını ve değerlendirmelerin devam ettiğini ifade eden Bayraktar, 36 yerleşim yerinde yapılacak 23 bin 368 konutun da ihale aşamasında olduğunu bildirdi. 
     
     PROJEKSİYON 100 BİNİ AŞTI 
     Şimdiye kadar, 65 bin 734 konuta ulaştıklarını açıklayan Bayraktar, şu bilgiyi verdi 
     ''15 bin 849 konutun ihaleye hazır hale getirilmesi için proje ve keşif çalışmaları devam ediyor. Ekim ayı sonuna kadar 138 yerleşim yerinde 78 bin 865 konutun inşaatına başlayabilmek için gerekli ihale ve yer teslimleri bitirilmiş olacak. TOKİ, Haziran sonu itibariyle 246 noktada 143 bin 5 konut uygulamasına başlama projeksiyonu yaptı. Projeksiyon olarak 100 bin konutluk hedefi aştık. Bu yıl sonuna kadar ise 100 bin konutun inşaatına başlamayı hedefliyoruz.'' TOKİ'nin konut hamlesi kapsamında şimdiye kadar değişik illerde satışa çıkarılan 17 bin 385 konuttan 5 bin 50 konutun satışının gerçekleştiğini, bu satıştan peşin olarak 47 trilyon lira gelir elde edildiğini anlatan Bayraktar, diğer konutların satış sürecinin devam ettiğini kaydetti. 
     Göreve başlattıktan sonra, 225 trilyon lirası inşaat yatırımları, 152 trilyon lirası konut kredisi olmak üzere piyasaya toplam 377 trilyon lira ödeme yaptıklarını söyleyen Bayraktar, bunun ekonominin canlanması açısından önemli bir kaynak olduğuna işaret etti. 
     
     DOĞU VE GÜNEYDOĞU'DAKİ KONUT SATIŞLARI 
     Doğu ve Güneydoğu'da satışa çıkarılan konutlara yeterli talep gelmemesini de değerlendiren Bayraktar, özelikle Şanlıurfa'da satışa sunulan konutlarda projenin iyi olmamasının ve yer seçiminin iyi yapılmamasının etkisinin büyük olduğunu vurguladı. 
     ''Bu konuda hatanın yüzde 80'i bize ait'' diyen Bayraktar, bu bölgelerde büyük konut ve büyük balkon talebinin bulunduğunu, oysa Şanlıurfa'da konutların balkonsuz projelendirildiğini ve proje yerinin de kente uzak kaldığını kaydetti. 
     Bu konutların satışı için sosyal donatılara öncelik verileceğini, konut alacaklarda kendine, eşine ve çocuklarına ait konutu olmama şartını kaldıracaklarını, konut satış yöntemini değiştireceklerini açıklayan Bayraktar, Doğu ve Güneydoğu'daki konut projelerini yeniden gözden geçirerek, talebe uygun projeler belirleneceğini söyledi. 
     Bayraktar, tatil dönemi olması nedeniyle, bazı illerdeki az sayıda konutu içeren projeler hariç, büyük boyutlu konut satışlarına Eylül ayına kadar ara verdiklerini de belirtti. 
     
</TEXT>
</DOC>
