<DOC>
<DOCNO> 258572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur11.html </URL>
<DATE> 2004/07/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Korkut Eken yarın tahliye olacak... 
</HEADLINE>
<TEXT>

     ''Susurluk Davası'' kapsamında 6 yıl ağır hapse mahkum edilen eski MİT görevlisi Korkut Eken, yarın tahliye olacak. 
     Mahkumiyetinin infazı için Ankara Merkez Kapalı Ceza ve Tutukevi'ne 1 Mart 2002 tarihinde konulan ve daha sonra Ayaş Cezaevi'ne nakledilen Eken, yarın cezaevinden çıkacak. 
     Korkut Eken, İstanbul 6 No'lu DGM tarafından Türk Ceza Kanunu'nun 313. maddesindeki ''cürüm işlemek amacıyla teşekkül oluşturmak ve bu teşekkülü yönetmek'' suçundan 6 yıl ağır hapis cezasına mahkum edilmiş, Yargıtay 8. Ceza Dairesi de bu kararı onamıştı. 
     Korkut Eken'in avukatı Armağan Güner, bazı emekli generallerin Eken hakkında basında yer alan açıklamaları üzerine, ''iade-i muhakeme'' talebinde bulunmuş, İstanbul 7. Ağır Ceza Mahkemesi, ''asker kökenli tanıkların ifadelerinin şahsi kanaatlerini içerdiği, diğer tanıkların ifadelerinin ise yeni delil niteliğinde olmayıp hükme etkisinin bulunmadığı'' gerekçesiyle istemi reddetmişti. 
     İstanbul 1. Ağır Ceza Mahkemesi, bu karara Eken'in avukatının yaptığı itirazı yerinde bulmamıştı. 
     Milli Yol Dergisi'ni yayınlayan ve internet ortamında da ''Milli Yol'' sitesinde bir araya gelen bir grubun, yarın Eken'i cezaevi çıkışında mehteran takımı ile karşılayacağı belirtildi. 

     
</TEXT>
</DOC>
