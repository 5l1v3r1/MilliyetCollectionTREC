<DOC>
<DOCNO> 270663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko17.html </URL>
<DATE> 2004/09/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tansaş Başkanı Acar Türkiye daha fazla büyümemeli 
</HEADLINE>
<TEXT>

     Tansaş Yönetim Kurulu Başkanı Aclan Acar, ''Türkiye cari açıkta mevcut rakamları kaldırır ama daha fazla büyümemeli'' dedi. 
     Acar, ekonominin şu anda biraz soğumaya başladığını ve ilk 6 aydaki ithalat hızının devam etmediğini ifade etti. 
     Merkez Bankası'nın faiz indiriminin ise uzun zamandır beklendiğini anlatan Acar, şöyle konuştu 
     ''Faizlerin daha da indirilmesi lazımdı. Yani yüzde 10 enflasyon olan bir ülkede yüzde 25 faiz olmaz. Merkez Bankası daha yeni faizleri yüzde 20'ye çekti. Bu yıl yüzde 7-7.5 oranında büyüme bekleniyor. Bizim ciromuz geçen yıla göre yüzde 45 arttı. Bu oranda bir artış bizim işimizde çok önemli bir artış iyi gidiyor.'' 
     
     CARİ AÇIK, 10 MİLYAR DOLARIN BİRAZ ÜZERİNDE 
     Cari açığın, çok uzun bir süre devam etmesi halinde sorun olabilecek bir kalem olduğunu vurgulayan Aclan Acar, şöyle devam etti 
     ''Ama onda önemli bir problem görmüyorum. Cari açık piyasaya her hangi bir rahatsızlık verdiğinde dalgalı Kur'da, Kur'a hemen yansır ve kendi içinde dengeye gelir. Ekonomi şu anda soğumaya biraz başladı. ilk 6 aydaki ithalat hızı devam ettirmiyor. Türkiye cari açığı 10 milyar doların biraz üzerinde bitirir. Türkiye bu rakamları kaldırır. Ama Türkiye daha fazla büyümemeli.'' İç talebi kısıtlayıcı tedbirlerin bir kısmının alındığına da işaret eden Acar, ''bu önlemeler çerçevesinde, tüketici kredilerinde maliyet artışına dönük tedbir alındı. Özel Tüketim Vergisi gibi, bunlar birer önlemdi. Hurda araçlara verilen teşvikler kaldırıldı. Bu tedbirler ithalatı biraz dengeye getirdi'' şeklinde konuştu. 
     
     TANSAŞ'IN HEDEFİ 680 MİLYON DOLAR CİRO 
     Öte yandan Tansaş'ın büyümeye devam ettiğini anlatan Acar, ''mağaza sayısında 201'e ulaştık. Verimli, karlı bir yıl. Bu yıl içinde 680 milyon dolarlık bir ciro hedefliyoruz. Ciromuz geçen yıla göre yüzde 45 artıyor. Bu oranda bir artış bizim işimizde bu çok önemli bir artış'' diye konuştu. 
     
</TEXT>
</DOC>
