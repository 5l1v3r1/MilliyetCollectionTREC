<DOC>
<DOCNO> 260771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun29.html </URL>
<DATE> 2004/08/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Berlusconi'den sonbaharda kabinede değişiklik sinyali... 
</HEADLINE>
<TEXT>

     İtalya Başbakanı Silvio Berlusconi, eylül ayında kabinede bazı değişiklikler yapma yoluna başvurabileceğini söyledi. 
     Berlusconi, Il Messaggero ve La Repubblica gazetelerine verdiği özel demeçlerde, ''Eylül ayında mevcut kabinede rötuş yapmamız mümkündür'' dedi. 
     Berlusconi, Avrupa Birliği ile İlişkiler Bakanı Rocco Buttiglione'nin İtalya tarafından, AB Komisyonu'nun rekabetten sorumlu üyesi Mario Monti'nin yerini alacak isim olarak belirlendiğini vurguladı. 
     Buttiglione'nin eylül ayında istifa ederek, Monti'den görevi devralmak için Brüksel'e gideceğini belirten Berlusconi, ''Arkadaşımız bakanlıktan istifa ettiğinde, o vesileyle kabineyi yeniden gözden geçirebiliriz'' diye konuştu. 
     Berlusconi, koalisyon ortaklarıyla yaşanan görüş ayrılıklarının giderildiğini ve tam bir uzlaşma sağlandığını belirterek, şöyle konuştu 
     ''Artık Sardunya adasına gidip rahat bir tatil yapabilirim. Zira önümüzdeki sorunları çözmeyi başardık. Ortaklarımızın önem verdiği bazı yasa tasarılarına ilişkin çalışmalar mecliste başlamış durumda. Attığımız son adımlarla makul bir yakın gelecekte ekonomimizin yeniden canlanacağından da eminim.'' Berlusconi, İtalya Merkez Bankası Başkanı Antonio Fazio ile aralarında huzursuzluk bulunduğu iddialarını da reddederek, ''Benim şahsen kendisinden hiçbir rahatsızlığım söz konusu olmadı. Fazio yeni ekonomi bakanımızla da görüştü. İlişkiler normal seyri içindedir'' dedi. 
     
</TEXT>
</DOC>
