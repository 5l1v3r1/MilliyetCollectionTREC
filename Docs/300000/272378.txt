<DOC>
<DOCNO> 272378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo08.html </URL>
<DATE> 2004/09/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hagi derbinin kadrosunu kafasında şekillendiriyor... 
</HEADLINE>
<TEXT>

     Takımı deneyimli oyunculardan oluşturan Hagi, derbide de Conceiaço’yu 11’e koyacak, Volkan-Ergün arasındaki tercihini Ergün'den yana kullanacak 
     
     Taşlarla oynamayacak 
     Hafta başından bu yana Florya’daki odasında Beşiktaş’ın maç kasetlerini izleyen ve derbi için oyun planını belirlemeye çalışan Gheorghe Hagi’nin kafasındaki 11 netleşiyor. Geride kalan beş haftada sakatlıklar dışında ideal kadrosunu bozmayan ve Hakan Ünsal, Ergün, Hakan Şükür gibi isimlerin başını çektiği deneyimli oyunculara şans tanıyan Rumen çalıştırıcı, İnönü’deki zorlu randevuda da takımda önemli bir değişiklik yapmayacak. 
     
     Kaptan yine yedek 
     Sakatlığı nedeniyle Samsunspor maçında forma giyemeyen Conceiçao’yu tekrar 11’e almayı düşünen Hagi, Volkan-Ergün arasındaki tercihini de tecrübeli futbolcudan yana kullanacak. Formsuz olduğu gerekçesiyle eleştirilen Hakan Ünsal’a da formayı teslim etmeyi planlayan genç teknik adam takımın bankoları Hakan Şükür, Elvir Baliç ve Hasan Şaş gibi isimlerin yerleriyle de oynamayacak. Bülent Korkmaz ise yine yedek soyunacak. 
     
</TEXT>
</DOC>
