<DOC>
<DOCNO> 276944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/soneko04.html </URL>
<DATE> 2004/10/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tüzmen Petrol fiyatlarındaki artışı fırsat haline getireceğiz... 
</HEADLINE>
<TEXT>

     Devlet Bakanı Kürşad Tüzmen, petrol fiyatlarındaki artışı fırsat haline getireceklerini belirterek, '' Yeni ihracat rekorlarına hazır olalım'' dedi. 
     Petrol fiyatlarındaki artışın dış ticaret dengesine etkisiyle ilgili AA muhabirinin sorularını yanıtlayan Bakan Tüzmen, fiyatlardaki artışın, petrol ve petrol ürünleri ithalat rakamlarında artışa neden olduğunu hatırlattı. Bu durumun biraz daha devam edecek gibi gözüktüğünü kaydeden Tüzmen, ''Ancak biz bu olumsuzlukları fırsat haline getirmenin çalışmasını yapıyoruz'' dedi. 
     Bakan Tüzmen, petrol fiyatlarındaki artışlar nedeniyle petrol üreten ülkelerin gelirlerinde önemli artışlar olduğunun altını çizerek şöyle konuştu 
     ''Bu gelirler, önümüzdeki dönemde alt ve üst yapı yatırımlarına dönüşecek. Bu ülkelerin ihracatı artacak. Biz de bu durumdan yararlanmayı planlıyoruz. Müteahhitlerimizle, ihracatçılarımızla bu ülkelerde çalışmalarımıza hız verdik. Çalışmalarımızı bu ülkelerde yoğunlaştırıyoruz. Daha şimdiden olumlu sonuçlar almaya başladık.'' Petrol üreten ülkelerin birçoğunun, Türkiye'nin komşusu ya da çevresindeki ülkeler olduğuna dikkati çeken Tüzmen, şunları söyledi 
     ''Biz bir süreden beri komşu ve çevre ülkelerle ticaretimizi artırmak için bir proje yürütüyorduk. Bu çalışmalarımız devam ediyor ve işlerimizi kolaylaştırıyor. Petrol üreten ülkelerde var olan çalışmalarımız önümüzdeki dönemde Türk firmalarının lehine sonuçlar doğuracak. Özellikle Türk müteahhitlerinin bölgede önemli projelere imza atacağına inanıyorum.'' Devlet Bakanı Tüzmen. 2004 ihracatıyla ilgili bir soruya da şu cevabı verdi 
     ''Son 12 aylık ihracatımız 59.4 milyar dolara ulaştı. Daha önümüzde 3 ay var. 60 milyar dolar ihracat hedefine ulaşacağız. En zor koşullarda bütün olumsuzluklara rağmen ihracatçılarımız bunu başardı. Türkiye, yeni ihracat rekorlarına hazır olmalıdır. Artık kritik eşiği geçtik. Türkiye sürdürülebilir ihracat artışını yakalamıştır. Önümüzdeki dönemde, bugün hayal bile edemediğimiz ihracat rakamlarına ulaşılacaktır.'' 
     
</TEXT>
</DOC>
