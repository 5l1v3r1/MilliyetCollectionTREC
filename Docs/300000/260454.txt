<DOC>
<DOCNO> 260454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun10.html </URL>
<DATE> 2004/08/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Terör alarmı Demokratları ikiye böldü 
</HEADLINE>
<TEXT>

     ABD'de büyük finans kuruluşlarında turuncu alarm ilan edilmesine yol açan istihbaratın üç-dört yıl öncesine ait olduğunun ortaya çıkmasının ardından, bu durum, Cumhuriyetçi Parti ve Başkan George Bush yönetimini zora sokmazken, Demokrat Parti'yi ikiye böldü. 
     Demokrat başkan adayı senatör John Kerry, terör alarmına karar veren İç Güvenlik Bakanlığı'na dolaylı destek verirken, Demokrat Parti içindeki adaylık önseçiminde Kerry'ye yenilen sol kanat politikacı Howard Dean, Cumhuriyetçi Başkan George Bush'u ulusal güvenliği siyasete alet etmekle suçladı. 
     Dean, açıklamasında, ''Bush, ne zaman zor durumda kalsa, elindeki jokeri, yani terör kartını kullanıyor. Bu yönetim, elindeki bilgileri Bush'un seçim kampanyasını güçlendirecek şekilde kullanıyor'' dedi. 
     Howard Dean, bu yüzden de ABD'ye yönelik gerçek terör tehdidinin boyutunun anlaşılamadığını söyledi. 
     Konuyu değerlendirmesi istenen Demokrat başkan adayı Kerry ise, Dean'e kesinlikle katılmadığını vurgulayarak, ''Her türlü tehdidi ciddiye almak zorundasınız. Dean'in ne söylediği umurumda değil. Benim görüşüm o değil'' dedi. 
     Bazı gözlemciler, Kerry'nin, konuya ilişkin bazı kaygıları bulunmasına karşın, terör konusunda çok hassas olan Amerikan halkının bir bölümünü karşısına almamak için radikal tutum takınmaktan kaçındığını belirtiyor. 
     Bazı gözlemciler ise, terör alarmı derecesinin yükseltilmesine yol açan istihbaratın eski olduğunun ortaya çıkmasının, normalde Bush yönetimini zora sokması beklenirken, Demokrat Parti'yi 2 Kasım başkanlık seçimi öncesinde ikiye böldüğüne işaret ediyor. 
     Bush'un yakın çalışma arkadaşlarından İç Güvenlik Bakanı Tom Ridge, son açıklamasında, El Kaide'nin finans kuruluşlarına ilişkin bilgi topladığına ilişkin istihbaratın büyük kısmının eski olduğunu kabul ederken, bunun bir bölümünun terör örgütünce bu yıl güncelleştirildiğini ve tehdidin geçerli olduğunu söylemişti. Terör alarmı düzeyinin yükseltilmesi kararını savunan Ridge, ''Bu bakanlıkta siyaset yapılmıyor, ABD'nin güvenliğinin sağlanmasına çalışılıyor'' demişti. 
     
</TEXT>
</DOC>
