<DOC>
<DOCNO> 282294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas16.html </URL>
<DATE> 2004/10/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Batman" rolü için fazla zayıflayınca... 
</HEADLINE>
<TEXT>

     Beyazperdenin yeni ''yarasa adamı'' aktör Christian Bale, bir önceki filminde aşırı kilo verince ''Batman'' kostümü bol geldi. Yönetmenin uyarısıyla karşılaşan oyuncu, şişmanlamak için pizza ve dondurma ağırlıklı diyete başladı. 
     Internetteki ''imdb'' sitesinin haberine göre, ''Amerikan Sapığı'' filmiyle tanınan ve Batman'in yeni macerasında ''yarasa adam'' rolünde kamera karşısına geçmeye hazırlanan Christian Bale, ''The Machinist'' filmindeki ''bir deri, bir kemik'' makinist rolü için vücut ağırlığının neredeyse üçte birini verdi. 
     ''The Machinist'' filminin çekimlerinin sona ermesinden yaklaşık 6 hafta sonra ''Batman Begins'' için provaların başladığını belirten aktör Bale, ''Batman''in yönetmeni Christopher Nolan'ın kendisine kilo almasını, aksi takdirde yapımcıları ikna etmesinin zor olacağını söylediğini anlattı. Bale, ''Yönetmen bana bir fasulye sırığı gibi görünürken Batman olmamın zor olacağını söyledi. Bu benim için zor olmadı. Çünkü biraz pisboğazım'' dedi. 
     Önceki filmdeki rolü için günlerce sadece çorba içmekten başına ağrılar girdiğini dile getiren genç aktör, ''Hemen pizza ve dondurma yemeye başladım. Bir oturuşta beş tabak yemek yiyordum. Başağrılarım da hemen sona erdi. Kısa zamanda da 90 kiloya ulaştım'' açıklamasında bulundu. 
     
     38 YILDIR ZİRVEDE... 
     Çizgi romandan beyazperdeye uyarlanan Batman'i ilk olarak 1966 yılında Burgess Meredith canlandırdı. 
     Daha sonra, 1989'da ''Batman'' ve 1992 yapımı ''Batman Returns'' filmlerinde Michael Keaton, 1993'teki ''Batman Mask of the Phantasm'' adlı filmde Kevin Conroy, 1995'teki ''Batman Forever'' isimli yapımda Val Kilmer ve son olarak da 1997'de çekilen ''Batman and Robin''de de George Clooney, ''yarasa adam'' rolünde kamera karşısına geçmişti. 
     Ünlü aktör Christian Bale, bu yılın Mart ayında ''Batman'' rolüne seçildi. Bale, Steven Spielberg'in 1987 yılında gösterilen ''Empire of the Sun'' filmiyle yıldızı parlayan Christian Bale, ''Swing Kids'', ''Velvet Goldmine'', ''Shaft'' ve ''American Sapığı'' filmlerinde rol almıştı. 
     
</TEXT>
</DOC>
