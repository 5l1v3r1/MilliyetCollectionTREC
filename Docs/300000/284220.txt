<DOC>
<DOCNO> 284220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/dunya/adun.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'a teşhisi Fransa koyacak 
</HEADLINE>
<TEXT>


Filistin liderinin hastalığı tanımlanamıyor. 2 yıldır Ramallah dışına çıkamayan Arafat, tahlil için özel uçakla Fransa'ya uçuyor 

DIŞ HABERLER SERVİSİ 


Ramallah'taki kararg hında önceki akşam fenalaşan Filistin lideri Yaser Arafat'ın, yurtdışında tedavi görmesine doktorlar tarafından karar verilmesinin ardından, bugün Fransa'nın göndereceği uçakla Ürdün üzerinden Paris'e götürülmesi bekleniyor. Mısır, Tunus ve Ürdün'den Ramallah'a gelen uzman doktorlarla Filistinli doktorların da aralarında bulunduğu 15 kişilik tıbbi ekip, Arafat'ı muayene ettikten sonra yaptıkları açıklamada, "onun en iyi Paris'te tedavi edilebileceğine" karar verdi. 
Arafat'ı tedavi eden doktorlar, Filistin liderine yapılan kan testinde trombosit eksikliğine rastlandığını söyledi. Arafat'ın sağlık durumuyla ilgili ilk kez resmi açıklama yapan doktorlar, kanda pıhtılaşmaya yardımcı olan trombositin eksikliğinin birçok nedeni olabileceğini, bunun için daha fazla test yapmaya ihtiyaç olduğunu belirttiler. 
Yaser Arafat'ın tedavisini üstlenen ve adını açıklamak istemeyen doktorlarından biri de Filistin liderinin kanında düzensizlik olduğu ve bunun nedeninin belirlenmesi için de yurtdışında ek tetkikler yapılması gerektiğini söyledi. Doktor, "Normal olarak mikropları öldüren beyaz kan hücreleri, şu anda zarar vermekte" diye konuştu. Bu anormal durumun "viral enfeksiyon, kanser veya kan zehirlenmesi nedeniyle" olabileceğini söyleyen doktor, "Şu ana kadar kesin neden tam olarak saptanamadı, ek tetkikler gerekiyor" dedi. Doktor, Arafat'ın "hiçbir zaman bilincini kaybetmediğini ve etrafında olup bitenin farkında olduğunu" da kaydetti. 
2002 yılından bu yana İsrail operasyonlarıyla harabeye dönen kararg hında küçük bir penceresi olan tek kişilik küçük odada kalan Arafat'ın, kendisi için yapılan yeni odaya da geçmediği belirtildi. İkinci İntifada'nın patlak vermesini takiben 2000'de Filistin'den ayrılıp Fransa'ya yerleşen Süha Arafat ise, eşinin hastalanması üzerine 4 yıl aradan sonra dün Ramallah'a döndü. 

Sabah namazını kıldı 
Filistinli Bakan Saip Erakat, Arafat'ın sabah namazına kalktığını belirtirken, hukukçu ve parlamenter Hannan Aşravi ise daha önce yediklerini çıkaran Arafat'ın mısır gevreği yediğini ve bu kez çıkarmadığını söyledi. İsrail yönetimi, Arafat'ın yurtdışında istediği yerde tedavi görmek üzere ülkeden ayrılabileceğini duyurdu. İsrail, Arafat'ın Ramallah'a güvenli dönüşü konusunda da güvence verdi. 
Arafat'ın Sözcüsü de, Filistin liderinin, yurtdışında tedavi gördüğü sürece kimseye vek let vermeyeceğini söyledi. 




</TEXT>
</DOC>
