<DOC>
<DOCNO> 262961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/ekonomi/eko03.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pahalı ilaç sorunu 'yed-i vahit'ten doğdu 
</HEADLINE>
<TEXT>


SSK kırtasiyeden, KİK ise ihaleci idarelerin yasayı doğru kavrayamamasından şikayetçi. Mevzuattaki kırtasiyeciliğe bir malın tek üreticisine verilen yed-i vahit belgesi örnek gösteriliyor 

AHMET ERHAN ÇELİK Ankara 

Sosyal Sigortalar Kurumu'nun SSK kanser, böbrek ve şeker hastalarında kullanılan NeoRecormon vb. ilaçları devlet ve vakıf hastanelerinden pahalıya almasıyla başlayan tartışma, mevzuat karmaşasını ortaya çıkardı. 
Kamu İhale Kurumu KİK yetkilileri, idarelerin 1.5 yıldır uygulamada bulunduğu halde idarelerin yasal avantajlardan yararlanabilecek kadar ihale kanunu ve mevzuatına hakim olamadığını savundu. SSK tarafı ise mevzuattaki aşırı kırtasiyenin özellikle tek üreticili ilaçlarda fahiş fiyatlar ortaya çıkardığını dile getirirken örnek olarak 'yed - i vahit' belgesi gösterildi. Belgeyi, kuruluş kanunu değişene kadar Türkiye Odalar ve Borsalar Birliği veriyordu. 
Belge bir malı ya da teknolojiyi tek başına elinde tutan ya da üreten firmalara veriliyor. KİK yed - i vahit belgesi olan bir firmadan SSK'nın doğrudan temin yöntemini kullanarak depocuların devreye girmesine gerek kalmadan doğrudan ana firmadan alım yapabileceğini belirtiyor. 
SSK ise KİK'in ilaç tek üretici durumundaki firmaların ruhsatlarını kabul etmediğini, yed - i vahit belgesi ya da bu belge yerine geçecek evrak istediğini, ilgili kuruluş olan Sağlık Bakanlığı'nın ise bu belgeyi standartize edilmiş biçimde henüz hazırlayamadığını belirtiyor. 

Zarfta pazarlık yok 
Bu durumda doğrudan temin yöntemi de kullanılamıyor ve depocular devreye giriyor. SSK yetkilileri bu yüzden daha pahalıya ilaç alınmak zorunda kalındığını belirtiyor. Doğrudan alımın olduğu dönemde firmalardan yüzde 44'e varan iskontolar almanın da söz konusu olduğu kaydediliyor. SSK yetkilileri, açık ihale yönteminde ise ihale zarflarını açtıktan sonra fiyat indirimi için pazarlık yapamadıklarını belirtiyor. 


</TEXT>
</DOC>
