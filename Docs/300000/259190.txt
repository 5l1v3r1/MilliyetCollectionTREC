<DOC>
<DOCNO> 259190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/siyaset/axsiy02.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluğun şerefine 
</HEADLINE>
<TEXT>


Milliyet ve Hürriyet gazeteleri genel yayın yönetmenleri Yunanistan Dışişleri Bakanı'yla Atina yakınında buluştu 

YORGO KIRBAKİ Atina 


Milliyet ve Hürriyet gazetelerinin genel yayın yönetmenleri Mehmet Y. Yılmaz ile Ertuğrul Özkök'ün Yunanistan Dışişleri Bakanı Petros Moliviatis'in davetlisi olarak Atina'yı ziyaret etmeleri Yunan basınında yer aldı. 
Yılmaz ve Özkök'ün Moliviatis ile Atina'nın sayfiye semti Vuliagmeni'deki İthaki Restaurant'da yediği öğle yemeği, ciddiyetiyle tanınan To Vima gazetesinde "Ayvalık'tan biraz zeytinyağı ve Yunanistan'dan bol Agapi" başlığıyla yayımlandı. Yunancada "sevgi" anlamına gelen "agapi" kelimesi haber metninde büyük harfle yazıldığından, Moliviatis'in annesi Agapi kastedilmiş oldu. Gazete, Moliviatis'in Türkiye'nin en güçlü iki gazetesinin yayın yönetmenleriyle İstanbul'daki NATO zirvesinde tanıştığını ve 1922'de bir Türk subayının hayatını kurtardığı annesinin öyküsünü anlattığını belirterek, daveti üzerine gerçekleşen Atina'daki yemeğin "dostane ve rahat bir ortamda geçtiğini" yazdı. 

Hediye zeytinyağı 
To Vima, Yılmaz ve Özkök'ün Moliviatis'e hediye olarak Ayvalık'tan zeytinyağı ve Bebek'ten badem ezmesi getirdiğini, Moliviatis'in de annesinin yazdığı "10 Günün Günlüğü" kitabını hediye ettiğini belirtti. 
Etnos gazetesi de, yemekte Türkiye'nin AB üyeliği ve Kıbrıs konusunun gündeme geldiğini iddia etti. "Dostane buluşma" başlığını kullanan Kathimerini gazetesi de, "Dostane bir ortamda geçen yemekte uzo da eksik olmadı" dedi. 
Elefterotipia "Başka bir diplomasi", Ta Nea "Balıklı yaklaşım" başlıklarnı kullanırken, Apofasi "İs igia şerefe Bir bardak uzo, tokuşan kadehler" dedi. 


</TEXT>
</DOC>
