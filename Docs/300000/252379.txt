<DOC>
<DOCNO> 252379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun02.html </URL>
<DATE> 2004/07/02/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
BM Güvenlik Konseyi Kıbrıs'la ilgili karar tasarısı hazırlıyor... 
</HEADLINE>
<TEXT>

     Burak Coşkun 

BM Güvenlik Konseyi'nde, Kıbrıs'la ilgili bir karar tasarısı hazırlandığı öğrenildi. 
     Genel Sekreter Kofi Annan'ın Kıbrıs'la ilgili İyi Niyet Raporu'nun ardından uzmanlar toplantısı yapan Konsey'de hazırlanmakta olan karar tasarısıyla ilgili ayrıntılar, ancak gelecek hafta belli olacak. 
     Tasarının ne zaman oylanmaya hazır hale geleceği henüz belli olmadı. 
     Konsey içindeki dengeler, hazırlanmakta olan karar tasarısının kabul edilip edilmeyeceğini de ortaya çıkaracak. Tasarı kabul edilmezse, Güvenlik Konseyi bir başkanlık ya da basın açıklamasıyla yetinmek zorunda kalacak. 
     BM kaynakları, Kıbrıs'la ilgili karar tasarısı hazırlığı sürerken, Fransa'nın Rum yanlısı tutumunu sürdürdüğüne ve Annan'ın raporunda Kıbrıs Türklerine yönelik ekonomik yaptırımların hafifletilmesi çağrısına rağmen, Konsey'in bunu karara yansıtmasına karşı çıkmaya devam ettiğini belirtiyorlar. 
     Rusya'nın önceki dönemlere göre daha yapıcı bir tutum izlediği ifade edilirken, Fransa'nın bu tutumunun Türkiye-AB ilişkileri çerçevesinde değerlendirilmesi gerektiği kaydediliyor. 
     Diplomatik kaynaklar, Konsey'den beklenen karar çıkmasa da Annan'ın İyi Niyet Raporu'nun kendi başına Kıbrıs Türklerinin tecridinin kaldırılmasını destekleyen çok önemli bir belge olduğunu ifade ediyorlar. 
     
</TEXT>
</DOC>
