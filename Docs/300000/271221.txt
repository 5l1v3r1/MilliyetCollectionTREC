<DOC>
<DOCNO> 271221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur19.html </URL>
<DATE> 2004/09/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
"12 Eylül'ü" protesto mitingi... 
</HEADLINE>
<TEXT>

     Ankara'da, çeşitli siyasi parti ve sivil toplum örgütlerinin katılımıyla ''12 Eylül Darbecileri Yargılansın-Demokrasi Mitingi'' adıyla bir miting düzenlendi. 
     CHP Ankara İl Örgütü, EMEP, SDP, DEHAP, TKP, ÖDP, SHP, DİSK, KESK, TÜMTİS, TMMOB, Türkiye İnsan Hakları Vakfı, Ankara Aydın Sanatçı Girişimi, Türk Tabipleri Birliği, Halkevleri, 68'liler Dayanışma Derneği, 78'liler Girişimi ve Alevi Bektaşi Federasyonu'nun da aralarında bulunduğu 30'un üzerinde siyasi parti ve sivil toplum örgütü üyesi, sabah saatlerinde Ankara Garı önünde toplandı. 
     Katılımcılar, daha sonra Talatpaşa Bulvarı üzerinden kortej halinde Atatürk Bulvarı'na yürüyüşe geçtiler. Bu sırada, ''Zam, zulüm, işkence, 12 Eylül bu işte'', ''İşçi sınıfı savaşacak, sosyalizm kazanacak'', ''Katillerden hesabı, devrimciler soracak'' sloganları atan katılımcılar, 12 Eylül öncesi ve sonrasında hayatını kaybedenlerin resimlerini de taşıdılar. 
     
     RADYOEVİ'NE KIRMIZI KARANFİL 
     Kortejdekiler, 24 yıl önce 12 Eylül askeri müdahalesinin ilk duyurulduğu yer olan Atatürk Bulvarı'ndaki Radyoevi'nin önüne, kırmızı karanfiller bıraktı. 
     Radyoevi önünde ''Demokrasi Bildirisi''ni okuyan 78'liler Girişimi'nden Oktay Gülağaç, ''12 Eylül 1980, gece saat 03.39'da, TRT'nin bütün anonslarında Türkiye halklarına yeni bir dönemin haberinin verildiğini'' belirterek, ''TRT spikeri, soğuk, tonsuz ve vurgusuz bir sesle okuduğu bildiriyle, ülkede başlayan bir karanlık dönemi haber veriyordu'' dedi. 
     ''Bu karanlığın 24 yıldır sürdüğünü'' kaydeden Gülağaç, ''Bugün, burada bu bildiriyi tarihin karanlığına gömmek için toplandık'' diye konuştu. 
     Gülağaç, ''Sıkıyönetim Askeri Mahkemelerinde alınan kararların yok sayılmasını ve askeri müdahalecilerin yargılanmalarını önleyen Anayasa'nın geçici maddesinin kaldırılarak, müdahalede bulunanların yargı önüne çıkarılmasını'' istediklerini söyledi. 
     Kortej daha sonra polisin oluşturduğu arama noktalarından geçerek, Sıhhiye Abdi İpekçi Parkı'na yürüdü. 
     Burada, 12 Eylül ve sonrasında hayatını kaybedenler için saygı duruşunda bulunuldu, ölenlerden bazılarının isimleri okundu. 
     
     KONUŞMALAR 
     78'liler Girişimi Sözcüsü Ruşen Sümbüloğlu, burada yaptığı konuşmada ''12 Eylül hukukuyla hesaplaşılmayan bir Türkiye'de, demokrasi mücadelesinin başarıya ulaşmasının mümkün olmadığını'' ifade etti. 
     KESK Genel Başkanı Sami Evren de 12 Eylül ile sadece iktidarın ele geçirilmediğini, aynı zamanda ''faşizm hukukunun da oluşturularak, kurumsallaştırıldığını'' kaydetti. 
     DİSK Ankara Bölge Temsilcisi Tayfun Görgün ise ''topluma karşı büyük suçlar işleyen darbecilerin, 24 yıldır yargı önüne çıkarılamadığını'' söyledi. 
     Halkevleri Genel Başkanı Abdullah Aydın da 12 Eylül müdahalesinin asıl amacının, o dönemde toplumun nabzını elinde tutan örgütleri etkisizleştirmek olduğunu ileri sürdü. 
     Gülay ve Ahu Sağlam adlı sanatçıların, bazı marş ve şarkıları seslendirmelerinin ardından miting sona erdi. 
     Emniyet güçleri, miting boyunca geniş güvenlik önlemleri aldı. 
     
</TEXT>
</DOC>
