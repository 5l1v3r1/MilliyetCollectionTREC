<DOC>
<DOCNO> 273942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko19.html </URL>
<DATE> 2004/09/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Okullar açıldı, çikolata, bisküvi talebi arttı... 
</HEADLINE>
<TEXT>

     Yaz dönemindeki dondurma ve soğuk içecek tüketiminin yerini, okulların açılmasıyla çikolata ve bisküvinin aldığı bildirildi. 
     Karaman Genç İşadamları Derneği KAGİAD Başkanı Kemal Boynukalın, gıda sanayisi gelişmiş illerden biri olan Karaman'da, çikolata ve bisküvi üretiminin ağırlıkta olduğunu söyledi. 
     Karaman'daki falbrikaların yılın belli dönemlerinde çikolata ve bisküvi üretimini talep doğrultusunda artırdıklarını belirten Boynukalın, sektörde, özellikle sonbahar ve kış aylarında önemli miktarda üretim artışı yaşandığını söyledi. 
     Yaz boyunca fazlaca talep olmadığı için minimum kapasitede üretim yapan gıda fabrikalarının çoğunun, bu dönemde kapasite artırımına gittiğini anlatan Boynukalın, şunları kaydetti 
     ''Yaz aylarında sıcak tatil beldelerine akın eden vatandaşlar, serinlemek için, yoğun olarak dondurma ve soğuk içecek tükettti. Çikolata ve bisküvi ise sıcak yaz günlerinde tercih edilmiyordu. Dondurma ve soğuk içecek tüketiminin yerini şimdi okulların açılmasıyla birlikte çikolata ve bisküvi aldı. Çünkü, ailelerinden alınan okul harçlıkları önemli ölçüde bu ürünlere harcanıyor.'' 
     
     OKULLARIN AÇILMASI, ÜRETİME YÜZDE 25 YANSIDI 
     Karaman'da faaliyet gösteren Bifa Bisküvi ve Gıda Sanayi A.Ş. Pazarlama Yönetmeni Mustafa Kurşun ise, çikolata ve bisküvi talebi arttığı için aynı oranda üretimi de artırdıklarını söyledi. 
     Yeni eğitim-öğretim döneminin başlamasının, üretime yaklaşık yüzde 25 oranında artış olarak yansıdığını vurgulayan Kurşun, ''Çikolata ve biskivi piyasası, Türkiye'de büyük bir pazar oluşturuyor. Bu nedenle çok sayıda gıda firması, yurtdışına olduğu gibi iç piyasaya da büyük önem veriyor. Talep artışına bağlı olarak gıda firmalarının tamamına yakını üretim kapasitelerini artırdı'' diye konuştu. 
     Kurşun, ilköğretim çağındaki çocukların yoğun olarak tükettiği çikolata ve bisküvinin kalitesinin de sağlık açısından büyük önem taşıdığını belirtirken, kalitesinden emin olunan ürünlerin satın alınmaması konusunda aileleri uyardı. 
     
</TEXT>
</DOC>
