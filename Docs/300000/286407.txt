<DOC>
<DOCNO> 286407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy13.html </URL>
<DATE> 2004/11/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
AKP'li Çetinkaya ''Oy oranımızı 42'den 49'a yükselttik'' 
</HEADLINE>
<TEXT>

     AK Parti Genel Başkan Yardımcısı Necati Çetinkaya, ''Avrupa Birliği AB , 17 Aralık'ta müzakere tarihini belirleyerek, AB'nin kapılarını Türkiye'ye ardına kadar açacaktır'' dedi. 
     Çetinkaya, Elazığ Havaalanı'nda gazetecilere yaptığı açıklamada, iktidara geldiklerinde hazırladıkları Acil Eylem Planı'nda birçok konuyu hayata geçirdiklerini, enflasyonun tek haneli rakamlara düştüğünü, 'Nereden Buldun Yasası'nı kaldırdıklarını ve vergi barışını sağladıklarını anlattı. 
     Söyledikleri birçok şeyi gününden önce hayata geçirdiklerini belirten Çetinkaya, şunları söyledi 
     ''Yapılanlar kolay işler değil. Bir çok iktidarın söyleyip de yapamadığı işleri yaptık. Yapılan yasal düzenlemeler ve gelişmeler, Batı dünyasının akıllarına durgunluk verecek düzeyde olmuştur. AB, 17 Aralık'ta sabırsızlıkla beklenen müzakere tarihini belirleyerek, Türkiye'nin yıllardır hayal edemediği AB'nin kapılarını sonuna kadar açacaktır. Roma'da geçtiğimiz hafta imzalanan AB Anayasası'na Türkiye'nin imza atması da aday ülke konumundan çıktığımızın kanıtıdır.'' 
     
     ''MUHALEFET PARTİLERİ KAN KAYBEDİYOR'' 

     Vatandaşın emanetini korumak için ellerinden geleni yaptıklarını ifade eden Çetinkaya, ''Son kamuoyu araştırmalarında muhalefet partileri kan kaybederken, biz 28 Mart seçimlerinde aldığımız oy oranımızı yükselttik. O tarihte aldığımız oy oranı yüzde 42 iken, şu anda yüzde 49 olarak görülüyor. Bu da vatandaşın bize olan güveninin göstergesidir'' dedi. 
     Elazığ'da Toplu Konut İdaresi Başkanlığı'nca TOKİ yapılacak 592 konutun ihalesinin yapıldığını hatırlatan Çetinkaya, üçüncü Organize Sanayi Bölgesi'nin kurulmasının da programa alındığını söyledi. 
     Yapımı devam eden Kuzova Sulama Projesi için de 8 trilyon lira ödenek ayrıldığını belirten Çetinkaya, bölgede süt inekçiliğinin geliştirilmesi için 4 kooperatife 400 süt ineği verileceğini bildirdi. 
     
</TEXT>
</DOC>
