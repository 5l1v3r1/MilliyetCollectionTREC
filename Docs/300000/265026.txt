<DOC>
<DOCNO> 265026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy05.html </URL>
<DATE> 2004/08/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çelik Alibeyköy'deki okul yanlış yere yapılmış. Hatadan dönmek erdemdir 
</HEADLINE>
<TEXT>

     Milli Eğitim Bakanı Hüseyin Çelik, Alibeyköy'deki selden etkilenen okullarla ilgili inceleme yapıldığını belirterek, ''Bizim okulumuz da yanlış yerde yapılmış, bir plansızlığın eseri olabilir. Hatadan dönmek erdemdir'' dedi. 
     Çelik, Swissotel'deki, ''TED-Hyundai Tam Eğitim Bursu Destek Protokolü'' imza töreninde basın mensuplarının sorularını yanıtladı. 
     ''Alibeyköy'de selden etkilenen okullarla ilgili ne yapılacağının'' sorulması üzerine Çelik, Büyükşehir Belediye Başkanı Kadir Topbaş ile ilçe belediyelerinin, İstanbul için düşündüğü bazı tasarruflar bulunduğunu hatırlattı. Çelik, şunları söyledi 
     ''Vatandaşın evi tehlikede olduğu zaman oranın boşaltılması, istimlak edilip başka taraflara taşınması söz konusu ise devlet kurumlarını da bunun dışında düşünemezsiniz. 
     Bizim okulumuz da yanlış yerde yapılmış, bir plansızlığın eseri olabilir. Hatadan dönmek erdemdir. Geçmişte bir hata yapılmış. Bu yanlışı sürdürmek niyetinde değiliz. Bakanlık olarak üzerimize düşeni yapacağız. Yağıştan etkilenen okullarla ilgili inceleme yapılıyor. Orada evler boşaltıldığında ihtiyaç neredeyse, ona göre değerlendirme yapılacak. 'Hangi okullar birinci derecede tehlikeye maruzdur' meselesi netlik kazanınca, bakanlık üstüne düşeni yapacak.'' 
     
</TEXT>
</DOC>
