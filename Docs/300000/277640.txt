<DOC>
<DOCNO> 277640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/spor/spo06.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Art niyet aramayın 
</HEADLINE>
<TEXT>


HALİL ÖZER 


Bıçakcı rahatsız 
FUTBOL Federasyonu Başkanı Levent Bıçakçı son günlerde gündem oluşturan Hakan Şükür ve hakem tartışmalarına açıklık getirdi. Bıçakcı, bu spekülasyonların büyük sıkıntılar yarattığını belirtirken, Milli Takım çalıştırıcısı Ersun Yanal'a sonuna kadar destek verdi. Başkan "Milli takımların bir sorumlusu var. Ne karar verirse versin, biz her zaman arkasındayız. Bu davranışlar çağdaşlaşma sürecindeki bir toplumun medyasında olması gereken davranışlar değil" diye konuştu. 

"Rahat bırakın" 
BIÇAKCI, Hakan Şükür olayına şöyle yorum yaptı "Hakan hepimizin gözbebeği. Ancak bu işin başında Ersun Yanal var. destekçisiyiz. Eğer icraatlarından rahatsız olursam, çağırır konuşurum. Ama öyle bir durum yok. Her alınmayan futbolcu için böyle tartışırsak, bu işin sonu nereye gider. Hatası, sevabı hocamızındır. Nasıl bu kadar hakaret edilebiliyor, anlayamıyorum. Burası Milli Takım. Kopan fırtına sadece onu değil, hepimizi etkiler. Lütfen takımımızı rahat bırakın". 

Beşiktaş'a mesaj 
TRABZON-Beşiktaş maçından sonra çıkan hakem tartışmalarına da değinen Bıçakcı "Ne yazık ki, değişik dönemlerde bu tür yakınmalar oluyor. Yönetici arkadaşlarımız saha içi başarısızlıklarda, hakemleri hedef alıyorlar" dedi. Başkan, "Tabii ki hakem hata yapacak. Önemli olan, insan hatalarını doğal karşılamaktır. Eğer art niyet arar, birilerini karalamaya kalkarsanız, inandırıcı olamazsınız. Geçmişe dayalı hesaplaşma olduğuna inanmıyorum" ifadesini kullandı. 


</TEXT>
</DOC>
