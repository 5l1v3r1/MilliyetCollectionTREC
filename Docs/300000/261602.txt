<DOC>
<DOCNO> 261602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur16.html </URL>
<DATE> 2004/08/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gaziantep'te 113 kilo eroin ele geçirildi... 
</HEADLINE>
<TEXT>

     Gaziantep ve Van polisinin birlikte gerçekleştirdiği operasyonda, 112 kilo 900 gram eroin ele geçirildi. 
     Gaziantep Emniyet Müdür Yardımcısı Serdar Meriç düzenlediği basın toplantısında, Kaçakçılık ve Organize Suçlarla Mücadele Daire Başkanlığı'nın koordinasyonunda gerçekleştirilen operasyonda, İran üzerinden Hakkari'nin Yüksekova İlçesi'ne ve daha sonra Gaziantep'e getirilen 112 kilo 900 gram eroinin, Tarsus-Adana-Gaziantep TAG otoyolunda bir kamyonda ele geçirildiğini söyledi. 
     Abdulhadi Y'nin kullandığı 42 YB 492 plakalı kamyonun gizli bölmelerindeki eroinin narkotik köpeği yardımıyla bulunduğunu ifade eden Meriç, kamyon sürücüsünün gözaltına alındığını, olaya adı karışan 2 kişinin de arandığını belirtti. 
     Yetkililer, yurtdışından Hakkari ve Van'a getirilen eroinin geçmişte Doğu ve Orta Anadolu bölgeleri üzerinden Batı illerine ve yurtdışına çıkarıldığını ifade ederek, ''Bilinen bu güzergahta sıkı önlemler alınması sonrasında uyuşturucu tacirlerinin güzergah değiştirdikleri dikkati çekiyor. Uyuşturucu tacirlerinin alternatif güzergah olarak Güneydoğu Anadolu Bölgesi üzerinden mallarını Akdeniz Bölgesi'ne ve daha sonra yurtdışına götürmeyi tercih ettikleri bu operasyonla ortaya çıktı'' dedi. 
     
</TEXT>
</DOC>
