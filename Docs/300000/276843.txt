<DOC>
<DOCNO> 276843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/ekonomi/eko04.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede satıcı güçlü destekte ise alıcı 
</HEADLINE>
<TEXT>


Önceki hafta oluşan zirvenin ardından başlayan kısa vadeli k r realizasyonları, endeksin 21.000'lere doğru geri çekilmesine neden olabilir 

Zeynep Candan Aktaş 

Haftaya 21.802'yi test ederek başlayan İMKB 100 endeksi, 22.640'ta oluşan zirveye atak yaptıysa da 22.414'ü geçmeyi başaramadı. Hafta sonuna doğru güçlenen satışlar endeksin 21.611'i gördükten sonra 21.722'den kapanmasını sağladı. Bu hafta gündemin ilk sıralarında memurlar ile hükümet arasındaki maaş zammı görüşmeleri vardı. Bu konuda henüz bir anlaşma sağlanamadı. Petrol fiyatlarının yeniden rekorlar kırarak 50 doları geçmesi kısa vadede petrolde hareketliliğin devam edeceğinin sinyalini verirken, doğalgaz ve akaryakıta yüzde 5 zam yapıldı. Olumsuz gelişmelerden biri de Çukurova Grubu'nun Yapı Kredi ve TMSF'ye eylül sonuna dek yapması gereken ödemeleri gerçekleştirememesiydi. Gruptan yapılan açıklamada ödemenin 11 Ekim'e kadar yapılabileceği bildirildi. Diğer taraftan AB ve IMF'den gelen olumlu mesajlara Moody's'ten not artırımı haberi eklendi. Moody's TL cinsinden notu B3'ten B2'ye yükseltti. 
Önümüzdeki hafta açıklanacak eylül ayı enflasyon rakamları eğitim harcamalarını içermesi nedeniyle enflasyondaki düşüş eğiliminde kırılmaya neden olabilir. AB'den 6 Ekim'de açıklanacak İlerleme Raporu ise kuşkusuz bu haftanın en önemli gündem maddesi olacak. Açıklamalar Türkiye'nin Kopenhag Kriterleri' ni yerine getirdiği ve yeni herhangi bir şart ileri sürülmeyeceği yönünde. Bu gelişmelerin borsa cephesinde yaratacağı etki genelde olumlu olmakla birlikte kısa vadede oluşan ikili zirve görüntüsü geri çekilmenin 21.000'lere doğru devam edebileceğini gösteriyor. Önümüzdeki haftanın destekleri 21.500 ve 21.000'de iken dirençler 22.100 ve 22.500 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
