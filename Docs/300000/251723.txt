<DOC>
<DOCNO> 251723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur11.html </URL>
<DATE> 2004/06/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yargıtay, Neşter Operasyonu soruşturmasında davaya gerek görmedi 
</HEADLINE>
<TEXT>

     Yargıtay 1. Başkanlık Divanı, Neşter Operasyonu soruşturması kapsamında 8 Yargıtay üyesi hakkında yürütülen soruşturma sonucunda dava açılmasına gerek görmedi. Divan, Yargıtay üyeleri Ergül Güryel ile Hüseyin Demirörs'ün Yüksek Disiplin Kurulu'na sevkıne karar verdi. 
     Yargıtay Başkanı Eraslan Özkaya, 1. Başkanlık Divanı'nın yaklaşık bir haftadır sürdürdüğü çalışmalar sonucunda verdiği kararı, gazetecilere makamında açıkladı. 
     Özkaya, bütün delillerin tek tek incelendiğini, ancak yasal olmayan yollardan bazı Yargıtay üyelerinin telefonlarının dinlendiğini söyledi. 
     Yasal olmayan yollardan elde edilen delillerin ceza kovuşturmasında kullanılamayacağını belirten Özkaya, 8 üye hakkında dava açılmasına gerek görülmediğini bildirdi. 
     Özkaya, ancak eski Hakimler ve Savcılar Yüksek Kurulu Başkanvekili, halen Yargıtay 3. Ceza Dairesi üyesi Ergül Güryel ile 6. Ceza Dairesi üyesi Hüseyin Demirörs'ün, Yüksek Disiplin Kurulu'na sevkıne karar verildiğini kaydetti. 
     
     SUÇLARININ OLUŞMAYACAĞINA İŞARET EDİLDİ 

     Yargıtay Birinci Başkanlık Kurulu, Neşter Operasyonu kapsamında 8 Yargıtay üyesi hakkında dava açılmasına yer olmadığı kararını, ''yasal olmayan yollardan elde edilen delillere'' dayandırdı. Kurul kararında, tüm kanıtların yasal olduğu kabul edilse dahi haklarında soruşturma yapılan kişiler yönünden ''çıkar amaçlı suç örgütü üyesi'', ''bu örgüte yardım'' ve ''görülmekte olan davayı etkileme'' suçlarının oluşmayacağına işaret edildi. 
     Alınan bilgiye göre Yargıtay Birinci Başkanlık Kurulu'nun Neşter Operasyonu kapmasında 8 Yargıtay üyesi hakkında başlatılan soruşturma sonucunda verdiği karar 6 sayfadan oluşuyor. 
     Kararda, yasal olmayan yollardan elde edilen delillerin ceza kovuşturmasına neden esas alınamayacağı irdelendi. 
     
     HABERLEŞME ÖZGÜRLÜĞÜ VE AİLE YAŞAMININ GİZLİLİĞİ 

     Bu konuda Avrupa İnsan Hakları Sözleşmesi, Avrupa İnsan Hakları Mahkemesi kararları, Anayasa, Ceza Muhakemeleri Usulü Kanunu'ndaki hükümlere atıfta bulunulan kararda, ABD Federal Yüksek Mahkemesi, Anayasa Mahkemesi ve Yargıtay Ceza Genel Kurulu'nun kararları da hatırlatıldı. Kararda, şöyle denildi 
     ''Özel ve aile yaşamının gizli alanı çiğnenerek haberleşme özgürlüğü ve bunun gizliliği ilkesi gözardı edilerek yasak yöntemlerle elde edilen bulgular yasal kanıt sayılamaz ve ceza yargılamasında delil olarak kullanılamaz. 
     Kaldı ki tüm kanıtların yasal olduğu varsayılsa bile, haklarında soruşturma yapılan kişiler yönünden 4422 sayılı Yasa'nın 1 1-6 Çıkar Amaçlı Suç Örgütleriyle Mücadele Yasası'nın üyeliği düzenleyen maddesi ile Türk Ceza Kanunu'nun 314 yardım ve 232. görülmekte olan davayı etkilemek maddelerinde tanımlanan suç unsurlarının oluşmadığı görüşüne varılmıştır.'' 
     
     DİSİPLİN SUÇU 

     Kararda, halen Yargıtay 3. Ceza Dairesi Üyesi olan eski Hakimler ve Savcılar Yüksek Kurulu HSYK Başkanvekili Ergül Güryel'in Yüksek Disiplin Kurulu'na sevkıne ilişkin bölüm şöyle 
     ''Avukat oğlunun vekili bulunduğu davalarla ilgili olarak bazı yargıçlarla telefonla ya da doğrudan görüşmesi, isteminde haklı da olsa, benzeri girişimlerde bulunması, ayrıca HSYK üyeleri ile bir kaç Yargıtay üyesini Kıbrıs'ta ve Marmaris'te ağırlayarak konaklama giderlerini başkasına ödettirmiş olması konularında disiplin kovuşturmasını gerektirecek derecede yeterli kanıt elde edilmiştir.'' Yargıtay 6. Ceza Dairesi Üyesi Hüseyin Demirörs'ün Yüksek Disiplin Kurulu'na sevkıne ilişkin bölümde de şöyle denildi 
     ''Arada en küçük bir çıkar ilişkisi olmasa da Yargıtay Üyesi Demirörs'ün HSYK üyesi olduğu dönemde serbest meslek sahibi bir işadamından borç para aldığı, ayrıca bir hakimin telefonla makamına çağırarak görülmekte olan bir davaya ilişkin tedbir kararını kaldırmasını istediği hususları ile ilgili yeterli kanıt elde edilmiştir.'' 
     
</TEXT>
</DOC>
