<DOC>
<DOCNO> 297296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo05.html </URL>
<DATE> 2004/12/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Her şey Parma için... 
</HEADLINE>
<TEXT>

     Beşiktaş artık tek ses tek yürek. Bosque Parma'yı çözdü Gilardinho'ya kilit vurulacak. Başkan ve kurmayları primi katlıyor 15'er bir dolar. 
     
     Tek eksik Carew 

     16 Aralık Perşembe... İşte bu tarih, Beşiktaş’ta yeni bir milat olarak görülüyor. Süper Lig’de 9. haftadan bu yana yenilgi yüzü görmeyen, 6 galibiyet iki beraberlik alarak zirveye doğru hızla yükselen Kara Kartallar, şimdi gözünü kritik Parma sınavına çevirdi. UEFA Kupası’nda yoluna devam etmek için Çizme’den zaferle dönmek isteyen Siyah-Beyazlılar, iki günlük iznin ardından bugün çalışmalarına başlıyor. Del Bosque’nin ekibinde, bu karşılaşma öncesinde John Carew dışında eksik bulunmuyor. 
     
     Yönetim toplanıyor 

     Vicente Del Bosque, takımı izin yaparken de Ümraniye’deki çalışma odasında işbaşındaydı. İspanyol hoca, izlediği kasetlerden İtalyan ekibinin eksi ve artılarını masaya yatırdı. Sonuçta, Gilardinho’nun mutlaka durdurulması gereken bir futbolcu olduğunu raporuna yazdı. Başkan Yıldırım Demirören ve kurmayları da istim üstünde... Bugünkü yönetim kurulu toplantısında prim belirlenecek. 10’ar bin dolarlık primin 15’er bin dolara çıkartılması gündemde... 
     
     Parma, Livorno'ya 2-0 yenildi 

     Parma, Livorno'ya deplasmanda 2-0 kaybedip, ligde üst üste 3. yenilgisini aldı. 
     
     Lucarelli yıktı 

     Kara Kartal’ın UEFA Kupası’nda ya devam ya tamam’ maçına çıkacağı İtalya’nın Parma takımı ligde can çekişiyor. Sarı - Lacivertliler, dün de deplasmanda Livorno’ya 2-0 kaybedip, art arda üçüncü yenilgisini aldı. Lucarelli’nin 39. dakikadaki golüyle Livorno devreyi 1-0 önde kapattı. 89’da bir daha sahneye çıkan yıldız oyuncu, ev sahibi adına skoru ilan eden vuruşu yaptı 2-0. 
     
     Küme düşüyorlar 

     Parma, bu yenilgiyle 15. haftası geride kalan Serie A’da 12 puanla 18. sırada yer aldı. Küme düşme korkusunu iyiden iyiye hissetmeye başlayan Sarı - Lacivertli oyuncuların, Beşiktaş sınavı öncesi moral motivasyonlarının iyice bozulduğu belirtildi. Bu arada takımın teknik direktörü Silvio Baldini’nin de koltuğunun sallantıda olduğu öğrenildi. 

     
</TEXT>
</DOC>
