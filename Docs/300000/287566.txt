<DOC>
<DOCNO> 287566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur57.html </URL>
<DATE> 2004/11/09/ </DATE>
<TIME> 18.13 </TIME>
<AUTHOR>  </AUTHOR>
<HEADLINE>
2004 yılı Türkiye ilerleme raporu 
</HEADLINE>
<TEXT>

     İstanbul Ticaret Üniversitesi Hukuk Fakültesi Dekanı Prof. Dr. Aysel Çelikel, Türkiye İlerleme Raporu'nu değerlendirerek, ''Türkiye'ye ucu açık müzakere tarihi verilmesi uluslararası hukukun genel hükümlerine aykırıdır'' dedi. 
     Çelikel, İstanbul Ticaret Üniversitesi Eminönü Yerleşkesi'nde düzenlenen ''2004 Yılı İlerleme Raporu'' konulu panelde yaptığı konuşmada, uluslararası anlaşmaların, devletlerin karşılıklı çıkarları ve özverileri üzerine kurulduğunu belirterek, Türkiye'nin AB ile ilişkilerini de bu açıdan değerlendirmek gerektiğini bildirdi. 
     Türkiye'deki siyasetçilerin büyük çoğunluğunun, Türkiye'nin AB'ye üyeliğine olumlu yaklaştığını hatırlatan Çelikel, Avrupa'da ise Türkiye'ye şartlı müzakere tarihi verilmesi ya da müzakerelerin tamamen kesilmesinden yana olanlar bile bulunduğunu söyledi. 
     Çelikel, 2002 yılında yapılan zirvede, Türkiye'nin Kopenhag kriterlerini yerine getirmesi durumunda müzakere tarihi verileceğinin ve diğer aday ülkelerle aynı muameleye tabi tutulacağının söylendiğini dile getirerek, bunun uluslararası bir taahhüt olduğunu, ancak Türkiye İlerleme Raporu'nda bu taahhüdün yerine getirilmediğini kaydetti. 
     AB'nin, Türkiye İlerleme Raporu'nda tam üyelik konusunda ucu açık bir süreç öngördüğünü dile getiren Çelikel, ''Türkiye'ye ucu açık müzakere tarihi verilmesi uluslararası hukukun genel hükümlerine aykırıdır'' dedi. 
     Çelikel, Türkiye'nin AB uyum sürecinde reformları gerçekleştirirken biraz geç kaldığını ve bunu gerek kendi, gerek Avrupa kamuoyuna yeterince anlatamadığını da ifade etti. 
     Türkiye'nin kendi sorunlarını kendisinin çözmek zorunda olduğunu da belirten Çelikel, Türkiye'nin AB uyum süreci çerçevesinde demokrasi ve insan hakları konusunda geri dönülmez bir yola girdiğini, AB'nin müzakere tarihi vermesinin bu sürece ivme kazandıracak bir gelişme olacağını bildirdi. 
     ''Türkiye'ye şartsız ve hedefi belirtilmiş müzakere tarihi verilmesi, Türkiye ve AB için hukuksal ve siyasal bir sorumluluktur'' diyen Çelikel, Avrupa ülkelerinin bu sorumluluklarını yerine getirmeleri gerektiğini söyledi. 
     Çelikel, serbest dolaşımın engellenmesinin, AB'nin hukuksal normlarına aykırı olduğunu da vurgulayarak, bunun için gerekirse Adalet Divanı'na gidilebileceğini belirtti. 
     
     ''MÜFETTİŞ YAKLAŞIMI'' 
     Galatasaray Üniversitesi Hukuk Fakültesi Öğretim Üyesi Necmi Yüzbaşıoğlu da İlerleme Raporu'nda Türkiye'deki reformlar ve yapılan uyum yasalarının adeta bir ''detektif, müfettiş gibi sömürge valisi yaklaşımıyla'' irdelendiğini, yer yer subjektif değerlendirmeler yapıldığını belirtti. 
     İstanbul Ticaret Üniversitesi Hukuk Fakültesi Öğretim Üyesi Prof. Dr. Abdullah Dinçkol da, raporda son derece adil tespitler de yapıldığını, ancak tavsiyelerin bazılarının adil olmadığını söyledi. 
     Türkiye'nin AB'ye katılımının, AB'yi daha da fakirleştireceğinden korkulduğunu anlatan Dinçkol, üyeliğin AB bütçesinde yaratacağı baskının bu ülkeleri korkutan en önemli unsurlardan biri olduğunu ifade etti. 
     İstanbul Ticaret Üniversitesi Fen Edebiyat Fakültesi Dekanı Prof. Dr. Necdet Tekin de, AB uyum sürecinde eğitim politikalarına değinerek, İlerleme Raporu'nda Türkiye'deki eğitimin emek piyasalarının talep ettiği beceriyi tam olarak karşılayamadığından bahsedildiğini belirtti. 
     Tekin, AB'ye uyum sürecinde eğitim sisteminin bütünüyle yeniden ele alınmak zorunda olduğunu söyledi. 
     
     ''PAZARLIK OLARAK ALGILANDI'' 
     Bahçeşehir Üniversitesi Rektör Yardımcısı Prof. Dr. Eser Karakaş da, ''Türkiye'de, bazı çevreler tarafından ulusal programın AB ile pazarlık olarak algılandığını, oysa bunun bir zaman çizelgesi'' olduğunu belirterek, ''AB'ye üye olmak istiyorsanız öngörülen kriterleri yerine getirmeniz gerekiyor. Türkiye'de bazı kesimler bunu algılamakta sıkıntı çekti'' dedi. 
     Karakaş, İlerleme Raporu'nda şartlı müzakere kavramı bulunduğunu hatırlatarak, ''Eğer 6 Ekim çizgisinden geri giderseniz, müzakerelerin askıya alınması durumunda bunu 'bize şart koşuyorlar' olarak değerlendirebilir misiniz Bunu bize farklı yaklaşıyorlar diye değil, olumlu olarak görmek lazım'' şeklinde konuştu. 
     Raporda, yasaların çıkarılması kadar uygulamanın önemli olduğunun vurgulandığını da hatırlatan Karakaş, ''Bu şart olarak değerlendirilebilir mi Örneğin, uygulamamak için yasa çıkarılır mı Herhalde çıkarılmaması gerekir. Ancak bizde yasa çıkarıldı, yönetmelik ise 22 ay sonra çıktı. O zaman bu nasıl şart olur '' diye konuştu. 
     Türkiye ile AB arasındaki asıl sorunun müzakere tarihi verilmesinden sonra yaşanacağını da dile getiren Karakaş, ''AB ile müzakere sürecinde tarım ve çevre konusunda büyük sorun yaşanacak'' dedi. 
     Şu anda Türkiye'de AB'ye olan desteğin yüzde 70'ler civarında olduğunu dile getiren Karakaş, bunun yüzde 20'lere düşebileceğini, çünkü o sürecin insanların yaşamlarını doğrudan etkileyeceğini bildirdi. Karakaş, o zaman da Türkiye'nin çağdaşlaşması için AB'den başka seçenek bulunmadığının anlatılması için sivil toplum kuruluşlarına ve üniversitelere önemli görevler düşeceğini sözlerine ekledi. 
     
</TEXT>
</DOC>
