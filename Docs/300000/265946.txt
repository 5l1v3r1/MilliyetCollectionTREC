<DOC>
<DOCNO> 265946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun33.html </URL>
<DATE> 2004/08/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kıbrıslı Türkler ABD vizesini artık daha rahat alabilecek... 
</HEADLINE>
<TEXT>

     Kıbrıslı Türkler, ABD vizesini artık daha kolay alabilecek. ABD'nin Rum kesimindeki büyükelçiliğinden yapılan yazılı açıklamaya göre, durumu vize almaya uygun Kıbrıslı Türk ziyaretçilerin ABD vizesi alması daha rahat hale getirildi. 
     Açıklamada, göç amaçlı olmayan vize başvurularında Kıbrıslı Türklerin geçmişte olduğu gibi birkaç hafta yerine bir veya iki günde vize alabileceği belirtildi. 
     Büyükelçi Michael Klosson da konuyla ilgili yaptığı açıklamada, ''Kıbrıslı Türk turistlerin ve Kıbrıslı Türk iş çevrelerinin ABD'yi ziyaretlerini daha rahatlaştırmak amacıyla gösterdiğimiz çabaların sonuç vermesinden çok memnunuz'' dedi. 
     Birkaç aydır yapılan uygulamayla ABD'ye gidecek Kıbrıslı Türk turistler, işadamları ve öğrenciler iki yıllık ve çok giriş için vize alabiliyorlardı. Büyükelçilik açıklamasında, vize başvuru prosedüründe bir değişiklik olmadığı, ancak söz konusu sınıflardaki başvuruların sonuçlarının hemen alınacağı ifade edildi. 
     Açıklamada, bazı tür vize başvurularının Washington'da gözden geçirilmesi gerektiği, bunlarla ilgili süreçte zamana ihtiyaç duyulduğu, ancak söz konusu başvuruların da genelde bir-iki haftada sonuçlanabildiği kaydedildi. 
     
</TEXT>
</DOC>
