<DOC>
<DOCNO> 282931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko14.html </URL>
<DATE> 2004/10/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gökçek Sanayi Bölgesinden çıkıp işsiz kalanlar müracaat etsin 
</HEADLINE>
<TEXT>

     Ankara Büyükşehir Belediye Başkanı Melih Gökçek, sanayi bölgesinin taşınması sonucu işsiz kalan kişilerin ''yarından itibaren, 'Mavi Masa'ya müracaat etmelerini'' istedi. 
     Gökçek, makamında yaptığı basın toplantısında, sanayi bölgesinin taşınması sonucu işsiz kalan sanayi esnafına iş sağlanması konusuna değindi. 
     Sanayi bölgesinin şehrin içerisinden organize sanayi bölgelerine taşınması için yaptıkları girişimden ''mükemmel'' sonuç aldıklarını belirten Gökçek, Ankara esnafına karara uydukları için teşekkür etti. 
     Gökçek, sanayi bölgesindeki son bölümün de bu ay taşınacağını söyledi. 
     Sanayinin taşınması sonucu bazı vatandaşların iş kaybına uğradığını, sıkıntıya düştüğünü tespit ettiklerini kaydeden Gökçek, taşınma dolayısıyla işsiz kalan işçilere ve taşınma sırasında ekonomik olarak zorluk çeken esnafın sorunlarına çözüm bulmak için çalışma başlattıklarını bildirdi. Gökçek, şöyle devam etti 
     ''Yarından itibaren, sanayi bölgesinden çıktıktan sonra işsiz kalanlar 'Mavi Masa'ya müracaat etsin. Orada kendilerine bir form doldurtulacak. Belediye ve organize sanayi bölgelerinin başkanları, eğer meslekleri varsa bu formu dolduranlara organize sanayi bölgelerinde iş bulmaya çalışacaklar. 
     Bu müracaatlarda sanayi bölgelerinde çalışıp işsiz kalanların önceliği olacak. Formlara, başvuran kişi daha önce nerede çalıştığını yazacak. Bu bilgilerin doğruluğu araştırılacak.'' Bazı sanayi kollarında istihdam için eleman arandığını, ancak bulunamadığını kaydeden Gökçek, bu elemanların yetiştirilmesi için Gazi Üniversitesi Teknik Eğitim Fakültesi ile işbirliği yapılacağını, sanayicilerin de ücret almadan bu kişileri eğiteceğini anlattı. 
     Gökçek, ''İşsiz kalanları, meslekleri yoksa eğiterek iş sahibi yapmak istiyoruz'' dedi. 
     Gökçek, sanayide işyeri olan, ancak ekonomik sıkıntıları nedeniyle yeni organize sanayi bölgelerinde işyeri açamayanlar ile mesleği olmasına rağmen dükkan açamayanların halk arasında ''fakir fukara fonu'' olarak bilinen Sosyal Yardımlaşma ve Dayanışma Fonu'ndan 10 milyar lira işyeri açma desteği alma şansı bulunduğunu, bu konuda belediye olarak aracı olacaklarını da söyledi. 
     Bu yardımın, makine tesisat yardımı olarak, kira yardımı olarak alabileceğini belirten Gökçek, yardımı almak için proje sunulması gerektiğini, belediye olarak proje sunulması konusunda da yardımcı olacaklarını bildirdi. Gökçek, ''Bu konuda Mavi Masa'ya müracaat edilmesini istiyoruz'' dedi. 
     Gökçek, bu arada, sanayi esnafının taşınmasıyla boşalan İskitler'deki bölgeyi mal sahipleriyle görüşerek çantacılar ve ayakkabıcılar için bir bölge olarak tanzim etmek istediklerini, ancak bu konuda Belediye Kanunu'nun çıkmasını beklediklerini sözlerine ekledi. 
     
</TEXT>
</DOC>
