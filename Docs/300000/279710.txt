<DOC>
<DOCNO> 279710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko08.html </URL>
<DATE> 2004/10/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Borsa, düşüş bekleyenleri yanılttı 
</HEADLINE>
<TEXT>

     Borsa ilk yarım saatin sonuna gelinirken 224 puan artışla 22 bin 514 puanda bulunuyor. Hisse senetleri yüzde 1 oranında değer kazanırken, 104.5 trilyon liralık işlem gerçekleşti. 
     Borsa güne beklentilerden farklı olarak yükselişle başladı. Çukurova Grubu'nun ödemesini yapmaması ile ilgili gelişmelerin endekste etkili olmadığı izlendi ve borsa tekrar 22 bin 500'e doğru yöneldi. 
     Endekse satış gelmemesinin en önemli nedenlerinden biri olarak Çukurova Grubu hisselerinin işleme kapalı olmasını gösteren uzmanlar, BDDK ve TMSF açıklamalarından sonra tahtaların açılmasının satışları da beraberinde getirebileceği yönünde uyarıda bulunuyorlar. 
     Öte yandan sabah başlayan Yüksek Planlama Kurulu toplantısında faiz dışı fazla hedefinin yüzde 6.5 olarak açıklanmasının ve bu rakamın IMF ile mutabakatın sürdüğünü göstermesinin de olumlu havanın oluşmasında etkili olduğu söyleniyor. 
     
     22 bin 450 önemli direnç 
     Ekinciler Menkul'un borsaya ilişkin beklentisi şöyle 
     Endekste yukarı yönlü tepki atağında dün destek olarak çalışan bölge bugün 22.450 seviyelerinde direnç görevini alacaktır. Bu durumda yukarı yönlü harekette 22.450 seviyesi satış üretebilir. 
     Özellikle bu bölgenin altındaki hareketin satış baskısına neden olabileceği unutulmamalıdır. Aksine 22.450 üzerinde bir hareketin oluşması yeniden 23.250 -23.550 direnç aralığını gündeme getirebilir. 
     
     "Temkinli hareket edilmeli" 
     Sonuç itibariyle endeks 21.872 üzerinde kalabilirse 22.450 trend direncine dönük ataklar oluşabilir. Ancak bu bölgenin direnç anlamında görev yapması tekrar satış baskısına neden olabileceğinden temkinli hareket edilmelidir. 
     
</TEXT>
</DOC>
