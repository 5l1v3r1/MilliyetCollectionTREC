<DOC>
<DOCNO> 299429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun26.html </URL>
<DATE> 2004/12/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Arafat'ın ölümünün 40. günü... Filistin'de yas sona erdi 
</HEADLINE>
<TEXT>

     Filistin Lideri Yaser Arafat'ın ölümünün 40. gününde, Filistin Kurtuluş Örgütü FKÖ lideri Mahmud Abbas, Arafat'ın ''başkenti Kudüs olan bir Filistin devleti kurma'' düşünü gerçekleştirmek için mücadele etmeye devam edeceklerini söyledi. 
     Arafat'ın yaşamının son üç yılını geçirdiği Ramallah'ta yapılan anma töreninde konuşan Abbas, ''Senin ve bizim düşümüzü gerçekleştirmek ve Filistinli bir çocuğun bayrağımızı, bağımsız Filistin'in başkenti Kudüs surlarında yükselttiğini görmek için mücadele etmeye devam edeceğiz'' dedi. 
     Abbas, ''İnsanlarımızın haklarını almak için sadece barışı seçtiğimizi dünyaya yeniden duyurmak için buradayız'' diye konuştu. 
     Kimsenin hukukun üstünde olmadığını belirten Abbas, Filistinlilerin demokrasiye doğru hareket ettiğini kaydetti. 
     Anma törenine, aralarında Ürdün ve Mısır'dan temsilciler, yerel Hıristiyan ve Müslüman liderler ve diplomatların olduğu yaklaşık 250 kişi katıldı. Yüzlerce kişi de karargahın dışında toplanarak, Arafat'a bağlılıklarını dile getirdiler. 
     Bu arada, Batı Şeria'daki Nablus kentinde de yaklaşık 20 bin kişinin katıldığı bir anma töreni düzenlendiği belirtildi. Törende, silahlı Filistinlilerin yaklaşık 1 saat aralıksız havaya ateş açtığı kaydedildi. 
     Nablus'taki törene katılan El Aksa Şehitleri Tugayları'ndan Ala Sanakri, kendi bağımsız devletlerini kurana kadar Arafat'ın yolundan yürüyeceklerini söyledi. 
     
</TEXT>
</DOC>
