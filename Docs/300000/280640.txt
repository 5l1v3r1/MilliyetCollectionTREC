<DOC>
<DOCNO> 280640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun51.html </URL>
<DATE> 2005/03/15/ </DATE>
<TIME> 21.17 </TIME>
<AUTHOR>  </AUTHOR>
<HEADLINE>
İsrail'de yeni soykırım tarihi müzesi açıldı 
</HEADLINE>
<TEXT>

     İsrail Cumhurbaşkanı Moşe Katsav, hür dünya liderlerine seslenerek, ''Soykırım benzeri felaketleri önlemelerini'' istedi. 
     İsrail'in yeni ''Soykırım Tarihi Müzesi''nin resmi açılışı, İsrail ulusal marşının okunduğu törenle başladı. 
     Açılışta, 40 ülkeden gelen temsilcilere hitaben bir konuşma yapan İsrail Cumhurbaşkanı, ''Yeryüzünde hiçbir lisan, Nazi zulmünü anlatamaz. Bu müzede yaşananlar gerçek, bu yaşananlar Yahudilerin inançlarının bir kanıtıdır'' dedi. 
     Soykırım Müzesi'nin bulunduğu tepenin bir tarafının İsrail askerlerinin mezarlığına baktığını belirten Katsav, bu mezarlıkta da İsrail devletinin kuruluşundan bu yana yaşanan savaşlarda hayatlarını kaybedenlerin bulunduğunu kaydetti. 
     Katsav, ''Avrupa'ya ve hür dünya liderlerine sesleniyorum Gençlerin beyinlerinin Nazizm ile yakınmasına izin vermeyin. Avrupa Birliği, Yahudi karşıtlığıyla savaşmalıdır'' dedi. 
     Katsav, müzenin, tüm insanlık için, nefretle cinayet, ırkçılık ve soykırım arasındaki mesafenin ne kadar kısa olduğunu gösteren, çok önemli bir yol işareti olduğunu da ifade etti. 
     
     ŞARON ''TRAJEDİ'' 
     Başbakan Ariel Şaron da, soykırımı ''Yahudiler'in trajedisi'' olarak nitelerken, aynı zamanda ''ölüm makinesi ile işbirliği yapanların utancı'' olarak değerlendirdi. 
     Şaron, İsrail'in, Yahudilerin, dünyada kendilerini güvende hissedeceği tek yer olduğunu söyledi. 
     Şaron, konuşmasında, Auschtwitz Toplama Kampı'nda ölen Esther adlı bir Yahudi'nin hikayesini de anlattı. 
     
     ANNAN 
     Açılışta konuşan Birleşmiş Milletler Genel Sekreteri Kofi Annan da 6 milyon Yahudinin öldürülmesinin, İnsan Hakları Evrensel Beyannamesi'nin yayınlanmasının ardındaki en büyük itici güç olduğunu söyledi. Annan, soykırımın, BM'nin kuruluş tarihinde de önemli bir yeri olduğunu belirtti. 
     Açılışta, konuşmalar arasında, toplama kamplarında hayatını kaybedenlerin yazdıkları mektuplardan örnekler okundu. Nazi Almanyası döneminde yaşananlara, kurtulanların anılarına yer veren görüntüler izlendi. 
     
</TEXT>
</DOC>
