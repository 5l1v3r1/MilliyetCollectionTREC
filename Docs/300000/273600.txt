<DOC>
<DOCNO> 273600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun25.html </URL>
<DATE> 2004/09/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ethnos gazetesi Batı Trakya, türbanla karıştırılmak isteniyor 
</HEADLINE>
<TEXT>

     Atina'da yayımlanan Ethnos gazetesi, Batı Trakya'da türbanlı kız öğrenciler aracılığıyla ortalığın karıştırılmak istendiğini öne sürdü. 
     Gazete, Batı Trakya'daki 2 Türk azınlık lisesinden biri olan Gümülcine'deki Celal Bayar Lisesi'ne bu yıl 7 türbanlı kız öğrencinin kayıt yaptırdığını yazdı. 
     Celal Bayar Lisesi'nde, ''kuruluşundan bu yana ilk kez böyle bir olay yaşandığı'' belirtilen haberde, ''Trakya'da bazı azınlık çevreleri, Müslümanların sembolü olan, ancak Avrupa ülkelerinde ve Türkiye'de rahatsızlık yaratan türban konusunda sorun yaratmaya çalışıyorlar'' ifadesi kullanıldı. 
     Lisenin ''Batı Trakya'da bugüne kadar Atatürk ilkelerinin geçerli olduğu bir okul'' olarak bilindiği kaydedilen haberde, türbanlı öğrencilerin okula kayıt yaptırmalarının veliler arasında rahatsızlık yarattığı belirtildi. 
     
     EBEVEYNLER RAHATSIZ 
     Bu arada, bu yıl bazı öğrencilerin türbanlı olarak okula gelmelerinin veliler tarafından tepkiyle karşılandığı bildirildi. 
     Celal Bayar Lisesi Aile Birliği Encümen Heyeti Başkanı Şinasi Mehmet, yaptığı açıklamada, lisenin kurulduğu tarihten itibaren geçerli olan bazı geleneklerin korunması gerektiğini söyledi. 
     Türbanlı öğrencilerin ebeveynlerinin bu konuda uyarıldığını ve gerekirse Aile Birliği'nin acilen toplanarak karar alacağını belirten Mehmet, ''Uyarılarımızın dikkate alınacağını umuyoruz. Çağdaş ilke ve inkılaplar doğrultusunda 52 yıldan beri faaliyet gösteren Celal Bayar Lisesi'nin bu geleneği bozulmamalı'' diye konuştu. 
     
</TEXT>
</DOC>
