<DOC>
<DOCNO> 276771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonsiy01.html </URL>
<DATE> 2004/10/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Babacan Türkiye bu yıl büyümede dünyada rekor kırabilir... 
</HEADLINE>
<TEXT>

     Devlet Bakanı Ali Babacan, Türkiye'nin bu yıl, sadece ülke ölçülerinde değil, bütün dünyada büyüme rekoru kırmasını beklediklerini söyledi. 
     IMF ve Dünya Bankası'nın güz dönemi toplantıları için Washington'da bulunan Bakan Babacan, düşünce kuruluşu Stratejik ve Uluslararası Etütler Merkezi'nde CSIS Türk ekonomisinin durumuna ilişkin konuşma gerçekleştirdi ve katılımcıların sorularını yanıtladı. 
     Babacan, Türk hükümetlerinin geçen 10 yıl içinde, ortalama yüzde 2 büyümeye sahip olduğunu ancak geçen yıl bu oranın yüzde 5'lere çıkarıldığını kaydetti. Ali Babacan, 2004 yılında ise büyümenin yüzde 5'i aşmasını beklediklerini belirterek, ''bu yıl rekor bir büyümeye sahip olabiliriz. Sadece Türkiye ekonomisi için değil Türkiye, 2004 yılında dünyanın en hızlı büyüyen ülkesi olabilir'' dedi. Bakan Babacan, bütün göstergelerin buna işaret ettiğini söyledi. 
     Türkiye'de reform sürecinin halktan büyük destek aldığını ve reformların arkasındaki ana gücün, halk desteği olduğunu anlatan Babacan, ''Yaptıklarımıza inanıyoruz. Reformların sahibiyiz'' dedi. Türk halkının yüzde 70'inin, AB üyeliğini ekonomik gerekçelerin yanı sıra, artan şekilde, insan hakları ve demokratikleşme için istediğini belirten Babacan, bunun, halkın AB değerleri konusunda daha fazla anlayışa kavuştuğunun bir göstergesi olarak yorumladı. 
     Devlet Bakanı Babacan, AB için siyasi kriterlerin neredeyse tamamlandığını ve kilit konunun, bu reformların uygulanması olduğunu belirterek, AB ile müzakerelerin başlaması konusuna çok olumlu baktıklarını, hiçbir bahane bırakmamak için çalışıldığını kaydetti. Türkiye'nin AB'ye çeşitlilik ve genç nüfusunu getirerek, AB'nin ''büyüme motoru'' işlevi göreceğini anlatan Babacan, tam üyeliğin zaman alacağını ancak müzakerelerin başlamasının önemli olduğunu söyledi. 
     Ekonomik durumda elde edilen olumlu tablonun temel nedeninin ''güven'' olduğuna işaret eden Babacan, şu anda üzerinde çalışılan ve 1 Aralık'ta AB'ye verilmesi gereken ekonomik program hakkında da bilgi verdi. Bakan Babacan, bu ekonomik programın, AB'den gelecek fonlara güvenilmeden hazırlandığını belirterek, ''AB konusunda Türkiye ile ilgili ne karar verilirse verilsin, hazırlamakta olduğumuz bu ekonomik program uygulanacaktır. Bunu, AB konusunda olumsuz beklentim olduğundan söylemiyorum ancak kararlılığımızı vurgulamak için söylüyorum'' dedi. Babacan, programın kilit unsurunun, yapısal reformlar olacağına işaret etti. 
     Bu hazırlanan programa daha fazla ''uluslararası destek'' ve daha fazla güvenilirlik kazandırmak için IMF ile Stand-By görüşmelerinin başlatıldığını anlatan Devlet Bakanı Babacan, IMF ile Stand-By anlaşmasının, 1 Aralık'a kadar Türkiye'nin AB'ye sunacağı üç yıllık ekonomik program üzerine kurulacağını ve daha sonra IMF ile yeni Stand-By anlaşması için 17 Aralık'ta Türkiye ile ilgili AB kararına kadar beklemek istemediklerini kaydetti. Babacan, hazırlanan ekonomik program çerçevesinde, Türkiye'nin borç stokunun da, gelecek üç yılda düşmeye devam edeceğine dikkati çekti. 
     Genel ekonomik ortamda, petrol fiyatları ve faiz oranlarının dikkatle izlenmesi gereken iki alan olduğunu belirten Ali Babacan, hazırlanan yeni ekonomik programda, bu unsurların da dikkate alındığını ve yüksek petrol fiyatlarına karşın, bu yıl enflasyon hedefinin karşılanacağını söyledi. 
     IMF'ye borçların geri ödemesinin sürdürülebilirliği yönündeki bir soruya karşılık Babacan, faiz dışı bütçe fazlası hedefinin tutturulabilmesinin önemli olduğunu kaydetti. 
     Babacan, sıkı mali politikaların düşük gelirliler üzerindeki etkisine ilişkin bir soru üzerine, makro ekonomik boyutta alınan önlemlerin düşük gelirliler üzerine de yansımasının olacağını söyledi. 
     Cari açıktaki artışın, daima yakından izlendiğini hatırlatan Devlet Bakanı Babacan, bu konuda endişelenmediklerini ve gereken tedbirlerin alınacağını kaydetti. Babacan, özelleştirme konusundaki çabaların da güçlü bir şekilde devam edeceğini belirtti. 
     Irak ile Türkiye arasındaki ekonomik ilişkilere yönelik bir soru üzerine Babacan, ''Irak bizim komşumuz ve büyük potansiyeli var. Irak istikrara kavuşunca, ekonomik ilişkilerde de çok önemli bir ilerleme olacak'' dedi. 
     
</TEXT>
</DOC>
