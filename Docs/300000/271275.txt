<DOC>
<DOCNO> 271275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/axspo01.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş tahliye oldu 1-4 
</HEADLINE>
<TEXT>


Siyah-Beyazlılar kendisi gibi ligde henüz galibiyeti bulunmayan rakibi önünde Carew'in iki penaltısı ile rahatladı Serdal ev sahibini umutlandırdı, ancak Sergen ve İbrahim Akın skoru farka taşıdı 


90 dakika 

BİLAL MEŞE 

Skorborddaki 4 - 1'lik skor, sakın ola kimseyi aldatmasın. Koskoca Beşiktaş'ın özellikle ilk yarıda ortaya koyduğu futbol, kelimenin tam anlamıyla sıfır... Ne doğru dürüst bir atak, ne bir pozisyon... 
Dakika 30, Carew soldan indi, şık hareketlerle rakip defans arasından içeri daldı. Topu çizgi üzerinde ceza alanı içine döndürmeye çalıştı. O sırada arkada bulunan Ragıp topu elle kesince hakem penaltı noktasını gösterdi. Kimine göre Carew topu dışarıdan çeldi, kimine göre topun tamamı dışarı çıkmamıştı. Yardımcı hakem Muhittin Gürses bu pozisyona müdahale etmedi Çizgiye en yakın görgü tanıkları foto muhabirleri... Hepsi "dışarıdan" dedi. Bana göre de topun tamamı dışarı çıkmıştı. Norveçli futbolcu, sert bir vuruşla topu filelere gönderdi 0 - 1. 
İkinci yarıda Beşiktaş, ilk yarıdaki kötü görünümünden biraz sıyrılmış olarak başladı. 47'de Carew, 49'da Sergen, Sakaryaspor kalesini yokladı. İki top da az farkla auta gitti. 
Ve dakika 55... Okan Buruk'un uzun pasına Sergen hareketlendi. Kaleci Diallo çıktı, tecrübeli futbolcuyu bir anda yerde bulduk Dereli bu pozisyonu da penaltı olarak değerlendirdi. Yine Carew nefis vurdu ve durumu 2 - 0 yaptı. Bize göre bu pozisyon da penaltı değildi. Dereli'nin verdiği bu iki penaltı kararı önümüzdeki günlerde daha uzun süre tartışılacağa benzer. 
68. dakikada Ahmed Hassan sağdan penaltı noktasına kesti. Sergen kafayla topu Carew'e indirdi. Tecrübeli futbolcu aşırtmak istedi ancak top kalecide kaldı. 
77. dakikada Serdal, kazanılan frikiki gole çevirince Sakarya ümitlendi, Kartal paniğe girdi 1-2. 
Ne var ki bir dakikada Sergen'in attığı gol, Beşiktaş adına izlediğimiz tek organize ataktı. İbrahim Üzülmez soldan ceza alanına girdi, Sergen'e yerden kesti. Tecrübeli futbolcu gelişine sert vurdu. Diallo'nun müdahalesine rağmen top filelerle buluştu 1 - 3. 
88. dakikada İbrahim Akın maçın skorunu belirledi. Pancu yaklaşık 40 metreden sert vurdu, Diallo elinden kaçırndı, İbrahim Akın'ın önüne düştü. Genç futbolcu altı pas içinden sert vurdu. Top bu kez Diallo'nun göğsünden geri döndü. İbrahim ikinci kez affetmedi 1 - 4. 
Ligin 5. haftasında Beşiktaş'ın puan cetvelinde toplam 5 puanı var. Rakipler almış başını gidiyor. Sakaryaspor maçındaki futbol doğrusu gelecek için kötü sinyaller veriyor. Şimdi Kartal'ın önünde Galatasaray derbisi var. Bu futbolla derbide Beşiktaş'ın işi zor. Allah'tan dünkü rakip Sakaryaspor idi. Ev sahibi takım sadece koşuyor. Hepsi o kadar... 
Şeref tribününde atılan her golden sonra kavga çıkması inanılır gibi değildi. Burası böyle olursa, diğer tribünlerin halini siz düşünün 

Maçın hakemi 
Hatalar zinciri 
HAKEM Selçuk Dereli sonuca tesir edecek büyük hatalar yaptı. Beşiktaş lehine verdiği ilk penaltıda Carew'in sürdüğü top çizgiyi geçmişti. İkinci penaltıda ise kalecinin Sergen'e hiçbir müdahalesi yoktu. Bu pozisyona penaltı çalan Dereli'nin Diallo'ya da sarı yerine kırmızı kart göstermesi gerekirdi. Karşılaşma boyunca düdüklerinde standartı da bir türlü tutturamayan Selçuk Dereli, kart uygulamalarında da yanlışlara düştü. 

Carew'e üzücü haber 

Afrika kökenli bir kadının yıldız futbolcudan çocuğu olduğu iddiasıyla açtığı davada ilginç gelişmeler yaşandı. Oslo Mahkemesi, Carew'i 7 Ekim'deki duruşmaya çağırma kararı aldı 

MEHMET ÇİFTÇİ 

Başı yine dertte 
BEŞİKTAŞ'IN yıldız isimlerinden John Carew'in başı gayrimeşru çocuk davası nedeniyle ağrımaya devam ediyor. Golcü oyuncu hakkında Oslo Mahkemesi'nde babalık davası açan 22 yaşındaki Afrika kökenli kadının ispat adına önemli adımlar attığı öğrenildi. Oslo Mahkemesi'nde 7 Ekim'de yapılacak olan ilk duruşmaya Carew'in de çağırılması kararlaştırıldı. 

DNA isteyecekler 
NORVEÇ basınına konuyla ilgisinin olmadığını iddia eden Carew'in DNA testine girmesi de giderek kesinlik kazanmaya başladı. Kamuoyunun konunun aydınlanması için DNA konusunda ısrarcı olduğu bildirildi. Bu arada Oslo Mahkemesi'nin John Carew'e duruşmaya katılmasıyla ilgili davetini hafta içinde tebliğ edeceği iddia edildi. 


Realist Bosque 

Beşiktaş Teknik Direktörü Vicente del Bosque "Skor bizi yanıltmasın" dedi, alınan farklı galibiyetin takıma sadece güven vermesi gerektiğini vurguladı 


'Önemli bir galibiyet' 
BEŞİKTAŞ Teknik Direktörü Vicente del Bosque, Sakaryaspor karşısında çok önemli bir galibiyet aldıklarını söyledi. İspanyol çalıştırıcı, "Aldığımız skor bizi yanıltmamalı, sadece gelecek için güven vermeli" ifadesini kullandı. Siyah - Beyazlı teknik adam, rakibin ilk dakikalarda kendilerini zorladığını da vurgulayarak, "Kazandığımız pozisyonları kaybetmeyerek, maçı lehimize çevirmeyi başardık" yorumunu yaptı. 

Orta sahaya övgü 
DEL Bosque, Ahmet Yıldırım ve Tayfun'un orta sahada çok iyi çalışıp, oyunu yönlendirdiklerini, Sergen'in ise takımı çok iyi yönettiğini savundu. İbrahim Akın'a da çok dikkat ettiklerini söyleyen İspanyol hoca, "Çok yetenekli bir oyuncu. Daha çok çalışarak, dünyanın en iyi futbolcuları arasına gireceğine eminim" diye konuştu. Beşiktaş Teknik Direktörü, Bodo maçının her şeyden önemli olduğunu da vurguladı. 

Maçtan notlar 
Gergin bekleyiş 
BEŞİKTAŞ Yönetimi, Şeref Tribünü'nde çıkan olaylar nedeniyle stadda 1.5 saate yakın bekledi. Siyah - Beyazlılar, daha sonra takımın otobüsüyle İstanbul yolculuğuna çıktı. Başkan Yıldırım Demirören, ortamın gerilmesi nedeniyle beş dakika önceden aşağı indiklerini söyledi. 

Kurban kestiler 
KARTAL, kötü gidişin durması amacıyla, dün Sakarya yolculuğu öncesinde kurban kesti, dua etti. Beşiktaş, daha sonra Kampüs Otel'de maç saatini bekledi. 

Ali Cansun serbest 
DENİZLİSPOR'A kiralanan Ümit Aydın'ın sözleşmesine, "Beşiktaş'a karşı oynayamaz" maddesini koyan Siyah - Beyazlılar, Ali Cansun'a iltimas tanıdı. Genç oyuncu Denizli'nin 18 kişilik kadrosunda kendine yer buldu. 

Bodo yenildi 
BEŞİKTAŞ'IN UEFA Kupası ilk turunda karşılaşacağı Bodo - Glimt, Norveç Ligi'nde Lyn Oslo'ya rakip sahada 1 - 0 mağlup oldu. 20. haftada aldığı bu yenilgiyle UEFA'daki sınav öncesi moral bulamayan Bodo, aynı zamanda düşme hattından da uzaklaşma şansını iyi kullanamadı. 

'4 kişisel hata' 
SAKARYASPOR Teknik Direktörü Necmettin Sert, kalelerinde gördükleri dört topun da kişisel hatalardan kaynaklandığını söyledi. Sert, "Kötü gidişi durdurmak için sahaya çıktık ama olmadı" dedi. 

Beşiktaş'ta kurtuluş günü 

Kartal, 160 gündür uzak kaldığı üç puanı Sakarya maçında aldı. Siyah-Beyazlılar, lig tarihindeki 800. galibiyetine ulaştı 

Rekor yaptılar 
BEŞİKTAŞ, Sakaryaspor galibiyetiyle kötü bir rekoru önlerken, ligdeki 800. galibiyetini elde etti. Geçen sezonun 28. haftasındaki Galatasaray zaferinin ardından 160 gündür üç puanı bir arada göremeyen Kartal, şanssızlık zincirini kırdı. Ancak 16 maçtır kalesinde gol gören Siyah - Beyazlılar, dün de bunu sürdürdü, 2000-01 sezonundaki kötü rekoru egale ettiler. 

Pancu Hassan kenarda 
BODO ile oynanacak UEFA Kupası maçını düşünen Teknik Direktör Del Bosque, Romanya Milli Takımı forması altında iki maçta üç gol atan Pancu ile Mısır Milli Takımı'nda gol bulan Ahmed Hassan'a ilk 11'de yer vermezken, Juanfran'ı da kenarda tuttu. Buna karşın kafileye dahil olan Veysel ile Fatih Sonkaya ise 18 kişilik kadroda yer almadı, tribüne çıktı. 


</TEXT>
</DOC>
