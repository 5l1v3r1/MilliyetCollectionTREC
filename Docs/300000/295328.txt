<DOC>
<DOCNO> 295328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur56.html </URL>
<DATE> 2004/12/06/ </DATE>
<TIME> 18.27 </TIME>
<AUTHOR>  </AUTHOR>
<HEADLINE>
İlköğretim Okulu'nda dayak iddiası... 
</HEADLINE>
<TEXT>

     Eskişehir Milli Eğitim Müdürü Ekrem Toklucu, Mithatpaşa İlköğretim Okulu Müdürü'nün bir öğrenciyi dövdüğü iddialarının asılsız olduğunu bildirdi. 
     Ekrem Toklucu, yazılı açıklamasında, Mithatpaşa İlköğretim Okulu Müdürü'nün aynı okul öğrencisi Ümit Elekçi'yi dövdüğü iddiasıyla ilgili olarak yaptıkları araştırmada, benzer iddialarla ilgili öğrenci velisi Gülseren Üstün tarafından 17 Ekim'de verilen şikayet dilekçesi üzerine 21 Ekim'de konuyla ilgili bir müfettişin görevlendirildiğini kaydetti. 
     Okulda yapılan incelemede Gülseren Üstün'ün ileri sürdüğü iddiaların yersiz ve asılsız olduğunun anlaşıldığını bildiren Toklucu, şunları belirtti 
     ''Veli Üstün'ün okulun 4. ve 3. sınıflarında okuyan çocukları Savaş ve Ümit Elekçi kardeşlerin sosyal uyum problemleri ve öğrenme güçlüğü sorunu yaşadığı, öğretmen gözlemleriyle anlaşılmıştır. Bu öğrencilerin sınıf içi uyum problemlerinin giderilmesi yönünde Rehberlik Araştırma Merkezi'ne gönderilmesi konusunda tavsiyede bulunulmuştur. Ancak, aile bu kararı kabul etmemiştir. Olayların ailenin bu durumu kabul etmemesinden kaynaklanan tepkiden doğduğu kanaatine varılmıştır.'' Mithatpaşa İlköğretim Okulu'nun 3. sınıf öğrencisi Ümit Elekçi'nin babasından ayrılan annesi Gülseren Üstün, Okul Müdürü Bülent Songur'un çocuğunu dövdüğü ve başına kül tablası fırlatarak yaraladığı iddiasıyla Cumhuriyet Savcılığı'na suç duyurusunda bulunmuştu. 
     Ümit Elekçi'ye, Adli Tıp Kurumu'ndan 3 gün iş göremez raporu verilmişti. 
     
</TEXT>
</DOC>
