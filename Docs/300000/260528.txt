<DOC>
<DOCNO> 260528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonsiy06.html </URL>
<DATE> 2004/08/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
DYP Hükümet eroin komasında 
</HEADLINE>
<TEXT>

     DYP Genel Başkan Yardımcısı Saffet Kaya, "eroin koması"nda olduğunu savunduğu hükümeti bundan kurtulmaya davet etti. 
     Kaya, iktidarın TBMM'de 368 üyesi olmasına karşın iflas ettiğini söyleği hükümeti "müflis tüccara" benzetti. 
     Ekonominin Dünya Bankası ve IMF'ye dış politikanın ise ABD'ye ihale edildiğini belirten Kaya, Türkiye'nin onurunu zedeleyen duruşun ülkeyi her geçen gün iflasa götürdüğünü söyledi. 
     Kaya, "Hükümet gerek ABD'ye gerekse AB'ye sürekli beyaz bayrak sallıyor. Teslim oldum sizin emrinizdeyim diyor. 
     Bedelini peşin ödeyip, karşılığında veresiye işbirliği yapmaktadır" dedi. 
     İşsizliğin yüzde 12'leri aştığını, hayvancılık ve tarımın bittiğini belirten Kaya, halkın iktidara güvenini yitirdiğini ileri sürdü. Kaya, artık milletin hükümete tepkisini bireysel olarak değil toplumsal olarak dile getireceğini tahmin ederken, iktidara da "Seçim öncesinde vaat ettiklerinizi yapmak için 550 milletvekili yetmiyorsa, halkın duygularını sömürdüğünüz içi boş ve kof ama yaldızlı vaatlerinizi 570 milletvekili ile inşallah yerine getirirsiniz" diye seslendi. 
     Kaya, halkın tek başına iktidara getirdiği gibi yüzde 3'le de sandıkta "Osmanlı tokadı" vuracağını savunurken, 
     "Hükümet aklını başına toplasın. Ülkeyi borç batağına saplayan ve onurunu zedeleyen diplomasiye son versin. 
     Hükümet bu eroin komasından kurtulsun" dedi. 

ANKA 
     
</TEXT>
</DOC>
