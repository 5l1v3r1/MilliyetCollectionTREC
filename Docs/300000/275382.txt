<DOC>
<DOCNO> 275382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur10.html </URL>
<DATE> 2004/09/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Nikahtan, hastaneye Gelin arabası tur atarken şarampole yuvarlandı 
</HEADLINE>
<TEXT>

     Zafer TOKUŞ SAKARYA, DHA 
SAKARYA'nın Ferizli İlçesi'nde nikahtan sonra konvoy halinde şehir turu atarken, kontroldan çıkan gelin arabası 5 metrelik şarampole yuvarlandı. Kazada, sürücü Mustafa Selim ağır, gelin Neslihan Abalı ile damat Sinan Abalı hafif şekilde yaralanarak hastaneye kaldırıldı. 
     Neslihan ve Sinan Abalı çifti, Ferizli İlçesi'nde gerçekleştirelen nikah töreniyle dünya evine girdi. İlçenin geleneklerine göre gelin ve damat Mustafa Selim'in kullandığı S-SF 61 numaralı yabancı plakalı gelin arabasına binerek Adapazarı'na şehir turu atmaya gitti. Gelin arabasını, yeni çiftlerin yakınları da takip ederek konvoy oluşturdu. 
     Düğün konvoyu saat 18.30 sıralarında ilçeye dönerken Karasu Yolu Küpçüler Kavşağı'na gelindiğinde, gelin arabasının sürücüsü Mustafa Selim'in dikkatsizliği sonucu araç 5 metrelik şarapole yuvarlandı. Kazada, sürücü Mustafa Selim ağır, gelin Neslihan Abalı ile damat Sinan Abalı hafif şekilde yaralandı. Mustafa Selim özel bir hastaneye kaldırılırken, gelin ve damat Adapazarı Devlet Hastanesi Acil Servisi'ne getirildi. 
     Bu arada üzerlerinde gelinlik ve damatlıklarla ilk tedavileri yapılan, başlarına dikiş atılan yeni evlilerin yakınları da olayı duyunca hastaneye akın etti. İki tarafın akrabaları hastane önünde sinir krizleri geçirdi. 
     
</TEXT>
</DOC>
