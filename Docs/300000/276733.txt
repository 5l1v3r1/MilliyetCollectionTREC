<DOC>
<DOCNO> 276733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun02.html </URL>
<DATE> 2004/10/02/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Hollanda istihbaratından rehine Bigley'in kardeşinin evine baskın 
</HEADLINE>
<TEXT>

     Hollandalı istihbarat görevlilerinin, Irak'ta kaçırılan İngiliz rehine Kenneth Bigley'in kardeşi Paul Bigley'in Amsterdam kentindeki evine baskın düzenlediği bildirildi. 
     İndependent gazetesi, istihbarat görevlilerinin, Paul Bigley'in bilgisayarına el koyduklarını ve kardeşini kaçıran grupla bağlantısı hakkında sorguladıklarını yazdı. 
     Haberini Paul Bigley'in komşularının açıklamalarına dayandıran gazete, Bigley'in 5 sayfalık bir açıklama imzaladığını, istihbarat görevlilerinin bilgisayardan alınan bilgileri incelenmesi için Londra'ya gönderdiğini belirtti. 
     Gazete, Paul Bigley'in kardeşini kaçıran Ebu Musab Zerkavi'nin grubu Tevhid ve Cihad'la doğrudan herhangi bir bağlantı kurmadığını söylediğini kaydetti. Bigley, grupla sadece televizyon kanalı El Cezire vasıtasıyla bağlantı kurduğunu ifade etti. 
     Kenneth Bigley, 16 gün önce 2 Amerikalıyla birlikte kaçırılmıştı. Amerikalılar daha sonra başları kesilerek öldürülmüştü. 
     62 yaşındaki mühendis Bigley, El Cezire televizyonunda yayımlanan video kasetlerinde İngiltere Başbakanı Tony Blair'den kendisini kaçıranların isteklerini yerine getirmesini ve serbest bırakılmasını sağlamasını istemişti. 
     Paul Bigley ise Blair'ı, Irak savaşı konusunda yalan söylemek ve krizin sona ermesi için yeterince çalışmamakla suçlamıştı. 
     
</TEXT>
</DOC>
