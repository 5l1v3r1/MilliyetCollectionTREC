<DOC>
<DOCNO> 273248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/aspo.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a yetmez, Aslan'ı üzmez 0-0 
</HEADLINE>
<TEXT>


Beşiktaş için ligdeki kan kaybına yapılacak acil bir pansuman gibiydi derbi maçı. Ancak evindeki ilk sınavında galibiyeti yakalayamadı, zirve ile farkı giderek açıldı. Galatasaray ilk yarıya fırtına başlangıç yaptı. Bir - iki gol pozisyonuyla rakip kaleyi sarstı. Hakan Şükür'ün penaltısı direkte patlayınca, tek puanla yarıştan kopmadı 


90 dakika 

BİLAL MEŞE 

Kartal, evine döndü dönmesine ama yine yarışta iki "altın" puan bıraktı. Sezonun ilk derbisinde futbol adına çok büyük bir kalite göremedik. Tribün desteğini arkasına alan Beşiktaş, Galatasaray karşısında 90 dakika süreyle "ürkek" bir futbol ortaya koydu. Topa daha çok sahip olan, daha iyi kullanan Galatasaray'dı. 
Beşiktaş'ta görünen en büyük eksiklik yine forvette. Carew belli ki boyuna posuna rağmen fazla yararlı olamayacak. 8. dakikada İbrahim Akın'ın soldan "al da at" dercesine yaptığı ortada Carew'in kafayla topu kalecinin kucağına atması iddiamızın en büyük belgesiydi. 

Mondi devleşti 
Maçın ilk yarısında iki taraf da kontrollü oynadı. 19'da Sabri'nin korner atışından gelen topa arka direkte Song kafayla vurdu, Murat iki hamlede topu önledi. 20'de İbrahim Akın'ın soldan kestiği topa Sergen hamle yaptı. Tomas ve Mondragon çıktı. Araya Sergen girerken, Tomas son anda ayak koyarak, tehlikenin büyümesini önledi. 22'de Beşiktaş gole çok yaklaştı. Sergen, sağdan Okan'ı kaçırdı. Tecrübeli oyuncu, yeniden Sergen'i gördü. Süper solak döndü, soluyla sert vurdu, top kalecide kaldı. 
İkinci yarıda tribün coşkusu Kartal'ı güçlü rakibi karşısında biraz daha hareketlendirdi. 46'da İbrahim Üzülmez soldan İbrahim Akın'ı kaçırdı. Genç futbolcu ön direğe kesti. Okan ayak koydu, top Mondragon'da kaldı. 47'de Kartal gol için umutlandı. Tayfun'un 30 metreden attığı müthiş şutu Mondi kornere tokatladı. 56'da Sergen nefis ara pasıyla soldan İbrahim'i topla buluşturdu. Genç oyuncu, çarprazdan sert vurdu, top yine Mondi'den döndü. 

Kartal şansı 
59. dakika maçın kader anıydı. Hasan Şaş'ın ara pasıyla topa hareketlenen Necati, Ali Güneş'in sert müdahalesiyle ceza alanı içinde kendini yerde buldu. Hakem Muhittin Boşat penaltıyı gösterirken, Hakan Şükür'ün penaltısında top direkten auta gitti. Beşiktaş tribünleri rahat bir oh çekti. 65'te Sergen'in frikik atışında baraja çarpan top solda Pancu'nun önüne düştü. Rumen futbolcu soluyla nefis vurdu, Mondragon, yine gole izin vermedi. 
88'de Galatasaray savunması karıştı. Soldan gelen topa Ronaldo ıska geçti. İbrahim Toraman, topu önünde buldu. Sert vursa, Beşiktaş'ın İnönü'den üç puanla ayrılması işten bile değildi. 
70 dakika oyunda kalan Sergen'in uğraşları Beşiktaş'ı ayağa kaldırmaya ve üç puana taşımaya yetmedi. İbrahim Akın, kazandığı toplarda biraz daha sakin olabilseydi daha iyi işler yapabilirdi. Galatasaray'da Mondragon kalesinde devleşirken, Tomas, Necati ve Ergün savaşan isimlerdi. 
Galatasaray, korkarak geldiği İnönü'den dan bir puanla çıkarak, zirvedeki iddiasını sürdürdü. Ligin alt sıralarından kurtulmaya çalışan Beşiktaş'ta ise belli ki sezon başında başlayan kara bulutlar önümüzdeki haftalarda krizlere neden olacak. 

Maçın hakemi 
Bravo Çulcu 
MUSTAFA Çulcu sezon başından beri çoğalarak süren hakem hatalarının unutturan bir yönetim gösterdi. 90 dakika boyunca tüm pozisyonları yakından izleyen ve bu nedenle de doğru düdükler çalan Çulcu, futbolcularla diyaloglarında da mükemmeldi. Bir - iki kart hatası dışında skoru ve oyunu hiç etkilemedi, vasatı aşan futbola katkıda bulundu. 

Maçtan notlar 
Song korktu 
MAÇTAN 1.5 saat önce sahaya çıkıp, bir süre zemini inceleyen Galatasaraylı futbolculara tribünler tepki gösterdi. Sarı - Kırmızılılar'ın stada gelişi sırasında, otobüslere yabancı madde atılırken, Necati de taraftarla tartıştı. Bu arada Song'un korkarak otobüsün içinde yer değiştirdiği gözlendi. 

Okan Buruk'tu 
GALATASARAY'DAN Inter'e, İtalya'dan da Beşiktaş'a gelen Okan Buruk, ilk kez yetiştiği takıma karşı forma giydi. Siyah - Beyazlı taraftarın sevgi gösterisiyle karşılaşan tecrübeli futbolcuya, Cim - Bomlular ise tepki gösterdi. Sarı - Kırmızılı tribünlere asılan "Okansız" pankart ise dikkatlerden kaçmadı. 

Demirören'in gurur günü 
BEŞİKTAŞ Başkanı Yıldırım Demirören, İnönü Stadı'na ilk kez başkan olarak geldi. Tribünlere centilmenlik çağrısında bulunan Demirören, stat yapımına katkıda bulunan Vali Muammer Güler ile Emniyet Müdürü Celalettin Cerrah'a plaket verdi. 

Bu ne sevgi 
SİYAH - Beyazlılar, iki sezon önce Beşiktaş'tan ayrılan Nouma'yı unutamadığını gösterdi. Taraftarlar yeni satın aldıkları formalarına bile Nouma yazdırdıkları dikkatlerden kaçmazken, dünkü maçı tribünden izleyen İlhan Mansız lehine de tezahürat yaptı. 

Arınç maçta 
DEV derbiye, taraftarın yanında TBMM Başkanı Bülent Arınç, Maliye Bakanı Kemal Unakıtan, Tarım ve Köyişleri Bakanı Sami Güçlü ile Yurttaş Partisi Başkanı Sadettin Tantan da izledi. Özhan Canaydın ise karşılaşmaya gelmedi. 

Aslan güldü 
CİM - BOM'UN PAF Takımı, Beşiktaş'ı da 3-2 yenip, liderliğini devam ettirdi. Galibiyet Cafer Can, Arda, Orçun'un golleriyle gelirken, Beşiktaş'a ise Adem ile Soner'in sayıları yetmedi. 

Dostça bir maç 
GALATASARAY Başkanı Yardımcısı Turgay Kıran, "Dostça maç oldu" dediği anda ilginç bir sürprizle karşılaştı. O anda Kıran'ın kafasına yabancı bir madde geldi. Cim - Bomlu yönetici, "Yine dostluk kazandı" dedi. 

3 puan hasreti 
İNÖNÜ Stadı'ndaki son galibiyetini geçen sezon 27. haftada Gaziantepspor'u 4-1 yenerek alan Beşiktaş, 175 gündür galibiyete hasret kaldı. Kartal, geçen yıl Gençlerbirliği ile 2-2 berabere kalmış, Fenerbahçe'ye 3-1, Akçaabat Sebatspor'a ise 2-0 yenilmişti. 

Büyük özlem 
ASLAN'IN İnönü Stadı'ndaki galibiyet özlemi bu sezon da dinmedi. En son 11 Mayıs 1996'da Beşiktaş'ı 2-1 yenen Galatasaray, 9. lig maçından da Dolmabahçe'den üç puan çıkaramadı. 

Çulcu ile ilk kez 
BEŞİKTAŞ - Galatasaray maçının hakemi Mustafa Çulcu'nun yönettiği bir derbi ilk kez ev sahibi takım lehine bitmedi. Çulcu'nun daha önce yönettiği 6 derbi karşılaşmasını da ev sahibi ekipler kazanmıştı. 

Rekor kaçtı 
17 maçtır kalesinde gol gören Beşiktaş, geçen hafta egale ettiği rekora son verdi. Siyah - Beyazlılar, geçen sezonun 22. haftasında deplasmanda 0-0 kaldığı Malatya maçı sonrasında 18. lig maçında kalesini gole kapadı. 

Kalkanlı önlem 
TEL örgülerin kalktığı İnönü Stadı'nda 4 bin 200 polis görev yaparken, açık tribünün ön sırasına da emniyet güçleri oturtuldu. Tribünlerin sahaya en yakın yeri olan köşe gönderlerine yakın yerlerde konan polisler, ellerindeki kalkanları havaya kaldırarak önlem aldı. 

Lütfen Fair-Play 
DÜNYA'NIN olduğu gibi, futbolun da kanayan yarası TERÖR. Bu haftaki maçlarda gözler önüne serilen Fair - Play pankartları, kaptanların centilmenlik çağrıları da hep bu yüzdendi. İki takım oyuncuları, sahaya çıktıkları andan, 90 dakikanın sonuna kadar bu kuralı hiç bozmadılar. Ama iki tarafın tribünleri yazdıkları pankartlarla çizmeyi aştılar. İşte bu nedenle MİLLİYET olarak, her zaman olduğu gibi Fair - Play kuralını uyguluyor ve çirkin pankartları yayınlamıyoruz. 


</TEXT>
</DOC>
