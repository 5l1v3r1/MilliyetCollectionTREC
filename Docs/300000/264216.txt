<DOC>
<DOCNO> 264216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur63.html </URL>
<DATE> 2004/08/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Vali Güler Alibeyköy'deki selden 200'ün üzerinde bina etkilendi 
</HEADLINE>
<TEXT>

     İstanbul Valisi Muammer Güler, Alibeyköy'deki sel baskınından 200'ün üzerinde binanın etkilendiğini belirterek, Alibeyköy başta olmak üzere Bağcılar ve Esenler'de hasar tespit çalışmalarının başladığını bildirdi. 
     Güler, Büyükşehir Belediyesi Afet Koordinasyon Merkezi'ni AKOM ziyaret ederek, Büyükşehir Belediye Başkanı Kadir Topbaş ile AKOM Başkanı Mesut Pektaş'tan çalışmalarla ilgili bilgi aldıktan sonra, yapılacaklara ilişkin görüş alışverişinde bulundu. 
     Gazetecilerin sorularını da yanıtlayan Güler, bir gazetecinin ''Bugün Marmara depreminin 5. yıldönümü. Bu yağışta sıkıntı yaşanan yerler, depremde de en fazla etkilenecek yerler. Bu yerlerin depreme hazırlanması konusunda neler yapılmalı'' şeklindeki sorusu üzerine, bugün yaşanan olayla depremin İstanbul'a getireceği olumsuzlukların farklı olduğunu söyledi. 
     İstanbul'da geçen 5 yıl içinde depremle ilgili birçok çalışma yapıldığını, ancak önümüzdeki 5 yıl içinde Türkiye'nin depremle ilgili çalışmalarını tamamlamak durumunda olduğunu ifade eden Güler, ''Çünkü olası depremin 10 ile 30 yıl arasında olacağı ifade ediliyor. Buna bizim hazırlanmamız lazım'' dedi. 
     Güler, ancak her yağmur yağdığında bu tablolarla karşılaşmamak için vadi ve dere yataklarıyla ilgili kalıcı çözümlerin getirilmesi gerektiğini belirterek, ''Kamulaştırmayla beraber kısmen kentsel dönüşümü içine alan bir çalışma yapılmalı. Her defasında ayrı bir masraf, ayrı bir çalışma yerine, o insanları rahatlatacak bir çalışma'' diye konuştu. 
     İstanbul'da altyapının yetersiz olmadığını, kentin birçok yerinde geçmiş dönemden beri yapılan birçok altyapı çalışması olduğunu vurgulayan Güler, ancak bu tip yerlerdeki yapılaşmanın neden olacağı sorunların hiçbir altyapıyla karşılanamayacak bir tablo ortaya koyduğunu söyledi. 
     Güler, Meteoroloji'nin, yağışın akşam üstü bir kez daha yoğun olarak görüleceğini bildirdiğini ve dünden beri süren yağışın Ağustos ayı ortalamasının bazı yerlerde 2, bazı yerlerde 4 katına kadar çıktığını kaydetti. 
     Son 24 saat içinde metrekareye düşen yağışın 12.3 kilogramdan bölgelere göre 92.5 kilograma kadar çıktığını belirten Güler, ''Buna rağmen can kaybı olmaması teselli kaynağıdır'' dedi. 
     Başkan Topbaş ile sürekli koordine halinde çalışmaları yürüttüklerini dile getiren Güler, şu bilgileri verdi 
     ''Bölgelerde hasar tespit çalışmalarına girdik. Alibeyköy'de 200'ün üzerinde bina sel baskınından etkilenmiştir. Bunların bağımsız bölüm ve işyeri sayısına ilişkin çalışmalarını Eyüp Belediyesi yapıyor. Gerekli su boşaltma işlemleri devam ediyor. 3 okul ve bir sağlık ocağı da bundan etkilendi. Onlarla ilgili gerekli kontrolleri yapmadan, faaliyetine izin vermeyeceğimizi kamuoyunun bilmesi lazım.'' 
     
     HASAR TESPİT ÇALIŞMALARI 
     Vali Güler, mağdur olan ailelere yardım yapılıp yapılmayacağı yönündeki bir soruya da ''Hasar tespit çalışmaları tamamlandıktan sonra, afetlerle ilgili genel mevzuat hükümleri var, o hükümlere göre gerekli işlemler yapılır. Eğer mevzuat hükümlerine girmiyorsa, farklı imkanlarla bunların desteklenmesi yoluna gidilir. Bu tür yağışlarda benzer tablolar her zaman önümüze gelecektir. Buna kalıcı bir çözüm getirmek için de tedbirlerin hemen alınması lazım'' şeklinde yanıt verdi. 
     Hasar tespit çalışmalarının ağırlıklı olarak Eyüp, Bağcılar ve Esenler'de yapılacağını bildiren Güler, Bayındırlık ve İskan İl Müdürlüğü, Büyükşehir ve ilçe belediyelerinden oluşturulacak ekiplerin çalışmaları yapacağını kaydetti. 
     Güler, il genelinde 4 bin 500'e yakın su baskını ihbarı yapıldığını belirterek, ''Ancak bunların hepsinde zarar meydana gelmiş gibi göstermek yanlıştır. Asıl selden kaynaklanan su baskını Alibeyköy'de. Diğerleri münferit'' dedi. 
     Vali Güler, yaptıkları çalışmalardan dolayı Büyükşehir Belediye Başkanı Topbaş'a ve tüm AKOM ekibine teşekkür etti. 
     
     TOPBAŞ 
     Büyükşehir Belediye Başkanı Kadir Topbaş da Devlet Bakanı ve Başbakan Yardımcısı Mehmet Ali Şahin ile sel bölgesinde helikopterle yaptığı inceleme hakkında bilgi verdi. 
     Topbaş, Alibeyköy, Çırpıcı ve Tavukçu derelerinin yol açtığı su baskınlarını havadan gördüğünü, suların çekildiğini, lokal olarak konut ve okul çevreleri ile bahçelerde biriken suların bulunduğunu, binaların bodrum katları ile işyerlerinde suyun hala tamamen boşalmadığını belirtti. 
     Motopompların çalıştığını, kurtarma çalışmalarının devam ettiğini anlatan Topbaş, ''Şu ana kadar 400 kişi kurtarıldı. Kurtarılmayı bekleyen kimse yok. Eşyanın kurtarılması için çalışmalar başladı'' dedi. 
     
</TEXT>
</DOC>
