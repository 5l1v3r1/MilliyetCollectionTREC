<DOC>
<DOCNO> 294475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy09.html </URL>
<DATE> 2004/12/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ABD'lilerden AKP'lilere "işte gerçekler" ziyareti 
</HEADLINE>
<TEXT>

     ABDULLAH KARAKUŞ Ankara 

ABD'li diplomatlar, TBMM İnsan Hakları Başkanı Mehmet Elkatmış'ın iki ülke arasında gerginliğe neden olan, "Felluce'de soykırım ve katliam yapılıyor" sözlerinin ardından AKP'lileri ikna etmek için TBMM'de ziyaretlere başladı. ABD'liler önceki gün görüştükleri bir grup AKP milletvekiline, "Size El Cezire televizyonu aracılığıyla yanlış bilgiler aktarılıyor. Teröristler Felluce'deki camilerin yüzde 50'sine yerleşmiş durumdalar" dedi. 
     ABD'nin Ankara Büyükelçiliği'nden Siyasi İşler Müsteşar Yardımcısı Charles Obalaha ve Politika Ofisi'nde görevli James Shop, AKP'lilere özellikle Elkatmış için, "ikinci el kaynaklardan yanlış bilgiler alıyor" eleştirisi yönelttiler. 
     ABD'liler, "Türkiye, dost bir ülke olduğunu söylüyor. Ancak kamuoyunu etkileme gücüne sahip olan siyasi liderler ve Meclis üyelerinin açıklamaları dostluğumuz konusunda bizi düşündürüyor. Açıklamaları kızgınlıkla karşılıyoruz. Irak'ta atom bombası kullanıldığı iddiaları çok anlamsız" dediler. 
     
     Mükemmel değiliz ama yargılıyoruz 
     ABD'liler Felluce'de camide bir yaralının öldürülmesi olayıyla ilgili olarak da, "Biz mükemmel bir politika yürüttüğümüzü söylemiyoruz. Yanlışları biz de eleştiriyoruz. O yanlışı yapan asker hemen gözaltına alındı. Şimdi ABD kanunlarına göre yargılanıyor. Teröristler Felluce'deki camilerin yüzde 50'sine yerleşmiş durumdalar. Birçok camiyi cephanelik olarak kullanıyorlar" ifadelerini kullandılar. 
     
     Buharlaştı, bulamadık 
     Felluce'ye operasyon düzenlenmeden önce Saddam Hüseyin'in bir generali ile işbirliği yaptıklarını belirten ABD'liler, "Ancak Felluce'ye gidince bu kişi buharlaştı, bulamadık" dediler. 
     
</TEXT>
</DOC>
