<DOC>
<DOCNO> 268778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy10.html </URL>
<DATE> 2004/09/03/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
CHP'li Koç Ulaştırma Bakanı 8'de 4 Binali Yıldırım olarak tarihe geçecek 
</HEADLINE>
<TEXT>

     CHP Grup Başkanvekili Haluk Koç, Pamukova Kazası'nda TCDD'nin ''8'de 4 kusurlu'' olduğuna ilişkin rapordan sonra Ulaştırma Bakanı Binali Yıldırım'ın ''Tarihte yerini 8'de 4 Binali Yıldırım olarak alacağını'' söyledi. 
     ''Yabancılara mülk satışı'' ile ilgili Parlamento'da bir basın toplantısını düzenleyen CHP Grup Başkanvekili Haluk Koç, gazetecilerin son gelişmelere ilişkin sorularını da yanıtladı. 
     Kaza raporunun ardından Bakan Yıldırım'ın istifa etmesi gerektiğini bildiren Koç, ''Adalet Bakanı bile nazikçe kabine arkadaşına istifanın yolunu gösteriyor'' dedi. 
     ''Cahil olduğu için imzasını 7 ve 8 rakamlarına benzeyen şekillerde attığından'' dolayı tarihte ''7-8 Hasan Paşa'' olarak isimlendirilen bir devlet adamı bulunduğunu anımsatan Koç, ''Ulaştırma Bakanı da 8'de 4 Binali Yıldırım olarak tarihte yerini alacak'' dedi. Koç, Bakan Yıldırım'a bu unvandan kurtulmak için ''Gereğini yapması'' çağrısında bulundu. 
     
     VAN VALİSİ'NİN ADIYAMAN'A ATANMASI 
     Koç, Van Valisi Hikmet Tan'ın Adıyaman'a atanması ile ilgili bir soruyu yanıtlarken de ''Adıyamanlılara kolaylıklar diliyorum'' dedi. 
     Hükümet'in ''Van Valisi'ni CHP istediği için görevden almak zorunda kalındığı'' görüntüsü vermemek için merkeze alamadığını savunan Koç, ''Böyle Hükümet anlayışı olmaz. Van'da devlet işgal edildi, devletin onuru zedelendi. Vali, CHP ile onun Genel Başkanı ile ağız dalaşına girdi'' dedi. 
     İçişleri Bakanı Abdülkadir Aksu'ya ''Mustafa Bayram nerede '' diye soran Koç, ''Kendisinin bugün Zonguldak'ta bir festivalde olduğunu biliyoruz. Buradan kendisine soruyorum, güleç yüzüyle bize cevap versin. Yeni bir Çakıcı olayı mı yaratılıyor . Mustafa Bayram elini kolunu sallayarak dolaşıyor'' diye konuştu. 
     
     ''VEBAL HÜKÜMET'İN'' 
     Türk vatandaşlarının Irak'ta öldürülmesine ilişkin bir soru üzerine de Koç, Hükümet'i sessiz kalmakla ve gereğini yapmamakla suçladı. Koç, televizyonlara yansıyan vahşet görüntülerinin herkesi rahatsız ettiğini, iki gazeteci rehin alındığı için Fransa ayağa kalkarken Türkiye'nin hiçbirşey yapmadığını kaydetti. 
     ''Türk Dışişleri'nden çıt yok'' diyen Koç, acil önlem alınmasını isteyerek, ''Başbakan, Dışişleri Bakanı susmasın. Vebal Hükümet'in, Hükümet'in siyasi sorumluluğu var. Ülke yönetmek, bir belediyenin düzenlediği sünnet töreninde kabadayılık yapmak, uzun konuşmalar yapmak değildir'' diye konuştu. 
     
</TEXT>
</DOC>
