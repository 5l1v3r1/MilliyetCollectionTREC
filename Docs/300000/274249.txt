<DOC>
<DOCNO> 274249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko06.html </URL>
<DATE> 2004/09/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
1 yıllık eğitimle 3 bin euro maaş .. Pilot açığı, kurslara talebi artırdı 
</HEADLINE>
<TEXT>

     Havayolu şirketlerinin ihtiyacı olan pilot sayısının büyük açık vermesi, pilot yetiştiren kurslara olan ilgiyi artırdı. Yaklaşık 1 yıl süren eğitimle, ayda 3-4 bin euro kazanmak, gençleri oldukça cezbedeceğe benziyor... 

Yasemin KAPTANBAŞ Milliyet İnternet Özel 

Özel havayolu şirketlerinin ard arda iç hatlarda uçmaya başlamasıyla başta pilot olmak üzere, havacılık sektöründe lisanslı personel sıkıntısı yaşanıyor. Geçtiğimiz aylarda THY'nin pilot yetiştirmek için kolları sıvaması, sektördeki ciddi sıkıntıyı bir kez daha gündeme getirdi. 
     Altyapı eksikliği nedeniyle teknisyen, kabin memuru, dispatcherlik harekat memuru gibi lisanslı’ personel arasında en zoru da pilot bulmak. Pilotluğun, günümüz ekonomik koşullarında işsizlik tehlikesinden korkan gençler için cazip bir meslek olmasının da etkisiyle, pilot yetiştiren kurslara ilgi oldukça arttı. 
     
     İŞ GARANTİ 

     2005'te sektöre 20 yeni uçağın daha katılması bekleniyor. Bu da en az 200 pilot demek. THY'nin 2008 yılı sonuna kadar 51 uçak daha alacağı hesaplanırsa, yakın zamanda sektörün büyük sıkıntılara gebe olduğu görülebilir. 
     Bu da demek oluyor ki, eğitim için yaklaşık 30-40 bin doları gözden çıkararak lisanslarını alanların, yaklaşık 3-4 bin euro maaşla başlayacakları işleri şimdiden hazır. Ancak temel eğitim yani sıfırdan uçuşa başlayıp yolcu uçağının kokpitinde görev alınabilmesi o kadar da kolay değil. Minimum 1 yıllık bir sürenin geçmesi gerekiyor. Bundan sonraki her yıl da, tecrübe hanenize artı puan olarak yazılıyor. 
     THY yetkililerine göre gelecek 10 yılda yaş sınırı, sağlık ve diğer nedenlerden dolayı sektörde ciddi bir pilot sıkıntısı yaşanacak. Yaklaşık olarak görev yapanlar 1.600 pilot dışında 3 bin 500 yeni pilota ihtiyaç duyulacağı ifade ediliyor. 
     Ulaştırma Bakanı Binali Yıldırım'ın, bugün itibariyle uçuş okullarında eğitim gören pilot adaylarının lisanslandırma işlemleri tamamlansa bile sektörün ihtiyacının karşılanmasının söz konusu olmadığı, aynı büyüme oranının devam etmesi halinde önümüzdeki birkaç yıllık bir dönemde sektördeki uçak sayısında yüzde 50-60'lık bir büyüme beklenirken, pilot sayısında bu artışın yakalanmasının pek mümkün görünmediği yönündeki çarpıcı sözleri de unutulmamalı. 
     Durumun daha net anlaşılmasını sağlayacak bir başka örnek ise insan kaynağı ihtiyacı düşünülmeden planlanan uçuşların, pilotları da zor şartlarda çalışmaya itmesi. Aylık uçuş ortalaması 80 saat olan pilotlar, daha şimdiden 110 saate varan uçuşlar yapıyor. Bazı özel havayolu şirketlerinin yasal sınır olarak belirtilen 110 saat sınırının aştığı da bir başka iddia. 
     Bugüne kadar Türk Silahlı Kuvvetleri ve Anadolu Üniversitesi Sivil Havacılık Yüksek Okulu'ndan karşılanan pilot ihtiyacı, sektörün hızla büyümesiyle arttı. Sektörün büyüme hızı, yetişmiş pilot sayısının kat kat üstüne çıkınca da havayolu şirketleri zor durumda kaldı. THY ve özel havayolu şirketleri, birkaç ay önce bu sorunu çözmek için yeni arayışlara girdiler. Yerli pilot bulamayan şirketler, yabancı pilota yöneldi ancak, onlar da 10 15 bin dolara mal olunca, "kendi pilotunu kendin yetiştir" çözümü daha uygun bulundu. Bu konudaki ilk adımı atan THY, yetiştirmek üzere bin pilot adayını bünyesine kattı. Adaylar 1.5 yıllık eğitimin ardından uçuşlara başlayacaklar. 
     
     NASIL PİLOT OLUNUR 

     Eğitim ve personel kalitesi açısından uluslararası standartların en sıkı işlediği ulaşım sektörünün havacılık olduğu düşünüldüğünde, pilot olmak hiç de o kadar kolay değil 
     Yolcu uçaklarında pilot olarak uçabilmenin iki yolu var. 
     Bunlardan birincisi ve sektörün en büyük kaynağı Türk Silahlı Kuvvetleri. TSK’ya girebilmenin yolu ise askeri lise veya harp okulunda okumak. 
     İkinci yol ise sivil eğitim almak. Bunun için de ilk şart üniversite mezunu olmak ve ingilizce bilmek. Bir de eğitim için 40 bin dolar gibi bir parayı gözden çıkarabilmek. 
     Eskişehir Anadolu Üniversitesi Sivil Havacılık Yüksekokulu, Kayseri Erciyes Üniversitesi Sivil Havacılık Meslek Yüksekokulu ve Türk Kuşu’nun aralarında yer aldığı 11 kurum tarafından pilot eğitimi veriliyor. Yurtdışında havayolu şirketlerinin de pilot yetiştirme okulları var. Lufthansa Havayollarının Eğitim Okulu bunlardan biri. 
     Toplam 212 saat uçuş ve 525 saatlik yer dersini tamamlayanlar, CPL Ticari Pilot Lisansı almaya hak kazanıyor. Havayolu uçağı içinse, Frozen ATPL’ Dondurulmuş Havayolu Nakliye Pilotu Lisansı almanız gerekiyor. Frozen ATPL alan pilotlar, uçacağı havayolu uçağının özel tip eğitimini alıyor. Yer dersi ve simülatör eğitiminden sonra first officer’ ikinci pilot olarak uçuşlar başlıyor. 
     
     UÇUŞ OKULLARI 

     Ayrıntılı bilgi edinebileceğiniz okulların telefonları şöyle 
     

Anadolu Üniversitesi SHYO 0 222 322 20 70 Bon Air 0 212 663 18 29 Duha 0 212 660 62 90 İstanbul Havacılık Kulübü 0 216 588 00 60 Sam Air 0 362 228 88 00 Sindel Havacılık 0312 8271646 Tarkim 0 322 431 42 42 Top Air 0 212 887 11 87 Türkkuşu 0 312 245 24 56      
</TEXT>
</DOC>
