<DOC>
<DOCNO> 260802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko19.html </URL>
<DATE> 2004/08/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TMSF Çukurova 20 ayda 2.1 milyar dolar ödeyecek... 
</HEADLINE>
<TEXT>

     Tasarruf Mevduatı Sigorta Fonu TMSF , Çukurova Grubu ile arasında imzalanan yeni ödeme planına ilişkin ek sözleşmeyle ilgili açıklamayı İMKB'ye gönderdi. 
     TMSF'den Borsa'ya gönderilen açıklamada, kurum ile Çukurova Grubu arasında imzalanan 31 Ocak 2003 tarihli sözleşme kapsamındaki fon alacağının erken ödenmesine ilişkin mutabakatın sağlandığı belirtilerek, yeni ödeme planına ilişkin ek sözleşmenin dün imzalandığı anımsatıldı. 
     Açıklamaya göre, bu çerçevede, son vadesi 31 Ocak 2018, ortalama vadesi 8,2 yıl olan 3,2 milyar dolar tutarındaki fon alacağı, aylık taksitlerle 20 ayda 1,95 milyar dolar ve takip eden 6 ayda 145 milyon dolar olmak üzere toplam 2,1 milyar dolar olarak itfa edilecek. 
     31 Ocak 2003 tarihli sözleşme ve ek sözleşme kapsamındaki itfa planlarını birbirine eşitleyen iskonto oranının yüzde 10,2 olarak tespit edildiği belirtilen açıklamada, ''Bu kapsamdaki ödemeler Eylül 2004 tarihinde başlayacaktır. Ek sözleşme, 31 Ocak 2003 tarihli sözleşmede yer alan borcun 1 3'nin ödenmesi halinde borca iskonto yapılabileceği hükmü ile uyumludur'' denildi. 
     Açıklamaya göre, Çukurova Grubu'na ait Turkcell Holding A.Ş. ve Turkcell İletişim Hizmetleri A.Ş. hisseleri üzerindeki fon rehinleri, yapılacak tahsilata koşut olarak serbest bırakılacak olup, söz konusu hisseler, yed-i emin banka olarak saptanan Yapı ve Kredi Bankası'na teslim edilecek. 
     Fon'un Çukurova Grubu'na ait YKB hisseleri üzerindeki rehinleri ise, muhafaza edilecek. Açıklamada, 31 Ocak 2003 tarihli sözleşmede öngörülen YKB'nin satış prosedürünün hızlandırılacağı ifade edilerek, Çukurova Grubu'na ait YKB hisselerinin satışı halinde, bu satış kapsamında yapılacak tahsilatın, yeni ödeme planı kapsamındaki bakiyenin fon alacağına mahsup edileceği kaydedildi. 
     Açıklamada, ''Ek sözleşme, 31 Ocak 2003 tarihli sözleşmeyi yürürlükten kaldırmamakta olup, erken ödeme konusu fon alacağının tamamen tahsil edilmesi halinde dahi 31 Ocak 2003 tarihli sözleşme, ek sözleşme ile yerine getirilen edimler dışında yürürlükte kalacaktır'' denildi. 
     Açıklamaya göre, yeni ödeme planında temerrüt durumunun ortaya çıkması halinde, ek sözleşme yürürlükten kalkacak ve 31 Ocak 2003 tarihli sözleşmenin borç tespiti ve borcun ödenmesi hükümlerine rücu edilecek. Bu durumda, 31 Ocak 2003 tarihli sözleşmede yer alan 3,2 milyar ABD Doları tutarındaki borcun 1 3'ünün altında kalan ödemeler, iskonto yapılmaksızın 31 Ocak 2003 tarihli sözleşme tutarı olan 3,2 milyar ABD Doları tutarından mahsup edilecek. 

     
</TEXT>
</DOC>
