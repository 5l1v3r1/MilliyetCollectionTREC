<DOC>
<DOCNO> 259957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko27.html </URL>
<DATE> 2004/08/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Babacan Önümüzdeki 2 yıl bizi zorlu bir dış konjonktür bekliyor 
</HEADLINE>
<TEXT>

     Devlet Bakanı Ali Babacan, önümüzdeki 2 yıl Türkiye'yi zorlu bir dış konjonktürün beklediğini, buna karşılık yeni programın tüm bu olumsuzluklara, olası iç ve dış şoklara karşı ekonomiyi korunaklı durumda tutacak bir program olduğunu açıkladı. 
     Afyon Sanayi ve Ticaret Odası'nın düzenlediği toplantıda konuşan Babacan, Türkiye gerçekleriyle örtüşen, sorunlarına yerli çözümler üreten, Türkiye'nin gelecek 20-30 yılını gözeten, öncelikli sorunlara odaklanan, AB ile yürütelecek müzakerelere baz teşkil edecek üretimi, istihdamı, ihracatı, yatırımı artırmayı ve sürdürülebilir büyümeyi hedefleyen yeni programın son aşamalarına gelindiğini kaydetti. 
     Programa ilişkin, çok sayıda tamamen hayal ürünü olan eleştiri ve yorum yapıldığını, adeta doğmamış çocuğa elbise hazırlayanlar olduğunu söyleyen Babacan, zamanı gelince program hakkında kamuoyuna detaylı bilgi verileceğini kaydetti. 
     Önümüzdeki 2 yıl Türkiye'yi zorlu bir dış konjonktür beklediğini açıklayan Babacan, ''Petrol fiyatları yüksek ve dalgalı bir seyir izleyecek. Yine bu dönem Amerikan Merkez Bankası faizlerinin ne kadar ve ne zaman artırılacağının sürekli tartışılacağı bir dönem olacak'' diye konuştu. 
     Babacan, yeni programın tüm bu olumsuzluklara, olası iç ve dış şoklara karşı ekonomiyi korunaklı durumda tutacak bir program olacağını kaydetti. 
     
     YÜKSEK FAİZ DIŞI FAZLAYA DEVAM 
     Önümüzdeki yıllarda piyasa beklentileriyle uyumlu çok yüksek faiz dışı fazla üretmeye devam edileceğini kaydeden Babacan, özel sektör yatırımlarının artışı için faizlerin düşük olması gerektiği bunun da kamu borçlarıyla ilgili beklentinin düşüşü ile birlikte mümkün olabileceğini, bunun için ise yüksek faiz dışı fazla ile sağlanabileceğini vurguladı. 
     Sürdürülebilir büyüme konusunda karalılıklarının devam ettiğini, 2004 yılı için yüzde 5 olan hedefin aşılabileceğinin şimdiden görüldüğünü anlatan Babacan, ''Sonraki bir kaç yıl da yaklaşık yüzde 5 büyüme oranları hedeflenecek ve bu hedeflerde mutlaka tutturulacaktır'' diye konuştu. 
     
     ENFLASYON 
     Enflasyonda uzun yıllardan sonra tek haneye inildiğini, ancak kalıcı olarak tek haneli rakamlara ininceye kadar mücadelenin kararlılıkla sürdürüleceğini iade eden Babacan, bu yılki yüzde 12'lik hedefin ulaşılabilir olduğunu kaydetti. 
     Enflasyonda 2005 hedefinin yüzde 8 olarak belirlendiğini kaydeden Babacan, ''nihai kararlar daha sonra verilecekse de şu anda baktığımızda 2006 yılı için yüzde 5, 2007 yılı için yüzde 4'lük bir enflasyon hedefi öngörülmektedir'' dedi. 
     
     BORÇ STOĞU 
     Net borç stoğunun milli gelire oranının 2002 yılındaki yüzde 92 seviyesinden bugün yüzde 71'e gerilediğini anlatan Babacan, 2001 yılında yüzde 17 olan bütçe açığının milli gelire oranının geçen yıl yüzde 11 seviyesine gerilediğini, bu yıl da yüzde 9 olarak gerçekleşmesini beklediklerini vurguladı. 
     Babacan, önümüzdeki yıllarda bu oranın yüzde 3 seviyesinin altına ineceğini de kaydetti. 
     Serbest kur rejiminin önümüzdeki dönemde de tavizsiz uygulanacağını açıklayan Ali Babacan, Türkiye'nin IMF ile ilişkilerde net borç ödeyicisi olmaya devam edeceğini kaydetti. 
     
     YAPISAL REFORMLAR 
     Ali Babacan, yapısal konularda vergi reformu, soyal güvenlik reformu ve bankacılık reformunun öncelikler arasında yer aldığını ifade etti. 
     Sosyal güvenlik konusunda bir dizi reform çalışmasının devam ettiğini ve Eylül ayı sonuna kadar emeklilik sistemi reform stratejisi konusunda bir tercih kararı verileceğini açıklayan Babacan, bu stratejinin halihazırda faaliyet gösteren 3 emeklilik kurumunun birleştirilmesini öngördüğünü kaydeti. 
     Emeklilik sistemi açıklarının 2007 yılından sonra sürekli olarak azalan bir seyir izleyeceğini anlatan Babacan, bu açıkların uzun vadede milli gelirin yüzde 1'i seviyesine düşürüleceğini söyledi. 
     
</TEXT>
</DOC>
