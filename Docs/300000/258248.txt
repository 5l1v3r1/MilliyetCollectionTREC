<DOC>
<DOCNO> 258248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko29.html </URL>
<DATE> 2004/07/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Merkez Bankası Yeni Türk Lirası'nda ingilizce sözcük bulunmuyor 
</HEADLINE>
<TEXT>

     Merkez Bankası, Yeni Türk Lirası banknotların üzerinde ''Türkiye Cumhuriyeti'' ibaresinin İngilizcesi olan ''Republic of Turkey'' ibaresinin bulunmasının söz konusu olmadığını bildirdi. 
     Merkez Bankası tarafından yapılan duyuruda, son zamanlarda basında yer alan bazı haberlerde Yeni Türk Lirası'nın üzerinde ''Türkiye Cumhuriyeti'' ibaresinin İngilizcesi olan ''Republic of Turkey'' ibaresinin bulunduğunun iddia edildiği hatırlatıldı. 
     Bu konuda Merkez Bankası'nın kredibilitesini yakından ilgilendiren çeşitli yorumlar yapıldığı belirtilen açıklamada, şöyle denildi 
     ''Basımı ve şubelerimize dağıtım işlemi başlamış olan Yeni Türk Lirası banknotlarımızın üzerinde böyle bir ibarenin bulunması söz konusu değildir. 
     Asılsız nitelikteki bu haberlerin, 5083 sayılı Kanunun yasalaşmasından sonra uygulamaya konulan çalışma programlarını etkilemesi ve yönlendirici olması da mümkün bulunmamaktadır.'' 
Duyuruda, Yeni Türk Lirası banknotlarının görüntüleri ve güvenlik özellikleri tanıtım programı dahilinde 2004 yılının sonuna doğru açıklanacağı kaydedildi. 

     
</TEXT>
</DOC>
