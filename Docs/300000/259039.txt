<DOC>
<DOCNO> 259039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy06.html </URL>
<DATE> 2004/07/29/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Maliye Bakanlığı İlaç ödemelerindeki gecikme parasızlıktan değil 
</HEADLINE>
<TEXT>

     Maliye Bakanlığı, eczanelerin resmi kurumlardan alacaklarının ödenmesinde yaşanan gecikmelerin, ödenek yetersizliğinden kaynaklanmadığını, bunun nedeninin kurumların ilgili tahakkuk birimlerinin ödenekleri yerine ulaştırmada gecikmeleri olduğunu bildirdi. 
     Maliye Bakanlığı'ndan yapılan açıklamada, ilaç ödemeleriyle ilgili sorunun ödeneksizlikten kaynaklanmadığı belirtilirken, temmuz sonu itibariyle kurumların elinde halen ödenmeyen 590 trilyon liralık ödenek olduğu kaydedildi. Genel ve katma bütçeli kurumların tedavi ve ilaç ödemeleri için bütçeden ayrılan toplam ödeneğin 2.2 katrilyon lira olduğu hatırlatılan açıklamada, bu ödeneklerin Bakanlık tarafından vize edilen ayrıntılı harcama programı uyarınca her üç ayda bir serbest bırakıldığı belirtildi. Buna göre 9 aylık rebst bırakılan ödenek oranının yüzde 55, bu orana denk gelen tutarın da 1.2 katrilyon lira olduğu kaydedildi. 
     Buna karşılık temmuz sonu itibariyle kurumlar tarafından yapılan tedavi ve ilaç harcaması tutarının 614 trilyon lirada kaldığına işaret edilen açıklamada, "Bu durumda kurumlarımızın elinde halen harcanmayan 590 trilyon lira tutarında ödenek olduğu dikkate alındığında ilaç ödemeleriyle ilgili sorunun ödenek yetersizliğinden deiğl kurumların ilgili tahakkuk birimlerinin ödenekleri mahalline intikal ettirmelerindeki gecikmelerden kaynaklandığı anlaşılmaktadır" denildi. 
     Açıklamada, ilaç ödemeleriyle ilgili ödenek yetersizliği olduğu yolunda kurumlardan Bakanlığa herhangi bir talepte bulunulmadığı da kaydedildi. 

ANKA 
     
</TEXT>
</DOC>
