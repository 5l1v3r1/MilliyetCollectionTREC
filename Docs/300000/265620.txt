<DOC>
<DOCNO> 265620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yasam/yas15.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Restorana kurşun 9 yaralı 

MUSTAFA KURTARAN İstanbul 
İSTANBUL Anadolu Yakası'nın popüler mekanlarından Kadıköy Bostancı'daki Mood Restaurant'dan çıkan müşteriler, otoparka bıraktıkları araçları beklerken 25 yaşlarında kimliği belirsiz bir kişi kalabalığa kurşun yağdırdı. Müşteriler kendilerini yere atarken, dokuz kişi vurularak yaralandı. Yaralılar çeşitli hastenelere kaldırılırken saldırgan yaya olarak kaçtı. 

Hemşire ayıltmak isterken yaktı 

ZAFER SAMANCI Konya DHA 
Konya'da annesinin kalp krizi geçirdiğini sanarak korkudan bayılan Aysen Livana'ya 23 , kaldırıldığı sağlık ocağında müdahale eden hemşire Zuhal Deşen, iddiaya göre amonyağı pamukla koklatmak yerine hastanın ağzına döktü. Tedavi altına alınan Livana'nın ağzında, burnunda ve sol kulağında amonyak nedeniyle tahriş oluştuğu tespit edildi. Genç kız hemşireden şikayetçi oldu. 

Dilini eşek arısı soktu 

ALEV GÜRSOY Sivas DHA 
Sİvas'ta dilini eşek arısı sokan 68 yaşındaki Döne Ercel, hastanelik oldu. Sivas Sultan 1.İzzettin Keykavus Devlet Hastanesi Acil Servisi'ne kaldırılan Ercel, yaşadıklarını uzun süre anlatamadı. Sakinleştirici ve ağrı kesici iğne yapılmasının ardından konuşan Erçel, "Seyyar satıcıdan armut alacaktım. Tadına bakmak istedim. Armutu ısırırken üzerindeki eşek arısını farketmedim. Isırır ısırmaz dilimde büyük acı hissettim" dedi. 

Hırsız tamirciler yakalandı 

OSMAN KARA İstanbul 
İstanbul'da, çalıntı araçları, hurdaya çıkacak kadar ağır hasar görmüş aynı model araçların motor ve şasi numaralarını kullanarak sattıkları iddia edilen oto tamircileri Levent Özdemir ve Alaattin Arslan polis tarafından yakalandı. Operasyonda ayrıca, zanlıların motor ve şasi numaralarını değiştirerek sattıkları 6 otomobil ve 1 kamyonet de ele geçirildi. 



</TEXT>
</DOC>
