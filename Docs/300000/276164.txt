<DOC>
<DOCNO> 276164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun25.html </URL>
<DATE> 2004/09/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Almanların yüzde 62'si Türkiye için referandum istiyor 
</HEADLINE>
<TEXT>

     Almanya'da yapılan bir araştırma, Almanların yüzde 62'sinin Türkiye'nin AB üyeliği hakkında referandum yapılmasından yana olduğunu gösterdi. 
     Die Welt gazetesi tarafından yapılan araştırmanın sonuçlarına göre, halkın yüzde 62'si referandum yapılmasını isterken, yüzde 34'ü karşı görüşü dile getirdi. 
     Türkiye'nin AB üyeliğini destekleyen iktidardaki Sosyal Demokrat Parti SPD taraftarlarının yüzde 49'u, Türkiye'nin üyeliğine karşı çıkan Hıristiyan Demokrat Birlik Partisi CDU taraftarlarının da yüzde 69'u referandumdan yana görüş bildirdi. 
     Buna karşın tüm politikacılar arasında Türkiye'nin üyeliği konusunda referandum yapılmasını destekleyenlerin oranının çok az olduğuna dikkat çekildi. SPD'nin yanı sıra CDU ve Hür Demokrat Parti FDP üyesi politikacıların da, olası bir referandumda, bunun halkı kışkırtmak amacıyla kötüye kullanılacağı endişesini taşıdıkları belirtildi. 
     Öte yandan, Deutsche Welle DW radyosu Türkçe servisi şefi Baha Güngör, gazete için yazdığı bir makalede, NATO müttefiki olan Türkiye'ye Almanya'da daha fazla güven duyulmasını istedi. 
     ''Türkler sadaka istemiyor'' başlığıyla yayımlanan makalede, Almanların Türkiye'nin AB üyeliğine karşı olan bazı endişelerinin anlaşılabilir olduğu, ancak Türkiye'nin Almanya ve Avrupa'ya sağlayacağı güvenliğin hafife alınmaması gerektiği belirtildi. 
     Türkiye'nin tarihi boyunca zor durumda kalan Avrupalılara kapılarını açtığı anlatılan makalede, Türkiye'nin üyelik isteğinden sonra İsrail ya da Ukrayna gibi ülkelerin de AB'ye üye olmak isteyebilecekleri şeklindeki görüşlere karşı da, bu ülkelerin hiçbir Avrupa kuruluşuna üye olmadıkları hatırlatıldı. 
     Makalede, Türkiye üyeliğinin maliyetiyle ilgili konuları gündeme getirenlerin, Türkiye'nin AB'ye üye olmaması durumunda nelerin kaybedilebileceğini de iyi hesaplamaları gerektiği ifade edildi. Makalede, Türkiye'nin Avrupa'nın güvenliğini sağlayacağı ve Alman ekonomisi için yeni imkanlar yaratacağı kaydedildi. 
     Baha Güngör'ün makalesinde, AB'nin dünyada global bir rol üstlenebilmesi için Türkiye'ye ihtiyacı olduğu, Türkiye'nin AB'ye alınmaması durumunda köktendinciliğin Avrupa'da tahmin edilenden çok daha hızlı bir şekilde yayılacağı görüşü dile getirildi. 
     
</TEXT>
</DOC>
