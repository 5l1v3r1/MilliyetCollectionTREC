<DOC>
<DOCNO> 293928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur49.html </URL>
<DATE> 2004/12/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İspanyollar, dünya seyahat devi TUİ'ye ortak oldu... 
</HEADLINE>
<TEXT>

     İspanyol tur operatörü ve otel grubu RİU, Almanya'nın en büyük tur operatörlerinden TUI'ye ortak oldu. 
     Turizm araştırmaları yapan Ekin Yazım Merkezi'nden edinilen bilgiye göre, aylardır konuşulan TUI hisselerinin satışının ilk bölümü gerçekleşti. 
     TUI'nin yüzde 17.3'ünü grup ile yakın işbirliği içinde olan İspanyol otel grubu RİU satın aldı. RİU'nun hisseler için ne kadar ödediğine ilişkin bir açıklama yapılmadı. 
     RİU, hisseleri, TUI'nin yüzde 33.3'lük bölümünü elinde bulunduran West LB'nin bu payları devrettiği Deutsche Bank'tan satın aldı. Şu anda kalan yüzde 14'lük hissenin ABD ve Avrupalı yatırımcılara en kısa sürede satılması planlanıyor. 
     Deutsche Bank'tan yapılan açıklamada kalan yüzde 14'lük TUI payının ABD ve Avrupalı yatırımcılara satılması için girişimlerde bulunulacağı bildirildi. 
     TUI Yönetim Kurulu Başkanı Michael Frenzel de yaptığı açıklamada, TUI'ye ait hisseleri yıl sonuna kadar makul bir fiyattan sorumluluk sahibi ellere satma amaçlarını gerçekleştirdiklerini belirterek, bunun yönetim için iyi bir çözüm olduğunu söyledi. 
     
     TÜRKİYE CEPHESİ 
     Avrupa seyahat endüstrisinin en büyük gruplarından biri olan ve Türkiye'ye özellikle Almanya pazarından en çok turist getiren tur operatörleri arasında yer alan TUI'ye İspanyol otelcilerin talip olması, Türkiye'de ''Almanya pazarını İspanya'ya geri mi kaptıracağız'' tedirginliği yaratmıştı. 
     Turizmcilerin bir bölümü Türk turizminin bu satıştan etkilenmeyeceğini savunurken, bir başka kesim de İspanya'nın bundan sonra TUI'nin müşterileri üzerinde önemli bir ağırlık koyabilme fırsatı bulacağını ifade ettiler. Turizm yatırımcıları da Türk turizminin bundan uzun vadede olumsuz etkileneceğini kaydetti. 
     Kültür ve Turizm Bakanlığı, TÜROB yasasının çıkması ve otelcilerle ilgili yasal düzenlemelerin ardından Türkiye'ye en fazla turist getiren turizm gruplarından TUI'ye de talip olmayı istediklerini açıklamıştı. 
     
</TEXT>
</DOC>
