<DOC>
<DOCNO> 280386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy17.html </URL>
<DATE> 2004/10/15/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Hollanda, Türkiye lehine çıkacak kararlardan memnun olacak 
</HEADLINE>
<TEXT>

     AB Dönem Başkanı Hollanda'nın Ankara Büyükelçisi Sjoerd Izaak Hendrik Gosses, 17 Aralık'ta Hollanda'nın dönem başkanlığında yapılacak zirvede Türkiye hakkında alınacak tarihi kararın olumlu olmasından mutluluk duyacaklarını söyledi. 
     Marmaris Hollanda Fahri Konsolosluğu hizmet binasını açmak üzere Marmaris'te bulunan Büyükelçi Gosses, açılışın ardından düzenlediği basın toplantısında Türkiye-AB ve Hollanda ilişkilerine ilişkin açıklamalarda bulundu. 
     AB Komisyonu'nca 6 Ekim'de açıklanan raporun beklenenden çok daha pozitif olduğunu ve Türkiye açısından büyük önem taşıdığını ifade eden Gosses, bunun 17 Aralık'ta yapılacak AB Zirvesi'nden iyi bir sonuç alınmasını kolaylaştıracağını ifade etti. 
     Gosses, 17 Aralık'ta Türkiye ile tam üyelik müzakerelerinin başlatılması konusunda olumlu bir karar alınmasını umut ettiklerini belirterek, ''Hollanda'nın AB Dönem Başkanı olduğu sırada alınacak tarihi kararların, Türkiye lehine sonuçlanması bizleri mutlu edecektir'' dedi. 
     Bazı Avrupa ülkelerinin Türkiye'nin tam üyeliğine olan olumsuz yaklaşımlarının hatırlatılması üzerine, ''Bu tartışmaların yadırganmaması gerektiğini'' dile getiren Gosses, şöyle konuştu 
     ''Türkiye büyük bir ülke. Büyük nüfusu ile birliğe katıldığında en fazla nüfuslu ülke olacak. Türkiye, gelişmekte olan bir ülke. Ayrıca bir İslam ülkesi. Bu üç nedenle Avrupa halkı Türkiye hakkında daha çok bilgi istemektedir. Alınacak kararın dürüst ve uzun ömürlü bir karar olması ve 25 ülkenin ortak kararı olması ve pozitif olması açısından bu tartışmalar yadırganmamalı. AB Dönem Başkanlığı süresince Hollanda objektif ve dürüst davranacaktır ve bunda da Hollanda etkin bir rol üstlenecektir.'' Gosses, Türkiye-Hollanda ilişkilerine ilişkin yaptığı değerlendirmede de Hollanda'nın iyi bir yatırımcı ülke olduğu düşünüldüğünde iki ülke arasındaki ekonomik işbirliğinin 17 Aralık'tan sonra artarak süreceğini kaydetti. 
     
</TEXT>
</DOC>
