<DOC>
<DOCNO> 264144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonspo11.html </URL>
<DATE> 2004/08/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gençlerbirliği hakeme sahip çıktı Haksızlık ediliyor 
</HEADLINE>
<TEXT>

     Gençlerbirliği Kulübü Basın Sözcüsü Muammer Akyüz, Beşiktaş'ın galibiyeti kaçırdığını iddia edenlerin hem hakeme hem de Gençlerbirliği futbolcularına haksızlık ettiğini belirtti. 
     Muammer Akyüz, yaptığı yazılı açıklamada, Birinci Süper Lig'de Pazar günü oynanan ve 1-1 berabere tamamlanan Beşiktaş-Gençlerbirliği maçının ardından hakem Bülent Demirlek hakkında spekülasyonlar yapıldığını savundu. 
     Ligin henüz başında hakemler hakkında bu kadar olumsuz yaklaşımlarda bulunmanın yanlış bir tutum olduğunu kaydeden Akyüz, açıklamasında şu ifadelere yer verdi 
     ''Beşiktaş maçında hakemin yönetimini biz de beğenmedik. 2 taraf için de yanlış kararlar verdi. Ancak hakem hatalarından Beşiktaş galibiyeti kaçırdı denirse, bu hem hakeme hem de Gençlerbirliği futbolcularına haksızlık olur. Gençlerbirliği, oynadığı futbolla ve girdiği gol pozisyonlarıyla galibiyeti kaçıran taraf oldu. Maçı tarafsız gözle izleyen herkesin kanaati buydu. Beşiktaş bu maçtan aldığı 1 puana sevinsin. 
     Sezonun ilk haftaları olması nedeniyle kasıtsız hata yapan hakemlerimize biraz daha hoşgörüyle bakmamız gerektiğine inanıyorum. İlerleyen haftalarda hakemlerimizin de daha iyi form tutup, daha az hatayla maç yönetmelerini diliyorum.'' 
     
</TEXT>
</DOC>
