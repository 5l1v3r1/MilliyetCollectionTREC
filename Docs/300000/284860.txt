<DOC>
<DOCNO> 284860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonsiy05.html </URL>
<DATE> 2004/10/31/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erbakan, siyasete dönüşün yolları arıyor... 
</HEADLINE>
<TEXT>

     Necmettin Erbakan, mahkum olduğu kapatılan RP'nin kayıp trilyonunu faiziyle birlikte ödeyerek hapis ve siyaset yasağı cezasının kaldırılmasını sağlayacak Yolsuzlukla Mücadele Yasası'nın çıkarılması için kurmayları aracılığıyla AKP ile pazarlık başlattı. 
     Erbakan, hapis cezasının infazını bir sene için durduran sağlık raporunun süresinin bitimi yaklaştığı için cezasının tamamen kaldırılması için girişimlerini artırdı. 
     Erbakan'ın talimatıyla Saadet Partililer, TBMM'de komisyonlardan geçtiği halde Genel Kurul'a sevkedilmeyip beklemeye alınan Yolsuzlukla Mücadele Yasası'nın çıkarılması için AKP ile görüşmelere başladı. AKP'lilerce beklemeye alınan tasarı, cezaların, kayba neden olunan paraların faiziyle ödenmesi halinde indirimini öngörüyor. 
     
     ERBAKAN ÖDEMEYE HAZIR 
     Erbakan da, hapis ve özellikle siyaset yasağı cezasının kaldırılması için bu yasanın çıkmasını istiyor. Erbakan, kendisiyle birlikte başka sanıklar da bulunmasına karşın yasanın çıkması halinde öncelikle ceza indirimi, sonrasında da cezasının sonuçlarıyla birlikte tamamen kaldırılması için hüküm nedeni olan kapatılan RP'nin kayıp trilyonlarını geçen sürede işleyen faiziyle birlikte ödeyecek. 
     Saadet Partililer, çabalarını AKP'nin yasayı beklemeye alma gerekçesi olan, "Yolsuzluk hükümlülerinin affına dönüşeceği" kaygısını ortadan kaldırmaya yoğunlaştırdı. 
     AKP'nin ikna edilmesi halinde Erbakan, kısa sürede cezasının kaldırılması karşılığında hesaplanacak parayı Hazine'ye ödeyecek. 
     Erbakan, AKP'nin yasayı çıkarma konusunda ikna olabileceği beklentisiyle Saadet Partisi'nin yasa gereği yapmak zorunda olduğu kongresini de geciktiriyor. Saadet Partisi de, Erbakan'ın siyaset yasağının çıkacak yasayla ortadan kalkacağı umuduyla kongre tarihini yeniden belirsiz bir tarihe erteledi. 

ANKA 
     
</TEXT>
</DOC>
