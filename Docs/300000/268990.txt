<DOC>
<DOCNO> 268990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun20.html </URL>
<DATE> 2004/09/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Irak'ta bir Türk şoför kaçırıldı... 
</HEADLINE>
<TEXT>

     Irak'ta radikal dinci bir grubun, Kuveyt firması için çalışan bir Türk kamyon şoförünü kaçırdığı bildirildi. 
     El Arabiya televizyonu, şoförü kaçıranların gönderdiği bir video kaseti yayımladı. 
     Görüntülerde, kırlaşmış sakallı Türkün, ''İslami Direniş Hareketi, Nu'man Tugayları'' yazılı bir pankartın önünde oturduğu görüldü. 
     Türk şoförü kaçıranlar, çalıştığı firmanın, ABD'nin Irak'taki güçleri için çalışmayı bırakmaması ve Irak'tan çekilmemesi halinde, rehineyi başını keserek öldüreceklerini açıkladılar. 
     
     GRUPTAN, TÜRK FİRMALARINA ÇAĞRI 

     Irak'ta bir Türk şoförü kaçırdığı bildirilen ''İslami Direniş Hareketi, El Noman Tugayları'' adlı grup, ''Irak'ta ABD güçleri için çalışan Türk firmalarının 48 saat içinde çekilmesi'' yönünde çağrıda bulundu. 
     Türk şoförün görüntülerinin yer aldığı kasette, grubun, şu açıklaması yer aldı 
     ''Irak'ta ABD güçleriyle işbirliği yapan tüm Türk firmalarını uyarıyoruz. Irak'ı hemen terk etsinler. Ya bu firmalar iki gün içerisinde bunu yerine getirirler ya da şoför, başı kesilerek öldürülür.'' Görüntü üzerine okunan açıklamada, şoförün bağlantılı olduğu bir Türk ve bir Kuveyt firmasının adları da sayıldı ve bu firmaların, ABD güçleri için çalışmayı derhal bırakmaları gerektiği kaydedildi. 
     Açıklamada, bu firmalardan Kuveytli olanın adının ''Safr'', Türk olanın adının da ''İnaya'' olduğu belirtildi. 
     Reuters'a göre açıklamayı okuyan kişi, şoförün adını ''Medhad'' olarak verdi. Bu ismin ''Mithat'' veya ''Medet'' olabileceği dikkati çekti. 

     
</TEXT>
</DOC>
