<DOC>
<DOCNO> 292342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko14.html </URL>
<DATE> 2004/11/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
BDDK Hazırladığımız taslakta, bundan sonra fona devir diye birşey yok 
</HEADLINE>
<TEXT>

     Bankacılık Düzenleme ve Denetleme Kurumu Başkanı Tevfik Bilgin, hazırladıkları Finansal Hizmetler Kanun Taslağını, ''İyi niyetle çalışan, kar etmeyi çizilen sınırlan içinde düşünen bankacılar için bir tebrik kartı, diğerleri için de sonun başlangıcını gösteren bir tebligat'' olarak niteledi. 
     Bilgin, Banka ve Ticaret Hukuku Araştırma Enstitüsü'nün 50. yılı nedeniyle düzenlenen ''Bankacılık Sorunları Sempozyumu''nda yaptığı konuşmada, Finansal Hizmetler Kanun Taslağı hakkında açıklamalarda bulundu. 
     Taslak hakkında detaylı bilgi veren Bilgin, 68. maddede denetim ve alınacak önlemlere yer verdiklerini, 69. maddede de düzeltici önlemleri saydıklarını belirtti. Bunları ''ayakta tedavi hükümleri'' olarak niteleyen Bilgin, 70. maddede sıraladıkları iyileştirici önlemlerin de ''Yatarak tedavi hükümleri'' olduğunu söyledi. BDDK Başkanı, şöyle konuştu 
     ''71. maddede kısıtlayıcı hükümleri aldık. Bunlar da ameliyata ait hükümlerdir. Daha şiddetli, örneğin, mevduatı belli bir limitte topla , örneğin şubelerini kapat , örneğin yönetim kurulunu tamamen değiştir gibi... Bu, bence Kanunun en önemli değişikliğidir ve BDDK'nın ve TMSF'nin ortak görüşüdür. İkisi de otoritedir, ikisi de inandığını yapmıştır. Baktık olmadı, bankanın faaliyet iznini kaldırıyoruz. Bizim hazırladığımız taslakta, bundan sonra fona devir diye birşey yok. 
     Banka bunları, eğer söylediğimiz halde yapamadıysa ya da mali bünyesi gerçekten tedavi edilemeyecek kadar kötüyse, tasfiye sürecine tabi tutulacak, sigorta kapsamındaki mevduat ödenecek, tasfiyeyi TMSF yapacak. Taslakta bundan sonra devralma gibi hükümler yok.'' 

     
</TEXT>
</DOC>
