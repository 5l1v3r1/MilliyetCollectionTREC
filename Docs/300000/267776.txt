<DOC>
<DOCNO> 267776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun18.html </URL>
<DATE> 2004/08/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Miloşeviç kendini savunuyor Suçlamalar arsız yalanlar 
</HEADLINE>
<TEXT>

     Balkanlar'da 1990'lı yıllarda etnik temizlik yapmakla suçlanan eski Yugoslavya Devlet Başkanı Slobodan Miloşeviç, uzun süre ertelenen savunma duruşmasında hakkındaki suçlamaların ''arsız yalanlar'' olduğunu söyledi. 
     Eski Yugoslavya için kurulan uluslararası savaş suçları mahkemesinde, aylardır sağlık sorunları nedeniyle ertelenen savunmasına, Yugoslavya'nın dağılmasının başlıca sorumlusunun uluslararası toplum olduğu suçlamasında bulunarak başlayan Miloşeviç, ''Hakkımdaki suçlamalar arsız yalanlar ve tarihin çarpıtılmasıdır'' dedi. 
     Mahkemeye lacivert takım elbise, açık mavi gömlek ve Yugoslavya bayrağı renklerindeki kravatıyla gelen 63 yaşındaki Miloşeviç, toplam olarak 4 saat sürecek savunmasına, 2. Dünya Savaşı'nda Hırvat faşistlerin Ustaşalar Sırplara karşı soykırımını da hatırlattığı geniş bir tarih analizi yaparak devam etti. 
     Yıllar boyunca Almanların ve Vatikan'ın Yugoslavya'nın yıkılması için çalıştığını belirten Miloşeviç, ''Eski Yugoslavya'daki savaşlar eşkıya devlet gibi budala bir teoriyle açıklanamaz. Yugoslavya'yı karıştırmak planı, Almanya, Vatikan, uluslararası toplumun geri kalanı ve ABD'nin ittifakı sayesinde zaten vardı'' diye konuştu. 
     Uzun uzun duruşmanın meşru olmamasından yakınan Miloşeviç'in, 4 saatlik savunmasından sonra Ekim 2005'e kadar kendi tanıklarını dinletmek için 150 günü bulunuyor. 
     
</TEXT>
</DOC>
