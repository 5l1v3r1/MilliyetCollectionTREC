<DOC>
<DOCNO> 267183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur05.html </URL>
<DATE> 2004/08/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sağanak yağış ve dolu nedeniyle ev ve işyerlerini su bastı 
</HEADLINE>
<TEXT>

     İstanbul'da sabah saatlerinde başlayan ve kısa süre etkili olan sağanak yağış ve dolu nedeniyle bazı ev ve işyerlerini su bastı. 
     AA muhabirinin aldığı bilgiye göre, kentte saat 07.00 sıralarında başlayan ve kısa süre etkili olan sağanak yağış ve dolu yüzünden Bağcılar, Küçükçekmece, Ümraniye, Avcılar, Şişli ve Beşiktaş gibi ilçelerin de aralarında bulunduğu çeşitli bölgelerde su baskınları yaşandı. 
     Birçok ev ve işyerinin su baskınına uğradığı yağış sonrası su basan yerlerde İtfaiye ve İSKİ ekiplerince tahliye işlemi yapıldı. Bazı yerlerdeki sular ise yağışın kesilmesi sonrası çekildi. 
     Yağış yüzünden Eminönü'nde bulunan İstanbul Ticaret Odası önündeki yolun da aralarında bulunduğu bazı yollarda, rogarların kapanması nedeniyle su birikintisi oluştu. 
     Sürücülere zor anlar yaşatan bu su birikintileri, rogar kapaklarını açan Yol Bakım Müdürlüğü ekipleri ve vidanjörlerce tahliye edilmeye çalışıldı. 
     Yağış nedeniyle oluşan suların, bazı işyerlerinin önüne getirdiği çöpleri ise vatandaşlar kendi imkanlarıyla temizlemeye çalıştı. 
     Kentteki bazı bölgelerde ekiplerin su tahliyesi işlemleri halen sürüyor. 
     Bu arada İtfaiye yetkilileri, saat 08.30'a kadar kendilerine 38 su baskını ihbarın geldiğini, ancak ciddi bir durumun söz konusu olmadığını söylediler. 
     Öte yandan, İstanbul Valiliği Afet Yönetim Merkezi yetkilileri de, Güngören Merter'de saat 07.30 sıralarında bir evin balkonuna yıldırım düştüğünü belirterek, bu olayda herhangi bir yaralanma olmadığını kaydettiler. 
     Yetkililer, kendilerine ulaşan bilgilere göre, ilde şu ana kadar önemli bir olumsuzluk meydana gelmediğini bildirdiler. 

     
</TEXT>
</DOC>
