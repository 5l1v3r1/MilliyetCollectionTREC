<DOC>
<DOCNO> 263120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko23.html </URL>
<DATE> 2004/08/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Çukurova Grubu'nda şirket birleştirme operasyonu... 
</HEADLINE>
<TEXT>

     Borçları için Tasarruf Mevduatı Sigorta Fonu'yla anlaşmaya varan Çukurova Grubu'nda geniş çaplı bir şirket birleştirme operasyonuna gidiliyor. Grup bünyesindeki beş şirketin tek çatı altında birleştirilmesi öngörülüyor. 
     Çukurova Grubu'nda yer alan Bayındırlık İşleri A.Ş., İntek İnsangücü Telekomünikasyon Destek Hizmetleri ve Pazarlama A.Ş., Tifdruk Matbaacılık A.Ş., Yapı Kredi Teknoloji Hizmetleri A.Ş. ve Auer Dayanıklı Tüketim Malları İthalat İhracat A.Ş. 
     tek çatı altında birleştirilecek. Birleşme, Bayındırlık İşleri A.Ş.'nin diğer dört şirketi tüm hak, alacak, borç ve yükümlülükleriyle birlikte devralması yoluyla gerçekleştirilecek. Birleşmede, şirketlerin 30 Haziran 2004 tarihli bilançoları esas alınacak. 
     Beş şirketin birleştirilmesine ilişkin karar 20 Ağustos'ta gerçekleştirilecek olağanüstü genel kurullarda alınacak. Genel kurullarda, birleşmeye ilişkin sözleşmenin imzalanması ve bu konuda her türlü işlemlerin yapılması konusunda yönetim kurullarına yetki verilecek. 
     
     İHLAS HAYAT SİGORTA, İHLAS GAZETECİLİK İLE BİRLEŞİYOR 

     İhlas Holding bünyesindeki İhlas Hayat Sigorta ile İhlas Gazetecilik birleştiriliyor. 
     Edinilen bilgiye göre, İhlas Hayat Sigorta A.Ş.'nin İhlas Gazeteciik A.Ş.'yle birleştirilmesine ilişkin karar, şirketin geçen ayınsonunda yapılan olağan genel kurulunda alındı. Birleşmeyle, 6 trilyon lira sermayeli İhlas Hayat Sigorta, tüm aktif ve pasifiyle birlikte İhlas Gazetecilik'e katılarak tasfiye edilecek. 
     
     DİĞER BİRLEŞMELER 

     Bu arada, Nurol Gıda ve Tarım Ürünleri A.Ş. olağan genel kurulunda, Nurol Holding'le birleşme kararı alındı. 
     Birleşme, Nurol Gıda'nın Nurol Holding tarafından devralınması yoluyla gerçekleştiriecek. 
     Kocaeli'de faaliyet gösteren Koruma Tarım A.Ş. ile Koruma Klor Alkali A.Ş.'nin birleştirilmesi kararlaştırıldı. 
     Birleşmeyle birlikte 1 trilyon 360 milyar lira sermayeli Koruma Tarım, Koruma Klor Alkali'ye katılacak. 
     Ankara'da bulunan Emtamitaş Enerji ve Madeni İnşaat İşleri A.Ş. de Atika El Sanatları A.Ş. ile birleşecek. 
     Birleşme, Emtamitaş'ın Atika'yı devralması yoluyla gerçekleştirilecek. 

ANKA 
     
</TEXT>
</DOC>
