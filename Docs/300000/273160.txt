<DOC>
<DOCNO> 273160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur06.html </URL>
<DATE> 2004/09/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Uyurken balkondan düşerek öldü 
</HEADLINE>
<TEXT>

     Özcan TİKİT-Adem GÜVEN İZMİR, DHA 
İZMİR'in Yeşilyurt semtinde ziyarete gittiği amcasının dördüncü kattaki evinin balkonundan, uyurken düşen 22 yaşındaki Engin Çelik hayatını kaybetti. 
     Olay, dün saat 03.00 sıralarında 9147 sokak 27 numaradaki apartmanın dördüncü katında meydana geldi. Bodrum'da garsonluk yapan Engin Çelik, amcasının oğlu Gökhan Çelik'le birlikte uzun süre içki içti. Balkondaki yüksek sedirde Gökhan Çelik ile yan yana yatan Engin Çelik, uykusunda dönerken balkon korkuluklarını aşıp boşluğa düştü. Beton zemine çakılan Çelik ağır yaralandı. Gürültüyle uyanan Gökhan Çelik yanında yatan amcasının oğlunun düştüğünü farketti. Ambulansla SSK İzmir Hastanesi'ne ağır yaralı olarak kaldırılan Çelik, hayatını kaybetti. 
     Uyuduğu sırada dördüncü kattaki balkondon düşerek hayatını kaybeden Engin Çelik'in amcasının oğlu Gökhan Çelik'in ifadesine başvuran polis, olayla ilgili soruşturma başlattı. 
     
</TEXT>
</DOC>
