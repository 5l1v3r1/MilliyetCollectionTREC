<DOC>
<DOCNO> 284807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yazar/yilmaz.html </URL>
<DATE> 2004/10/31/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Oğullar Cola'da yetişiyor 
</HEADLINE>
<TEXT>


Bir işadamı, "Yurt dışında aldığımız 180 milyon dolarlık bir taahhüt işimiz var, Türkiye'deki finans kurumlarının teminat mektupları kabul edilmediği için işe başlayamıyoruz" diyor. 
Yatırım planları erteleniyor. 
Yeni işsizlik dalgası çalışanların korkulu rüyası olmaya devam ediyor. 
Hepsinin üzerine erken seçim tartışmaları belirsiz bir çalışma planı ve takvimle gündemimize yerleşiyor. 
Hayatın bir başka yerinde ise karşımıza "Övün, Çalış, Güven" diyenler olduğunu hatırlatanlar çıkıyor. 
Yeni Türkiye Genel Başkanı İsmail Cem ve AK Parti Genel Başkanı Recep Tayyip Erdoğan'ı ve Diyanet İşleri Başkanı Mehmet Nuri Yılmaz'ı taşıyan İstanbul - Ankara uçağında, Coca - Cola Avrasya ve Orta Doğu 48 ülke Bölüm Başkanı Ahmet Bozer bu farklı gündem için uçuyor. 
Bozer soyadı bize Avrupa Birliği'ni çağrıştırıyor. Ahmet Bozer'in babası Ali Bozer yıllarca o günkü adıyla Avrupa Topluluğu'nun bir numaralı isimlerindendi, akademik hayatına çekildi. Oğul Bozer ise dünya şirketi Coca - Cola'nın tepe yönetimine geçti. 

Krize rağmen 
Bozer, Coca - Cola Şişileme Grubu'nun Ankara fabrikasındaki törende, dünyadaki 2 bin 123 Coca - Cola fabrikası içinde, "Depolama ve Üretim Kalite Ödülü" almaya hak kazanan 10. fabrika olduklarını açıklıyor. Türkiye'deki diğer üç fabrika da aynı ödülü alarak, Coca - Cola sistemindeki 36 ödüllü fabrika arasına girmiş. 
Fabrika Müdürü Kerem Kerimoğlu, 117 çalışanla Coca - Cola Orta Avrupa ve Ortadoğu Direktörü Doug Dichting'in elinden ödülünü alırken, "Biz başardık" demenin gururunu yaşıyor. 
Neye rağmen 
Meşrubat pazarında 2001 yılında yüzde 20, 2002 yılında yüzde 12 daralmaya rağmen. 
Coca - Cola Ankara Şişeleme Fabrikası'ndakiler "Başardılar", şu anda öyküsünü aktarmadığımız Türkiye'deki başka kurumlarda da, benzer başarılara imza atıyor, ayakta kalabilmek hatta ipi önde göğüsleyebilmek için. 
İstanbul Sanayi Odası İSO ise biz Ankara'da bir başarı öyküsü dinlerken, 2001 yılı, "500 Büyük Sanayi Kuruluşu" araştırmasını yayınladı. Türk sanayinin borçları bir yıl içinde yüzde 101, faiz ödemeleri ise yüzde 178 artmış, çalışanların sayısında yüzde 5.7 azalma olmuş. 
Türkiye'ye birileri haksızlık etmiyor mu 

Oğul Yılmaz iş öğreniyor 
Coca - Cola Ankara fabrikasını gezerken, ANAP Genel Başkanı Mesut Yılmaz'ın oğlu Yavuz Yılmaz'ın nasıl bayi olduğunu da soruşturdum. 
Coca - Cola'nın Kartal bayisi ekonomik krizden etkilenmiş ve işini tasfiye etmiş. Bu bölgedeki boşluğu gören Nasıl tesbit etmiş onu bilmiyorum Yavuz Yılmaz, Amerika dönüşünde kendisine iş ararken Coca - Cola'ya teklif götürmüş, "Bayilik işi ticareti öğrenmek için iyi bir yol, Kartal'ı bana verin" demiş. Coca - Cola'cılar Yavuz Yılmaz'ın işadamlığından umutlular, "Agresif bir genç" diyorlar. 
Yılmaz artık Türkiye'deki 500 Coca - Cola bayisinden biri. 
Coca - Cola'nın müdürlerinden biri konuya biraz daha açıklık getiriyor 
"Bayilerimiz yılda bir Mercedes alacak para kazanmazlar, hatta içlerinde Mercedes'i olan bayi yoktur. Coca - Cola'nın yanında farklı ürünlerin de bayiliğini alarak güç alabilirler." 
Yavuz Yılmaz işi kaptıysa, şimdi başka ürünlerin de bayiliği için girişimlerde bulunuyordur, bakalım bu kez hangi ürünü alacak 
Bu arada aklıma Kartal'da siyaset yapan ve kaybından üzüntü duyduğumuz ANAP İstanbul Milletvekili ve eski Maliye Bakanı Adnan Kahveci'nin bir lafı geldi. Kahveci yanına adam seçerken, "Kursağı temiz mi " diye sorardı. Keşke Yılmaz, Kahveci'ye yetişseydi... Kahveci bir Kartal turunda, Yılmaz'ın dükkanına da uğrar ona işadamı olmanın etiğini anlatırdı. 



</TEXT>
</DOC>
