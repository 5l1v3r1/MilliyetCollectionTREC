<DOC>
<DOCNO> 270610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/toruner.html </URL>
<DATE> 2004/09/10/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
IMF anlaşması kaçınılmaz 
</HEADLINE>
<TEXT>


Hazine'nin borçlarını çevirmek için gerekli olan kaynak ihtiyacının yanı sıra, şimdi bir de cari açığın finansmanı sorunu var. Bunun için hükümet kendisini, IMF ile 2005 yılı ve sonrası için anlaşma yapmak zorunda hissediyor. Faiz dışı fazlanın artırılması veya kalitesi konusundaki tartışmalar da bu nedenle gündeme geliyor. 
Ek kaynağın bulunamaması veya IMF ile bir anlaşma yapılamaması halinde, sorun yalnız Türk Lirası'nın devalüasyonuyla giderilemeyecek boyutta. Mevcut borcun çevrilebilirliği tartışmaları da gündeme gelebilir. Bu nedenle, IMF ile bir anlaşma yapılması kaçınılmaz görünüyor. 
Ekonomi sıcak paraya ve spekülatif sermaye hareketlerine açık bir durumda. Gelişmiş ülkelerde ve özellikle ABD'de faizler hala düşük seviyelerde olduğundan, yabancı fonlar gittikçe artan bir oranda gelişen borsalara ve devlet tahvillerine yatırım yapıyorlar. Bu yatırımlardan Türk borsası ve tahvilleri de nasibini alıyor. 

Kısa Vadeli Borçlar 2003 sonu Mart 2004 sonu Haziran 2004 sonu Merkez Bankası 2.849 2.872 2.901 Ticari Bankalar 9.692 10.017 11.104 Özel Sektör Borçları 10.461 11.099 12.134 Toplam 23.013 23.999 26.140 
Bu ortam, ekonomimizi yurtdışı spekülasyonlara ciddi biçimde açık hale getiriyor. Spekülatif sermaye hareketleri sonucu Türk Lirası'nın değerinin bir anda düşmesi ve bunun faiz oranlarına yansıması, son bir buçuk yılda hükümetin faiz dışı fazlayı sağlamadaki başarısı sonucu oluşan güven ve istikrar ortamını zedeleyebilir. 
Yapılacak IMF anlaşması, doğal olarak bu riskten doğacak tedirginliği de bir ölçüde azaltır. 
Spekülatif sermaye hareketlerinin belirleyici olduğu bir ortamda, dalgalı kur rejiminin bir "denge kuru" belirlemesi neredeyse olanaksız. Zaten, dalgalı kuru bu nedenle eleştirmiştik. Bu yapıdaki bir dalgalı kur, önce "düşük kur ve düşük faiz" sonra da "yüksek kur ve yüksek faiz" döngüsüne yol açabiliyor. Mevcut IMF anlaşmasının uzatılması veya yeni bir anlaşma yapılması, oluşabilecek dalgalanmayı da bir miktar törpüleyecektir. 
Önümüzdeki aylardaki, en büyük riskin "kısa vadeli borçlar"dan kaynaklandığını görüyoruz. Aşağıda, Hazine borçları hariç kısa vadeli borçların milyon dolar olarak 2004 rakamları geçicidir bir dağılımı var 
Merkez Bankası'nın kısa vadeli borçları, muhabir açıkları ve 3 ay içinde vadesi gelen kredi mektuplu döviz tevdiat hesaplarından oluşuyor. Ticari bankaların kısa vadeli borçları da 3 ay içinde vadesi gelen döviz kredilerini, döviz tevdiat hesaplarını ve banka mevduatlarını kapsıyor. Özel sektör borçları arasında ise, kısa vadeli ithalat borçları ve bedeli peşin alınmış, prefinansman dahil ihracat var. 
Kısa vadeli döviz borçları artıyor. Kısa vadeli borçların çevrilmesindeki bir aksama, Hazine için de, ekonominin tümü için de tehlike yaratabilir. Sırf bu nedenle bile, IMF ile yapılacak anlaşmayı riske atmamalıyız. 



</TEXT>
</DOC>
