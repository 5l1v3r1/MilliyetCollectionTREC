<DOC>
<DOCNO> 251205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/spor/spo10.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplere yazık oldu 
</HEADLINE>
<TEXT>


Federasyon başkanı, genel kurulun mahkeme kararı ile durdurulmasından sonra, "Benim seçilmem önemli değildi. Bu kulüplerin de davasıydı. Şimdi yayın ihalesi Ağustos'a kalacak. İlk taksitler gecikecek" diye konuştu 

CEMAL ERSEN 


'Bu noktaya gelmeseydi' 
FUTBOL Federasyonu Başkanı Haluk Ulusoy kulüplere sitem etti. Olağan genel kurulun mahkeme kararı ile durdurulmasının ardından Ulusoy'un "Bu tüm kulüplerin davasıydı. Ben bir daha seçilirim veya seçilmem. Ama çok yazık oldu. Naklen yayın ihalesi şimdi en iyi ihtimalle Ağustos ayının başında yapılacak, kulüpler de ilk taksitlerini ancak lig başladıktan sonra alabilecek. Keşke iş bu noktaya gelmesiydi" dediği bildirildi. 

Hukuk kurulu yanılttı 
BAŞKANVELİ Orhan Saka'nın 10 Haziran'da Ankara'da yapılan son yönetim kurulu toplantısında hukuk kurulu üyelerine genel kurul tarihinin 26 - 27 Haziran'da yapılmasının bir sakınca yaratıp yaratmayacağını sorduğu ve "hayır" yanıtı aldığı ortaya çıktı. Mahkemenin verdiği ihtiyati tedbir kararından sonra başkan Haluk Ulusoy ve Saka'nın gelişmeye son derece sinirlendiği ve taktik hatası yapıldığını söylediği öğrenildi. 

Otele kadar geldiler 
HADİ Türkmen ve Abdülkadir Aksoy'un 24. Asliye hukuk mahkemesinden aldığı durdurma kararının uygulanması için önceki akşam saat 19.00'da Akyurt İcra Memurluğu'ndan bir görevlinin genel kurulun yapılacağı Büyük Anadolu oteline geldiği ve yetkililere cumartesi günü infazın gerçeleştirileceğini bildirdiği kaydedildi. Bunun üzerine yönetim kurulunun daha büyük yasal sıkıntılar çıkmaması için kongre tarihini ileriye aldığı kaydedildi. 

İlhan Cavcav sert çıktı 

GENÇLERBİRLİĞİ Başkanı İlhan Cavcav, Ankaragücü Başkanı Cemal Aydın ve Gaziantepspor Başkanı Celal Doğan dün Ankara'da bir araya gelerek, durum değerlendirmesi yaptı. Üç başkan, bundan sonra izlenecek strateji hakkında görüş alış verişinde bulunurken, Haluk Ulusoy'a karşı bir aday çıkarma ve naklen yayın ihalesi üzerinde duruldu. 
CAVCAV, " Ulusoy'un yetkisi olmasına rağmen naklen yayın ihalesini yapmayıp, seçim kozu olarak kullanması çok acı. Kulüpleri kendilerine oy vermeye zorluyor. Bu Türkiye'nin federasyonu mu, seçim federasyonu mu Ulusoy'un yeniden aday olamayacağını herkes söylüyor. Federasyon başkansız kalmaz. Kulüpler bu yapılanların hesabını soracak" dedi. 


</TEXT>
</DOC>
