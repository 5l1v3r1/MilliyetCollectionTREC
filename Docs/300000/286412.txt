<DOC>
<DOCNO> 286412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy18.html </URL>
<DATE> 2004/11/05/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Gül "AB'den 2005 içinde bir tarih bekliyoruz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB'den 2005 yılı içinde kesin ve net bir tarih beklediğini açıkladı. 
     AB zirvesi çerçevesinde Brüksel'de bulunan Gül, temaslarının ardından basını bilgilendirdi. 
     AB Komisyonu'nun genişlemeden sorumlu üyesi Günter Verheugen ile yaptığı görüşmede Komisyon'un Türkiye raporunun ve tavsiye kararının ayrıntılı olarak ele alındığını ve gelişmelerle ilgili görüş alışverişinde bulunulduğunu ifade eden Gül, Irak Başbakanı İyad Allavi ile de görüşerek, durum değerlendirmesinde bulunduğunu bildirdi. 
     Gül, Hollanda Başbakanı Jan Peter Balkenende, Hollanda Dışişleri Bakanı Bernard Rudolf Bot, AB Komisyonu Başkanı Romano Prodi ve AB yetkililerinin katıldığı aday ülkeleri bilgilendirme toplantısında yaptığı konuşmada, Türkiye'nin görüşlerini dile getirdiğini belirtti. 
     AB Komisyonu'nun tavsiyesinin gayet açık olduğunu hatırlattığını belirten Gül, Türkiye'nin beklentilerini yansıttığını anlattı. 
     Abdullah Gül, bu toplantıda, ayrıca, Irak'ta yapılacak olan seçimlerin önemine işaret ettiğini, Filistin ve Ortadoğu'da yeni bir dönem başlayacağını belirttiğini ve görüşlerini aktardığını söyledi. 
     Gazetecilerin sorularını yanıtlayan Gül, ''Fransa'daki tartışmaları takip ediyoruz'' diyerek, bu tartışmaların Türkiye değil AB konusunda olduğunu, bunu görmek ve anlamak gerektiğini, bu tartışmaların böyle bir döneme rastlamasının bedelinin Türkiye'ye ödetilemeyeceğini belirtti. 
     Türkiye'nin AB'ye katılım müzakerelerinin başlaması konusunda çeşitli senaryolardan söz edilebileceğini kaydeden Gül, ''Bizim açımızdan kesin olması gereken, 2005 yılı içinde kesin, günü belli, yeni bir koşul veya siyasi karar gerektirmeyen bir müzakere tarihi verilmesidir'' dedi. 
     Kıbrıs'ta sorunların Rum tarafından kaynaklandığını hatırlatan Gül, AB'nin bunu iyi bildiğine işaret etti. 
     Hiçbir müzakerenin sonucunun önceden kesin olmayacağını söyleyerek, herkesin görevini yapması ve her şeyin düzgün gitmesi gerektiğini belirten Gül, ''Müzakerelerin hedefi tam üyelik olacak. Bu açık olmalı'' dedi. 
     Abdullah Gül, Türkiye'nin AB'ye katılım projesinin sadece AK Parti'ye değil herkese ait olduğunu, diğer siyasi partiler ve sivil toplum örgütleriyle birlikte yürütüldüğünü ve herkesin katkılarının görüldüğünü söyledi. 
     Avrupa Parlamentosu'nda muhafazakarları bir araya getiren Avrupa Halk Partisi EPP Başkanı Wilfried Martens ile görüştüğünü de bildiren Gül, AK Parti'nin EPP bünyesine katılımının ocak ayında ele alınarak karara bağlanacağını, Avrupalı muhafazakarlar arasında Türkiye'nin AB'ye katılımını destekleyenlerin büyük bir grup oluşturduklarını, Almanlar arasında bölünme görüldüğünü ifade etti. 
     Gül, Türkiye'nin, AB'ye katılım konusunda, bazı Alman muhafazakarlar tarafından da önerilen ara formüllere tamamen kapalı olduğunu vurguladığını da bildirdi. 
     
</TEXT>
</DOC>
