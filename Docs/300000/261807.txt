<DOC>
<DOCNO> 261807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo22.html </URL>
<DATE> 2004/08/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Trabzonspor, Kiev'e gitti... 
</HEADLINE>
<TEXT>

     Trabzonspor, Şampiyonlar Ligi 3. Ön eleme turunda Ukrayna'nın Dinamo Kiev takımıyla yarın yapacağı maç için havayoluyla Kiev'e gitti. 
     Trabzonspor Futbol Şube Sorumlusu Süleyman Atal, Kiev'e galibiyet için gittiklerini söyledi. 
     Atal, Trabzon Havaalanı'nda yaptığı açıklamada, yarın karşılaşacakları Dinamo Kiev'in güçlü bir rakip olduğunu ifade ederek, ''Sakat oyuncularımızdan dolayı eksik bir kadromuz var, ama eksiklerimizi giderecek oyuncularımız da bulunuyor. Bütün oyuncularımıza güveniyoruz. Kive'e galibiyet için gidiyoruz'' dedi. 
     Yönetim ile teknik kadro arasında sorun varmış gibi gösterilmeye çalışıldığını ifade eden Atal, ''Yönetim teknik kadroyla uyum içerisindedir. Bulanık suda balık avlamaya çalışanlar var'' diye konuştu. 
     Süper Lig'e deplasmanda oynadıkları Kayserispor galibiyetiyle iyi bir başlangıç yapıklarını da kaydeden Atal, şöyle konuştu 
     ''Hem ligde hem de Şampiyonlar Ligi'nde başarılı olmak istiyoruz. Bunun için de hem teknik kadromuz hem de futbolcularımız ellerinden geleni yapıyor. Hocamızın bizden çeşitli istekleri oldu. Biz de bunları yerine getirmeye çalışıyoruz. Gayet iyi diyaloglarımız var. Kimse bizim huzurumuzu bozamaz, buna müsaade etmeyeceğiz.'' Mehmet Yılmaz ise Dinamo Kiev deplasmanından iyi bir sonuçla dönmek istediklerini belirterek, ''Kiev'de iyi bir sonuç elde edip Trabzon'da turu atlamak istiyoruz'' dedi. 
     Öte yandan teknik direktör Ziya Doğan'ın, kafileden ayrı olarak daha önce Kiev'e gittiği ve burada Dinamo Kiev'in yaptığı maçı izlediği öğrenildi. 
     
</TEXT>
</DOC>
