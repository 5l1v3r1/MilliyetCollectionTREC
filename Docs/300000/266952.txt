<DOC>
<DOCNO> 266952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur08.html </URL>
<DATE> 2004/08/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TESEV ''Köye dönüş de 'iç göç' kadar zor ve uzun bir süreç olacak'' 
</HEADLINE>
<TEXT>

     Türkiye Ekonomik ve Sosyal Etütler Vakfı'nca TESEV hazırlanan ''Zorunlu İç Göç Sonrası Köye Dönüş'' adlı raporda, zorunlu iç göçün Türkiye ölçeğinde önemli sorunlara yol açtığı belirtilerek, binlerce aileyi kapsayacak köye dönüşün de aynı oranda zor ve uzun bir süreç olacağı ifade edildi. 
     TESEV tarafından, Doğu ve Güneydoğu Anadolu'da özellikle 1990-1995 döneminde yoğunluk kazanan göçün ardından köye dönüş eğilimi gösteren vatandaşların beklenti ve taleplerine ilişkin olarak, Prof. Dr. Füsun Üstel ve asistan Özlem Ece'ye ''Zorunlu İç Göç Sonrası Köye Dönüş'' adlı rapor hazırlatıldı. 
     Raporda, göçün ani ve kitlesel olmasının yanı sıra, ''devletin bu süreçte gerekli önlemleri almaması nedeniyle'', göç alan kentlerin, göç edenleri özümseyemediği, birçok kentin hızlı bir köyleşme ve gettolaşma süreci yaşadığı, yetersiz kentsel altyapı ve üstyapıların tümüyle tıkandığı anlatılarak, köylerde tarım ve hayvancılık yapılmadığından, göç mağdurları ile bölge ve ülke ekonomisin büyük kayıp yaşadığı ifade edildi. 
     
     GÖÇÜN YENİ AŞAMASI 

     Doğu ve Güneydoğu Anadolu bölgelerinde 1980'lerin ikinci yarısından itibaren yaşanan ve 1990'larda hız kazanan iç göçün, bugün göç mağduru yurttaşların köye dönme eğilimi göstermeleriyle yeni bir aşamaya girdiği belirtilen raporda, köye dönüş olgusunun insan onuruna yakışır bir temelde yapılmasının, Türkiye'nin demokratikleşmesine olduğu kadar, bölgede sosyal barış ve istikrarın sağlanmasına da katkı sağlayacağı kaydedildi. 
     Raporun hazırlanma sürecinde görüşülen sivil toplum kuruluşlarının, göç sorununa kalıcı bir çözüm üretilmesinin ancak ''Kürt sorunu''na bütünsel bir çözüm siyasal, ekonomik, sosyal ve kültürel getirilmesiyle mümkün olabileceğini ifade ettikleri bildirilen raporda, bu kuruluşların, OHAL uygulamalarının kaldırılmasının üzerinden 2 yıl geçmesine rağmen, köylere gidiş gelişlerin resmi yetkililerin iznine bağlı olduğunu, yayla yasaklarının önemli ölçüde devam ettiğini, köylülerin polis kontrol noktalarında kimlik kontrolünden geçirildiklerini, dolayısıyla bölgede ''normalizasyon''un bütünüyle gerçekleşmediğini savundukları kaydedildi. 
     
     DÖNÜŞLER GÖNÜLLÜ OLMALI 

     Bu yıl parlamentoda tartışılması beklenen ''Terör ve Terörle Mücadeleden Doğan Zararların Karşılanması Hakkında Kanun Tasarısı''nın konuyla ilgili sivil toplum kuruluşlarının talepleri doğrultusunda yeniden düzenlenmesinin, ''güven inşası''nda kritik bir öneme sahip olduğu savunulan raporda, şunlar sıralandı 
     -Sivil toplum kuruluşları, köye dönüşün gönüllülük temelinde yapılması ve merkezi köy ya da köy kent uygulamalarından vazgeçilerek herkesin kendi köyüne dönebilmesinin sağlanmasının önemini vurgulamışlardır. Bu süreçte köylere temel altyapı hizmetlerinin ulaştırılması, köylülerin sağlık, eğitim ve konut ihtiyaçlarının karşılanması, meraların açılması, tarım ve hayvancılığı yeniden canlandıracak ve geliştirecek önlemlerin alınmasının gerekliliği ifade edilmiştir. 
     -Sivil toplum kuruluşları, köye dönüş eğilimi gösteren yurttaşlar açısından en temel sorun olan can ve mal güvenliğinin sağlanmasında özel bir önem taşıyan koruculuk olgusunun devletçe acilen çözüme kavuşturulması gerekliliğine dikkat çekmişlerdir. Aynı şekilde can güvenliğini tehdit eden mayın ve bombaların temizlenmesi konusu da öncelikli beklentiler arasındadır. 
     -Sivil toplum kuruluşları, zorunlu göç mağduru bireylerin köye dönüş konusundaki niyetlerinin bir yandan kadın ve erkekler, diğer yandan da kuşaklar temelinde farklılık gösterdiğini belirtmişler ve geri dönmek istemeyenlere yönelik rehabilitasyon çalışmalarının gerekliliğini belirtmişlerdir. 
     
     HÜKÜMETİN İRADESİ GÖZDEN KAÇIRILMAMALI 

     Raporda, ''Kürt sorunu''nun barışçıl çözümüne ilişkin yıllardır ifade edilen engellerin en azından bir bölümünün, AB üyeliği çerçevesinde kaldırılması konusunda hükümetin ortaya koyduğu iradenin gözden kaçırılmaması gerektiği belirtilerek, çıkarılan ''Topluma Kazandırma Kanunu''nun, sivil toplum kuruluşlarının beklentilerini bütünüyle karşılamamakla birlikte, önemli bir adım olduğu kaydedildi. 
     Aynı şekilde farklı dil ve lehçelerin öğrenilmesine ilişkin yönetmeliğin de kültürel haklar konusunda bir aşama olarak görülmesi gerektiği dile getirilen raporda, Kürtçe kurslarının faaliyete geçmesi ve ulusal kanallardan Zazaca ve Kırmançi lehçelerinde yayının, sürecin önemli parçaları olduğu belirtildi. Raporda, ''Bu konuda önemli bir aşama yerel radyo ve televizyonlarda Kürtçe yayın yasağının kaldırılmasıyla kaydedilebilir'' denildi. 
     ''Terör ve Terörle Mücadeleden Doğan Zararların Karşılanması Hakkında Kanun Tasarısı''nın da hükümetin konuya yaklaşımı açısından önemli ipuçları sağlayacağı belirtilen raporda, hükümetin demokratikleşme konusundaki pozisyonunun zaman içinde, özellikle de mevzuat değişikliğinin uygulamaya konulması sürecinde netleşeceği vurgulandı. 
     Zorunlu iç göçün Türkiye ölçeğinde önemli sorunlara yol açtığı, göç mağduru yurttaşlar üzerinde travmatik sonuçları olduğunu ifade edilen raporda, binlerce aileyi kapsayacak köye dönüşün de aynı oranda zor ve uzun bir süreç olacağının bilinmesi gerektiği kaydedildi. 
     
</TEXT>
</DOC>
