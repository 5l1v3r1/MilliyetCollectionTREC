<DOC>
<DOCNO> 262570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonyas13.html </URL>
<DATE> 2004/08/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Turizmde "herşey dahil" tartışması... 
</HEADLINE>
<TEXT>

     Turizmde ''her şey dahil'' sistemiyle ilgili tartışmalar sürerken, Antalya'nın Kemer İlçesi Belediye Başkanı Hasan Şeker, sorunun ancak ''otelci-acenteci ve esnaf'' üçgeninin bir araya gelmesiyle çözülebileceğini bildirdi. 
     Şeker, yaptığı yazılı açıklamada, otellere gelen yerli ve yabancı turistlerin çoğunluğunun ''her şey dahil'' sistemini tercih ettiğini, ancak esnafın bu durumdan mağdur olduğunu belirtti. Şeker, açıklamasında şu ifadelere yer verdi 
     ''Şimdi burada suçu bir tarafa yöneltmenin anlamı yok. Hepimizin bir araya gelerek bu konuları çözmemiz lazım. Herkes kendi cephesinden baktığı zaman kendisini haklı görüyor. Acenteci Ben turisti getirmek zorundayım ve bunun için gerekeni yapıyorum diyor. Otelci açısından bakıldığı zaman her şey dahil sisteminde bir sorun yok ve bu sistem otelcinin kendi isteğiyle oluşturduğu bir sistem değil. Bu bir ürün. Bu sunumda da müşteri talebi bu yönde. Ama şu anda görüyoruz ki bazı şehirlerde yavaş yavaş sıkıntılar da baş göstermeye başladı.'' Sorunun çözümünün hep birlikte alınacak kararlardan çıkacağını vurgulayan Şeker, '' her şey dahil sorunu acente-otelci ve esnaf üçgeninin bir araya gelmesi ile çözülebilir'' dedi. 
     Açıklamasında, belediye olarak esnafın sorunlarını bildiklerini, ancak kanunlar çerçevesinde yapabilecekleri bir şeyleri olmadığı görüşüne de yer veren Şeker, ''Bu konuda belediye hiç bir şey yapmıyor'' diyenler olduğunu belirterek, ''Ama bizim de yapabileceğimiz şeyler kanunlarla belirlenmiş durumda. Onun için her şeyi yapabilecek durumda değiliz. Yerel Yönetimler Yasası'nda bazı yetkilerimiz artacak. Ama bunlar da daha tam netlik kazanmadı'' ifadesini kullandı. 
     
</TEXT>
</DOC>
