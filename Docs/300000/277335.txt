<DOC>
<DOCNO> 277335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/axspo02.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten müthiş jest 
</HEADLINE>
<TEXT>


Milli Takım'ın eski hocası, görevini devrettiği Ersun Yanal'a övgü yağdırdı, "O benim için dünyanın en iyi çalıştırıcısıdır. Ülke futbolunun geleceği aydınlık" yorumunu yaptı 

İLHAN GÜLER 


Tam destek verdi 
HAKAN Şükür konusu nedeniyle sıkıntılı günler geçiren Ersun Yanal'a görevi devraldığı Şenol Güneş'ten tam destek geldi. Türkiye Futbol Antrenörleri Derneği'nin dün Ankara'da yapılan genel kurulunda konuşan Güneş, Hakan Şükür konusundaki kararı nedeniyle eleştirilen Yanal'a sahip çıktı ve "Bana göre o dünyanın en iyi çalıştırıcısıdır" diye konuştu. 

Prim açıklaması 
KAMUOYU önündeki tartışmaların Milli Takım'ı yaraladığının altını çizen Güneş, "Türk futboluna zarar verecek polemiklerden kaçınmak gerek. Ülke futbolunun geleceği aydınlık" ifadelerini kullandı. Güneş, Letonya ile oynanan ilk maçta Hakan'ı oyun planı nedeniyle kadroya almadığını, bunun prim ile ilgili olduğu şeklindeki iddiaların asılsız olduğunu da vurguladı. 

Ustalardan tepki 
MİLLİ takımda uzun yıllar görev yapan Gündüz Tekin Onay ile Metin Türel ise, Bülent Korkmaz'ın "ağabey" olarak Milli Takım'a çağırılmasına karşın Hakan Şükür'ün göz ardı edilmesini eleştirdiler. İkili, tercihin yanlış olduğunu ifade ettiler. Genel Müdür Mehmet Atalay ise, "Futbolda dünya üçüncüsü olduk, ama antrenörlerimizi pazarlayamadık" diye konuştu. 

Sümer'in teşhisi 
TRABZONSPOR'DA bir dönem başkanlık da yapan Özkan Sümer, Beşiktaş'ın Ziya Doğan'a teklif götürmesini "utanç verici" olarak değerlendirdi. Sümer, "Yapılan ayıp ve çok utanç verici. Trabzon sezon sonunda şampiyonluğa ulaşabilecek kadroya sahip" dedi. Öte yandan TÜFAD'ın olağan genel kuruluna tek liste ile katılan İsmail Dilber yine başkan seçildi. 

Jensen müjdesi 

GRUBUMUZUN iddialı ekiplerinden Danimarka'da Claus Jensen şoku yaşanıyor. Danimarka Futbol Federasyonu, başarılı futbolcunun sakatlığı nedeniyle 9 Ekim'deki Arnavutluk ile Türkiye maçlarında forma giyemeyeceğini açıkladı. Milli Takım Teknik Direktörü Morten Olsen, Jensen'in yerine geçecek oyuncuyu henüz belirlemediğini, bu konudaki kararını bir gün içinde vereceğini söyledi. 


</TEXT>
</DOC>
