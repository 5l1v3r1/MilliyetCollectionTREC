<DOC>
<DOCNO> 269960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/gureli.html </URL>
<DATE> 2004/09/08/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Hukuka kilit 
</HEADLINE>
<TEXT>


Beylik söylemdir katıldığınız düşünceleri ifade eden bir söz ya da yazı için "Ben de altına imza atarım" dersiniz. 
İşte öyle Türk Ceza Kanunu tasarısına zina konusunda konulan çağdışı bir düşünce ürünü hükme karşı çıkan onlarca yazı yayımlandı, demeç verildi. Bunlarda dile getirilen görüşlerin büyük çoğunluğunun altına biz de imza atarız. 
Ama iş zinayla bitmiyor. TCK tasarısında Türkiye'yi ağır bunalımlara sürükleyecek pek çok madde yer alıyor. Belki de zina, iktidarın dikkatleri başka tarafa çekmek için, ortaya attığı bir işaret fişeği. 
Geçen hafta sonunda Umut Vakfı'nın düzenlediği toplantıda "Bireysel Silahlanma Sorunu" çeşitli yönleriyle tartışıldı. Nazire Dedeman 17 yaşındaki oğlu Umut'u ne idüğü belirsiz bir kurşunla yitirmesinden sonra hukuki yollardan vicdanları tatmin edecek bir sonuç alamayınca, 1993'te bu vakfı kurmuştu. Vakıf, bireysel silahlanmaya karşı mücadele veriyor, hukukun üstünlüğünü sağlamayı amaçlayan etkinlikler gerçekleştiriyor. 
Toplantının konusu bireysel silahlanmaydı, ama doğal olarak sık sık hukuka gönderme yapıldı. Hukuk deyince de söz dönüp dolaşıp TCK tasarısına geldi. 
Hukuk insanları, zina konusunda getirilmek istenen hükme gösterilen tepkiyi haklı bulmakla birlikte, tasarının büyük çoğunlukla sakat yanlarının gölgede kalışından rahatsız. 
Toplantı sonrasında sohbet ettiğimiz, Bahçeşehir Üniversitesi Hukuk Fakültesi Öğretim Üyesi Prof. Dr. Timur Demirbaş'ın, Çankaya Üniversitesi Hukuk Fakültesi Hukuk Felsefesi ve Sosyolojisi Anabilim Dalı Başkanı, eski Adalet Bakanlığı Cezaevleri ve Adli Sicil Genel Müdürü Dr. Mustafa Tören Yücel'in, Av. Fikret İlkiz'in üzerinde durdukları noktalardan şimdilik birkaçına mim koyalım. 
Önce, şekil yönünden Meclis'in 14 Eylül'de toplanarak bir temel yasayı görüşmesinin yasal dayanağı yok. Çünkü Meclis, Anayasa Mahkemesi'nin iptal ettiği içtüzüğe göre toplanıyor. Sadece bu yönden dahi yasanın Cumhurbaşkanı'ndan ve Anayasa Mahkemesi'nden dönmesi olası. 
Kaldı ki, tasarı bu haliyle yasalaşırsa, 78 yıllık Yargıtay içtihatları çoğunlukla boşta kalacak. Yargıda ciddi bir kaos yaşanacak. Yargı adeta kilitlenecek. 
Tasarının bu yönleriyle enine boyuna tartışılması gerekiyor. 

Bir şiir 
Mazhar Alphan'ın altıncı kitabı "şimdi sana" Etki Yayınları, İzmir yayımlandı. Dizelerimiz bu kitaptan 
"Çoğu geceler kuytuma çekilir çoğalırdım seninle Altın köşkün peri kızı olurdun mahallemizin Hayır demezdin susayan kim konsa bulutuna Kesin rüzgarın kanatlarını dikin susuzluğuma." 



</TEXT>
</DOC>
