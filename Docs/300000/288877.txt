<DOC>
<DOCNO> 288877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/siyaset/siy08.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
6 personele 3 katlı belediye binası 
</HEADLINE>
<TEXT>


MEHMED HAKKI ÖZBAYIR Manisa DHA 


Manisa merkeze bağlı 2 bin nüfuslu Hacıhaliller beldesinde, İller Bankası tarafından yaptırılan ve değeri 500 milyar lira olan 3 katlı belediye sarayı, başkanı dahil 6 personeli bulunan belediyeye fazla gelince sorun oldu. Belediye, çevre düzenlemesini bile yapamayacakları binayı valiliğe vermeyi teklif etti. Belediye Sarayı, geçen dönemin ANAP'lı Belediye Başkanı Cemal Yörük tarafından yaptırıldı. Ancak belediye başkanlığını 28 Mart seçimlerinde AKP'li Feti Gezek kazandı. Gezek, görevini yeterli bulduğu, 3 odalı altı garaj olan 160 metrekarelik eski binada sürdürmeyi tercih etti ve 1500 metrekare alana sahip, yeni binanın bir başka hizmette değerlendirilmesi için girişimde bulundu. Eski başkan Yörük de binanın 2 yıl önce beldenin ilçe olabileceği düşüncesiyle yaptırıldığını belirterek, "Borçsuz belediye devrettim" dedi. 


</TEXT>
</DOC>
