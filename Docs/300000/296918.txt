<DOC>
<DOCNO> 296918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/guncel/agun.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uğur'lar için yaşam hakkı 
</HEADLINE>
<TEXT>


Dünyada ve Türkiye'de Yaşama Hakkını Savunma Eylemi ve Barış Girişimi'nin düzenlediği yürüyüşe katılan yüzlerce barışsever, terör ve şiddeti protesto etti 

ELİF KORAP, DİNÇER ŞEREF İstanbul 

Mardin Kızıltepe'de Ahmet Kaymaz ve 12 yaşındaki Uğur Kaymaz'ın öldürülmesinin ardından yaşama hakkında dikkat çekmek amacıyla Beyoğlu'nda dün insan zinciri oluşturuldu. 
Dünyada ve Türkiye'de Yaşama Hakkını Savunma Eylemi ve Barış Girişimi'nin düzenlediği yürüyüş için Galatasaray Lisesi önünde 12.00 sıralarında bir araya gelen aydın, sanatçı ve vatandaşlar el ele tutuşarak İstiklal Caddesi'nde insan zinciri oluşturdular. Eyleme, aralarında Jülide Kural, Lale Mansur, Orhan Alkaya, Hasan Öztoprak, Ayşe Tütüncüoğlu, Oral Çalışlar, Osman Kavala, Aydın Engin, Muammer Ketencioğlu, Mahir Günşıray, Tuğrul Eryılmaz, Ufuk Uras, Cüneyt Türel, Tilbe Saran'ında olduğu birçok aydın ve sanatçı da katıldı. 

'Yaşam, en temel hak' 
Grup adına açıklama yapan sanatçı Mahir Günşiray, "Burada insanın en temel hakkı olan yaşama hakkını savunmak için toplandık. Bu hak dört bir yanda, en son Irak'ta, Felluce'de, gözlerimizin önünde yok edilirken dünya güçlünün terörüne boyun eğmiş, sessiz kalıyor. Yanı başımızda Mardin Kızıltepe'de 12 yaşındaki çocuğu 13 kurşun sıkarak öldürenler gizlilik kararlarıyla yargıdan kaçırılmaya çalışılırken, Türkiye olayı unutmaya hazırlanıyor" diye konuştu. "İnsana, yaşama, barışa karşı işlenen suçlar dünyanın hiçbir yerinde cezasız kalmamalı" diyen Günşiray şöyle devam etti " 
"Hükümetten ABD'nin, Uluslararası Savaş Suçları Mahkemesi'nden kaçmak için tek tek ülkelerle bağıtlamaya çalıştığı anlaşmaları imzalamamasını yeni Felluceler'i, yeni istilaları, yeni insan hakları ihlallerini kolaylaştırıcı adımları atmamasını, gücün terörüne boyun eğmemesini istiyoruz. 12 yaşındaki çocuğu terörist diye vuran zihniyetin cesaretlendirilmemesini, suçluların en ağır biçimde cezalandırılmasını talep ediyoruz." 
Grup, "Savaşa hayır, barış hemen şimdi" şeklinde slogan attı. Katılımcıların "12 yaşında yaşamak hakkımızdır", "Kızıltepe'de yaşamak hakkımızdır", "Şiddetsiz bir dünyada yaşamak hakkımızdır", "Bağdat'ta yaşamak hakkımızdır" yazılı dövizleri taşıdıkları dikkat çekti. Yürüyüş, bandoların müzikleri ve vatandaşların alkışları arasında neşeli geçti. Geniş güvenlik önlemleri altında Tünel'e kadar yürüyen grup, daha sonra Galatasaray Postanesi önüne dönerek buradan dağıldı. 

Gözler fezlekede 

Kızıltepe Savcılığı, Ahmet Kaymaz ve 12 yaşındaki oğlunun ölümüyle ilgili soruşturmayı tamamlama aşamasına geldi 

DHA 
Kızıltepe'de Ahmet Kaymaz ve oğlu Uğur'un öldürülmesine ilişkin soruşturma son aşamaya geldi. Savcı Pınar Akkoç Haktanır, soruşturma kapsamında baba Kaymaz'ın PKK'lı olup olmadığı, eşi Makbule Kaymaz'ın terör örgütüyle bağlantısı bulunup bulunmadığı ve "yargısız infaz" yapılıp yapmadığı araştırıldı. Savcılık, Mardin Ağır Ceza Mahkemesi'ne yarın göndermesi beklenen fezlekede bu 3 soruya yanıt verecek. 
Olayla ilgili ana delilleri, operasyondan sonra Kaymaz ailesinin evindeki aramada el konulan fotoğraflar oluşturdu. Emniyet, operasyondan önce savcılığa Kaymaz'ın PKK'nın operasyonlarına katıldığını, jandarmaya yönelik operasyona hazırlandığını belirtti. Emniyet, Kaymaz'ın bu amaçla evden çıktığını, "dur" ihtarına uymayınca öldürüldüğünü iddia etti. Görgü tanıkları ise Kaymaz'ın kamyonuna bakmak için evden çıkarken öldürüldüğünü söyledi. 

Kaymakam Engin Durmaz'a jet atama 

ANKARA Milliyet 
İçişleri Bakanı Abdulkadir Aksu'nun talimatıyla Kızıltepe'ye giden İçişleri Bakanlığı müfettişleri, Mardin Valisi Temel Koçaklar ve Kaymakam Engin Durmaz hakkında çalışmalara başladı. Müfettişler, ilk çalışma sonucu Durmaz'ın görevden alınmasını teklif etti. Durmaz, Aksu'nun talimatıyla Personel Genel Müdürlüğü'nce hazırlanan geçici görev kararnamesiyle Erzurum vali yardımcılığına gönderildi. Kararın henüz tebliğ edilmediği Durmaz'ın yerine atama da gerçekleşmedi. Durmaz'ın "Devlet, adam vurmakla şeref kazanmaz" sözlerinin de rahatsızlık yarattığı belirtildi. AKP milletvekilleri de hazırladıkları raporda, "yetkililerin görevden alınmasını" istedi. 


</TEXT>
</DOC>
