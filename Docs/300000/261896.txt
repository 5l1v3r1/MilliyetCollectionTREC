<DOC>
<DOCNO> 261896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/ekonomi/eko01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'ndan 'Vergi affı kayıtdışını körüklüyor' uyarısı 
</HEADLINE>
<TEXT>


Merkez Bankası raporunda, düşük enflasyonla büyüme için kayıtdışıyla mücadelenin artırılması ve caydırıcı yaptırımlar getirilmesi önerildi 

ÖNDER YILMAZ Ankara 

Merkez Bankası hazırladığı 'kayıtdışı ekonomi' araştırmasıyla sık sık vergi affı çıkaran hükümete uyarıda bulundu. Araştırmada "vergi affının kayıtdışılığı körüklediği" dile getirildi. 
Merkez Bankası Araştırma Genel Müdürlüğü araştırmacısı Vuslat Us, banka yönetiminin onayı ile kayıtdışı ekonomiyi büyüteç altına aldı. Kayıtdışı ekonominin gelişmesi vergi gelirleri yoluyla sağlanması beklenen finansman kaynaklarının azalmasına yol açarak, kamu açıklarının büyümesine ve sosyal güvenlik sisteminin bozulmasına neden oluyor. Araştırmadaki bulgular şöyle 
Düşük enflasyonla büyümek için önümüzdeki dönemde, kayıtdışı ekonomi ile mücadele, düşük enflasyonla sürdürülebilir büyümeyi sağlamada en önemli önceliklerden biri olmalı. Kayıtdışılıkla mücadelenin en önemli araçlarından biri vergi incelemeleridir.Kayıtdışının mali, ekonomik, politik, sosyal, psikolojik ve hukuki nedenleri bulunuyor. İstihdam açısından, ekonomide küçük işletmelerin yaygınlığı ile tarım ve hizmetler sektörüne dayalı faaliyetlerin ağırlıkta olması kayıtdışılığı etkileyen unsurları oluşturuyor. Vergi oranlarının ve kayda girmenin getirdiği yüklerin yüksekliği, buna karşılık cezai yaptırımların yeterince caydırıcı olmayışı ve sıkça gerçekleşen vergi afları kayıtdışı ekonomik etkinliği özendiriyor.Gelir dağılımındaki adaletsizlik de kayıtdışılığı besliyor. Düşük gelirli kesimin, gelir artırmak amacıyla kayıtdışı istihdama arz yaratması, kayıtdışılığı kamçılayan diğer bir faktör. 

Büyüme beklentisi yüzde 6.2'ye çıktı ANKARA Milliyet 
Merkez Bankası beklenti anketinin ağustos ayı ilk yarı sonucuna göre yıllık enflasyon beklentisi tüketici fiyat endeksi - TÜFE yüzde 10.7 ile şimdiye kadarki en düşük noktaya indi. Temmuz ayı ikinci dönem anketindeki beklenti yüzde 10.9'du. 
Temmuz ayı ikinci dönem anketine göre ağustosun ilk yarı anketinde büyüme beklentisi yüzde 6'dan yüzde 6.2'ye, yıl sonu cari işlemler açığı tahmini 10 milyar dolardan 10.7 milyar dolara yükseldi. Yıl sonu dolar kuru beklentisi 1 milyon 564 bin 100 liradan 1 milyon 569 bin liraya çıktı. Yıl sonu itibariyle üç aylık bileşik faiz beklentisi ise yüzde 24.6'dan yüzde 24.5'e indi. 



</TEXT>
</DOC>
