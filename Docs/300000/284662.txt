<DOC>
<DOCNO> 284662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo23.html </URL>
<DATE> 2004/10/30/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Derbi öncesi yapılan açıklamalar.... 
</HEADLINE>
<TEXT>

     Beşiktaş Teknik Direktörü Vicente Del Bosque, Fenerbahçe derbisinde sürpriz bir kararla Kaan Dobra'yı ilk 11'de sahaya sürdü. 
     Ligin ilk iki haftasında ilk 11'de forma giyen, daha sonra ilk 11'de sahaya çıkmayan Kaan Dobra, Fenerbahçe derbisinde sağ kanatta Ahmed Hassan'ın yerine görev aldı. 
     Siyah-beyazlılarda cezası biten Okan da ilk 11'de sahaya çıkarken, sakatlığı geçen Sergen de Carew ile birlikte forvette oynadı. 
     Beşiktaş'ta kaleci Murat, Çağdaş, Tayfun, Ali, İbrahim Akın, İbrahim Toraman ve Ahmed Hassan yedekler arasında yer alırken sakatlıkları bulunan Ronaldo ve Berkant ile Tümer, Pancu, Veysel, Cordoba, Tayfur ve Serdar kadroda yer almadı. 
     
     TUNCAY YEDEK 

     Fenerbahçe'de ise teknik direktör Christoph Daum, Tuncay'ı yedek soyundururken, sol kanatta Fabiano'ya şans tanıdı. 
     Tuncay bu sezon ilk kez yedek kalırken, sağ kanatta da Mehmet'in yerine Serhat görev yaptı. 
     
     
     TRİBÜNLER DOLDU 

     BJK İnönü Stadı derbi maçta adeta tıklım tıklım doldu. Maçın başlamasına saatler kala tribünleri dolduran 35 bine yakın taraftar tezahüratlar ve şarkılar söyleyerek takımlarını destekledi. 
     Siyah-beyazlılar maç öncesi yeni açık tribünde dev boyutlarda Beşiktaş forması açarken, takımların seremoni için sahaya çıkmaları ile orta sahada yüzlerce siyah-beyazlı balon havaya bırakıldı. 
     
     GÜVENLİK ÜST DÜZEYDEYDİ 

     BJK İnönü Stadı'ndaki derbi maç için güvenlik güçleri olağanüstü önlemler aldı. 
     Karşılaşmada 4 bin polis görev yaparken, stat dışında olduğu gibi stat içinde de güvenlik üst düzeydeydi. Özellikle 2 açık tribünün öndeki koltuklarında polisler otururken, bu bölümlerin önünde köpekli polisler görev yaptı. 
     
     MUSTAFA DOĞAN'IN HIRSI 

     Beşiktaş'ın eski Fenerbahçeli futbolcusu Mustafa Doğan, maçtan önce son derece hırslıydı. 
     Siyah-beyazlı taraftarların büyük sevgi gösterileriyle tribünlere çağırdığı Mustafa, hırslı bir şekilde tribünlere koşarak ''yumruk şov'' yaptı. 
     
     İLK DERBİ HEYECANLARI 

     Beşiktaş'ta kaleci Ramazan, Okan Buruk, Juanfran, Carew, Fatih ve Mustafa Doğan ilk kez Beşiktaş formasıyla Fenerbahçe'ye karşı forma giyerken, Mustafa Doğan ilk kez eski takımına karşı oynadı. 
     Fenerbahçe'de ise Servet, Fabiano, Alex ve Deniz ilk kez sarı- lacivertli formayla, Beşiktaş'a karşı mücadele etti. 
     
     İLGİNÇ PANKARTLAR 

     Beşiktaş-Fenerbahçe derbisinde tribünlerde ilginç pankartlar göze çarptı. 
     Siyah-beyazlı taraftarlar, ''Fener siyah sever'' pankartının yanına Fedrinand, Madida, Amokachi, Nouma ve Carew'in fotoğraflarını asarken, Fenerbahçe Cumhuriyeti sloganına gönderme yaparak ''Türkiye Cumhuriyeti'ne hoş geldiniz'' pankartı açtı. Pankartın üzerinde Beşiktaş, Trabzonspor ve ligdeki bazı kulüplerin armaları yer aldı. 
     -Fenerbahçeli futbolcular atmosferi görmek için maçtan 1 saat önce sahaya çıktıklarında tribünlerden büyük tepki aldılar. 
     Tuncay tepkiye alkışlarla yanıt verirken, tribünlerden milli futbolcunun üstüne yabancı maddeler atıldı. 
     
     ÜNLÜ TELEVİZYONCULAR MAÇTA BULUŞTU 

     Ünlü televizyoncular Fenerbahçeli Uğur Dündar ve Galatasaraylı Ali Kırca, Beşiktaş Basın Sözcüsü Reha Muhtar'ın davetlisi olarak maçı protokol tribününde izledi. 
     Yayıncı kuruluş Digitürk'ün canlı yayınında birbirleriyle şakalaşan 3 ünlü televizyoncu, daha sonra el ele tutuşarak, ''Dostluk kazansın'' mesajını verdiler. 
     
     CEZALI OKTAY TRİBÜNDE 

     Trabzonspor maçından sonra yaptığı açıklamalar nedeniyle PFDK'dan 20 gün hak mahrumiyeti cezası alan Kıvanç Oktay, karşılaşmayı VİP Tribünü'nden izledi. 
     Oktay, futbolcuların maçın önemini bildiklerini ifade ederek, ''Kimsenin ne pirim sorduğu var, ne de başka bir şey. Kaybedersek, bu dünyanın sonu değil. 4 gün sonra Athletic Bilbao maçı var, o karşılaşmayı da düşünmemiz lazım'' dedi. 
     
</TEXT>
</DOC>
