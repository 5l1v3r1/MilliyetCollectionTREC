<DOC>
<DOCNO> 289657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/dunya/dun01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Benzersiz füze geliştiriyoruz 
</HEADLINE>
<TEXT>


CENK BAŞLAMIŞ Moskova 


Rusya Devlet Başkanı Vladimir Putin, yeni geliştirilen ve eşi bulunmayan bir nükleer silahın yakında silahlı kuvvetlere teslim edileceğini açıkladı. 
Putin, ordu yöneticileriyle yaptığı toplantıda adını vermediği, ancak füze olduğunu belirttiği yeni silahın deneme çalışmalarının bitmek üzere olduğunu ve birkaç yıl içinde hazır hale geleceğini söyledi. Putin, "Bu öyle bir silah ki, diğer nükleer güçlerin benzerini yapabilmesi için uzun zaman geçmesi gerekecek" dedi. 
Putin, günümüzde Rusya'ya en büyük tehdidin uluslararası terörizmden geldiğini, ancak ülkenin nükleer savunmasını da göz ardı edemeyeceklerini söyledi. 
Rusya liderinin sözünü ettiği yeni silahın yeni nesil çok başlıklı bir nükleer füze olduğu sanılıyor. Rusya'nın önde gelen askeri uzmanlarından Aleksandır Golts, "Uluslararası terörizmle savaşmak için nükleer silah geliştirmek garip bir durum" diye konuştu. 


</TEXT>
</DOC>
