<DOC>
<DOCNO> 298777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur16.html </URL>
<DATE> 2004/12/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Amasya'da LPG yüklü tanker devrildi... 
</HEADLINE>
<TEXT>

     Amasya'nın Suluova İlçesi'nde meydana gelen trafik kazasında LPG yüklü bir tanker devrildi. Olayda şans eseri yangın ya da patlama meydana gelmezken kaza nedeniyle Samsun-Ankara Karayolu'nun Havza-Merzifon güzergahında geçişler kontrollü olarak sağlanıyor. 
     Alınan bilgiye göre, Samsun Limanı'ndan aldığı 20 ton LPG'yi Kırıkkale'ye nakleden Ahmet Kaya yönetimindeki 41 K 3888 plakalı tanker, buzlama nedeniyle Çeltek yöresinde kayarak devrildi. 
     Kazada, şans eseri yangın ya da patlama meydana gelmezken araç içinde sıkışan sürücü Merzifon Belediyesi İtfaiye ekiplerinin çabaları sonucunda yaralı olarak kurtarılarak Amasya Şerefettin Sabuncuoğlu Devlet Hastanesi'ne kaldırıldı. 
     Bu arada kaza nedeniyle Samsun-Ankara Karayolu'nun Havza-Merzifon güzergahında geçişler kontrollü olarak sağlanıyor. 
     Yetkililer, olası tehlikelere karşı gerekli önlemlerin alındığını, tankerde bulunan LPG'nin kontrollü olarak boşaltılacağını bildirdiler. 
     
</TEXT>
</DOC>
