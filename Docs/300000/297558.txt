<DOC>
<DOCNO> 297558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko25.html </URL>
<DATE> 2004/12/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Babacan Vergi konusunda kapsamlı bir adım atıyoruz 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF yönetiminin, yeni Stand-By düzenlemesini görüşmek üzere 2005 yılının başlarında toplanacağını bildirdi. 
     Babacan, IMF Türkiye Masası Şefi Rıza Moghadam, Hazine Müsteşarı İbrahim Çanakçı ve Merkez Bankası Başkanı Sürreya Serdengeçti ile birlikte düzenlediği basın toplantısında, IMF ile yapılacak yeni stand-by düzenlemesine ilişkin açıklamalarının ardından, soruları yanıtladı. 
     Babacan, bir soru üzerine, ''IMF yönetiminin 2005 yılının başlarında toplanacağı'' ifadesinin, hemen 2005 yılının birinci, ikinci haftası olarak anlaşılmaması gerektiğini söyledi. Babacan, devamla şöyle konuştu 
     ''Nedeni ne derseniz Vergi İdaresi, Sosyal güvenlik reformu ve bankacılık yasa tasarıları konuları var. Özellikle sosyal güvenlik reformu, bankacılık konularında yasa tasarılarına son şeklini henüz vermedik. Bunlar yeni programın temel konuları. Şu anda geldiğimiz nokta, bu konulardaki hedeflerimiz ve bu hedeflere nasıl ulaşmamız gerektiğiyle ilgili. Bu konuyu kendi içimizde belirledik, yaptığımız çalışmaları Fon heyetiyle paylaştık ve hemfikir kaldık. Ancak yaptığımız çalışmaları TBMM'ye gönderdiğimizde son halini verdik diyeceğiz. 
     Dolayısıyla IMF yönetiminin toplanması, sosyal güvenlik ve bankacılık kanun tasarılarına son şekli verildikten sonra olacak. 2005 yılı başlarında tamamlanmasını bekliyoruz. Bunları TBMM'ye ne kadar erken gönderirsek Bord toplanacak. Amaçları ve içerdiği genel konusunda kararlarımızı vermiş durumdayız ve fon heyetiyle mutabık kalmış durumdayız.'' 
     
     ''BAŞ MÜZAKERECİ OLACAK MISINIZ'' SORUSU 

     Babacan, hazırladıkları 3 yıllık ekonomik programın hükümetin ilan ettiği bir program olduğunu belirtirken, ''programın uygulanması konusunda hiç kimsenin en ufak bir endişesi olmamalı. Nasıl Kasım seçimlerinden önce 2002 yılında ilan ettiğimiz programımızı 2 yıl boyunca uyguladıysak, bundan sonra da önümüzdeki 3 yıllık programın da uygulanacağından da hiç kimsenin şüphesi olmasın'' diye konuştu. 
     Bu arada ''17 Aralık'tan sonra baş müzakereci olup olmayacağı'' yönündeki soruya karşılık Babacan, bu konuda açıklama yapmayı doğru bulmadığı yanıtını verdi. 

     
</TEXT>
</DOC>
