<DOC>
<DOCNO> 261604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur18.html </URL>
<DATE> 2004/08/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Van'da polis noktasından 11 saattir çıkmayan terörist yakalandı 
</HEADLINE>
<TEXT>

     Van'da dün gece polis kontrol noktasına bomba yerleştirirken yaralanan ve yaklaşık 11 saattir polis noktasından çıkmayan terörist, Emniyet Müdürü Tacettin Kurt'un yürüttüğü operasyonla etkisiz hale getirildi. 
     İpekyolu Caddesi Havaalanı kavşağındaki polis kontrol noktasına gece 01.00 sıralarında bomba yerleştirmek isteyen 2 teröristin hazırladığı bomba düzeneğinin patlaması sonucu 1 terörist ölmüş, diğeri de yaralanmıştı. 
     Yaralı teröristi canlı ele geçirmek isteyen Emniyet Müdürlüğü ekipleri, teröriste yaptıkları Kürtçe ''teslim ol'' çağrısının sonuçsuz kalması üzerine, olaydan 11 saat sonra operasyon başlattı. 
     Emniyet Müdürü Tacettin Kurt'un bizzat yürüttüğü operasyonda, panzerlerle polis kontrol noktasına yaklaşan çelik yelekli özel harekatçılar, yaralı teröristi, silah kullanmadan bulunduğu yerde etkisiz hale getirdi. 
     Geniş güvenlik önlemleri altında bulunduğu yerden çıkarılan yaralı terörist, ambulansla Yüzüncü Yıl Üniversitesi Tıp Fakültesi Araştırma Hastanesi'ne kaldırılarak tedavi altına alındı. 
     Teröristin olay yerinden sağ olarak çıkarılmasının ardından, TEDAŞ İpekyolu Caddesi üzerindeki elektrik akımını kesti ve bomba imha uzmanları, polis kontrol noktasında incelemelere başladı. 
     Olay yerindeki delillerin toplanmasının ve incelemelerin tamamlanmasının ardından, bombanın etkisiz hale getirileceği bildirildi. 
     
</TEXT>
</DOC>
