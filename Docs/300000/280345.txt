<DOC>
<DOCNO> 280345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko20.html </URL>
<DATE> 2004/10/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Otomotivde ihracat rekorunu 9 ayda kırdı... 
</HEADLINE>
<TEXT>

     Türk otomotiv sektörü, ihracat rekorunu bu yılın 9 aylık bölümünde kırdı. 
     Sektör, Ocak-Eylül dönemindeki 376 bin 85 adetlik motorlu araç ihracatıyla, 2003 sonunda ulaşılan 359 bin 685 adetlik tarihi zirveyi aştı. 
     Otomotiv Sanayii Derneği OSD verilerine göre, bu yılın 9 aylık döneminde, 2003 yılının tamamından 16 bin 400 adet daha fazla araç ihracatı yapıldı. 
     Ocak-Eylül dönemindeki artış ise geçen yılın aynı dönemine oranla 120 bin 935 adet olarak belirlendi. 2003'ün 9 aylık dönemindeki ihracat 255 bin 150 adet olarak gerçekleşmişti. 
     Ocak-Eylül döneminde toplam araç ihracatındaki artış yüzde 47 olarak belirlenirken, otomobil ihracatı yüzde 50 artarak 224 bin 661 adet oldu. 
     Ticari araçların ihracatı yüzde 48 artışla 143 bin 646 adede yükseldi. Traktör dış satımı ise yüzde 11 gerilemeyle 7 bin 778 adede düştü. 
     
     500 BİN ADET VE 9.5 MİLYAR DOLAR HEDEFİ 
     Yıl sonu için 500 bin adetlik ve 9.5 milyar dolarlık ihracat hedefine koşan sektörde, 9 aylık ihracat geliri yüzde 55 artışla toplam 7 milyar 89 milyon 319 bin 43 dolara yükseldi. 
     Toplam ana sanayi ihracatı yüzde 73 artışla 4 milyar 911 milyon 845 bin 587 dolar, toplam yan sanayi ihracatı ise yüzde 25 artışla 2 milyar 177 milyon 473 bin 456 dolar oldu. 
     Böylece, otomotiv sektörü 9 aylık dönemde, ihracat gelirinde de 2003 yılını solladı. 
     Sektörün 2002 yılında ana ve yan sanayi ihracat geliri toplamı 4 milyar 342 milyon dolar ve 2003'de 6 milyar 518 milyon dolar düzeyinde olmuştu. 
     
     SEKTÖRÜN DEVLERİ 100 BİN ADET SINIRINDA 
     Oyak Renault 99 bin 760 adetlik ihracatla 9 aylık dönemde üreticiler arasında ilk sırayı aldı. 
     Megane Sedan ve Clio Symbol modellerinin ihracatını artıran Oyak Renault, Ocak-Eylül döneminde, 2002 ve 2003'ün tamamındaki ihracatını aştı. Geçen yılın 9 aylık bölümünde 64 bin 228 adet araç ihraç eden Oyak Renault'un 2002 ihracatı 87 bin 86, 2003 ihracatı 97 bin 794 adet olarak gerçekleşmişti. 
     Ocak-Eylül döneminde Transit Connect ve Transit modelleriyle 96 bin 839 adetlik ihracata ulaşan Ford Otosan ikinci, Corolla Sedan, Vagon ve Verso modellerini ihraç eden Toyota ise 85 bin 289 adetle üçüncü sırayı aldı. 
     Ford Otosan ve Toyota'nın yanı sıra 9 ayda 61 bin 426 adetlik ihracat yapan Tofaş da bu sayıyla 2003'ün 9 aylık dönemi ile 2002 ve 2003'ün tamamındaki ihracat rakamlarını geçti. 
     OSD üyesi diğer üreticilerin bu yılın 9 aylık bölümündeki ihracat adetleri de şöyle oldu 
     ''Hyundai Assan 15,017 adet, Türk Traktör 5,465 adet, Honda Türkiye 4,463 adet, Uzel 2,313 adet, Mercedes Benz Türk 1,796 adet, MAN 692 adet, Otoyol 664 adet, Anadolu Isuzu 634 adet, Temsa 511 adet, Karsan 434 adet, BMC 427 adet, Otokar 321 adet ve Askam 34 adet.'' 
     
</TEXT>
</DOC>
