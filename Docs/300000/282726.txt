<DOC>
<DOCNO> 282726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy10.html </URL>
<DATE> 2004/10/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Revize edilen azınlık raporu Gül'de 
</HEADLINE>
<TEXT>

     Tartışmalar yaratan 'azınlık raporu' revize edildi. İnsan Hakları Danışma Kurulu'nun alt komitesi revize ettiği raporu Başbakan Yardımcısı Abdullah Gül'e gönderdi. 
     Yeni raporda, Avrupa Birliği'nin Türkiye'den farklı kültürel gruplara azınlık statüsü ve hakları tanınması yolunda bir talebi olmadığının altı çiziliyor. 
     
     AB, tüm yurttaşlara eşit muamele yapılmasını istiyor 
     Yeni raporda, AB'nin kültürel bakımdan farklı tüm yurttaşlara eşit muamele yapılmasını istediği de belirtiliyor. Revize edilmiş raporda, "devletin dili olmaz, resmi dili olur" eleştirisi de kuvvetlendirildi. 1961 Anayasası'ndaki "resmi dil Türkçedir" ifadesi örnek gösterildi. 
     
     Raporda neler değişti 
     Raporun ilk halindeki son iki paraf çıkarıldı. Revize edilmiş raporda, "tek kimlikli toplum modeli kuşku ve korkuların tetiklenmesi suretiyle sürdürülmeye çalışılmıştır. Gecikmiş reformlar artık engellenemez. Türkiye'ye büyük zarar vermiş bu inat artık bırakılınca hem uluslararası demokratik normlarla uyum sağlanacak ve Türkiye'ye yapılmakta olan dış müdahaleler önlenecektir" ifadeleri yer alıyor. 
     
     Gül, dün sitem etmişti 
     Konuyla ilgili olarak dün bir açıklama yapan Dışişleri Bakanı Abdullah Gül, İnsan Hakları Danışma Kurulu'ndan hükümete verilen bir rapor olmadığını ve son günlerde yaşanan tartışmaları üzüntüyle karşıladığını söylemişti. 
     
     Tartışmalar yaratan raporun ilk hali 
     Başbakanlık İnsan Hakları Danışma Kurulu'nun hazırladığı azınlık hakları ile ilgili raporda 'Sevr sendromu' nun bitmesi, Lozan Anlaşması'nın gerektiği gibi uygulanması isteniyor, 'tek kültürlü ulus-devlet' yerine 'Türkiyelilik üst kimliği’nin benimsenmesi öneriliyordu. 
     Türkiye'nin azınlıklar konusundaki sınırlayıcı tutumunun dünyadaki eğilimlere ters düştüğüne vurgu yapılan raporda, Türkiye'nin Lozan Anlaşması'nın bazı hükümlerini ihlal ettiği ileri sürülmüştü. 
     Raporda, anayasanın 'değiştirilmesi teklif dahi edilemeyecek' maddeleri arasında yer alan "Türkiye devletinin dili Türkçe'dir" ifadesi de eleştirilerek "devletin dili olmaz" denilmişti. 
     
</TEXT>
</DOC>
