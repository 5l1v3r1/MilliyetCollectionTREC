<DOC>
<DOCNO> 261385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo05.html </URL>
<DATE> 2004/08/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Konyaspor'da Biryol rahatlığı... 
</HEADLINE>
<TEXT>

     Lige Pazar günü Galatasaray maçı ile başlayacak Konyaspor'da uzun süredir sakat olan Zafer Biryol'un forma giyecek olması sevindirdi. 
     Haftalardır sakatlıkları nedeniyle hazırlık maçlarına katılamayan Zafer Biryol ve Muhammed Hanifi'nin formsuzluğu son günlerde teknik heyeti oldukça endişelendirdi. 
     Özellikle Galatasaray gibi güçlü bir rakiple yapılacak maçta Biryol'un hazır olmamasının verdiği tedirginliği taşıyan teknik heyet, geçen sezonun gol kralının antrenmanlarda kısa sürede kendini toparlaması ve maça hazır hale gelmesi üzerine derin nefes aldı. 
     Futbol Şubesi Sorumlusu İbrahim Kaplan, kalitesini kanıtlamış Zafer Biryol'un Galatasaray'a karşı forma giyecek olmasının sevindirici olduğunu söyledi. 
     İstenen form düzeyine ulaşmasa da Biryol'un, İstanbul'da kendisinden beklenenenden fazlasını ortaya koyacağına inandıklarını vurgulayan Kaplan, Biryol'un lige golle başlamasını ümit ettiklerini bildirdi. 
     Geçen yıla göre daha güçlü bir kadro kurduklarını ve hazırlık maçlarında da lige hazır olduklarını gösterdiklerini ifade eden Kaplan, ''İddialı gidiyoruz. İstanbul'dan puan ya da puanlarla döneceğimize inanıyoruz. Hedeflerimize ulaşmak için Galatasaray'dan puan almak zorundayız'' dedi. 
     
</TEXT>
</DOC>
