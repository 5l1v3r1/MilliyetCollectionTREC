<DOC>
<DOCNO> 250008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo26.html </URL>
<DATE> 2004/06/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Mehmet Atalay, Karadeniz'in, Brezilya gibi olmasını istiyor... 
</HEADLINE>
<TEXT>

     Gençlik ve Spor Genel Müdürü Mehmet Atalay, Türkiye'deki 340 bin lisanslı sporcu sayısını ilk etapta bir milyona çıkarmaya çalışacaklarını belirtti. 
     Atalay, Trabzonspor'un aylık yayınlanan dergisine yaptığı açıklamada, hedeflerinin Türkiye'yi bir uçtan öteki uca kadar spor organizasyonlarının yapıldığı bir ülke haline getirmek olduğunu kaydetti. 
     Türkiye'de lisanslı sporcu sayısının az olduğunu ifade eden Atalay, şöyle devam etti 
     ''Almanya ile Türkiye'nin nüfusları neredeyse eşit. Orada 27 milyon sporcu varken, bu oran bizde 340 bin civarında. Çalışmalarımızla amacımız bu oranı 500 bin sınırına getirip, yıl sonuna kadar da bir milyon sayısına ulaşmak. Türkiye'de 10 milyon sporcu ise en büyük hedefimiz. Kararlıyız, bu rakama ulayacağız. Bu konuda Milli Eğitim Bakanlığı'na, ilkokul 1. sınıftan başlamak kaydıyla, beden eğitimi derslerinin sayısının artırılmasını önerdik. Bunun için beden eğitim branş öğretmeni sayısının artırılması gerekiyor. Okullardaki bu eksikliği de kendi antrenörlerimizle kapatmayı düşünüyoruz.'' Spor yatırımı olarak en fazla ihmal edilmiş bölgenin Karadeniz Bölgesi olduğunu vurgulayan Atalay, şunları kaydetti 
     ''Bazı yerlerde 5 ya da 7 bin nüfuslu ilçelerde bile yüzme havuzu var. Trabzonluyum ve memleketimde sadece 3 ilçede spor salonu var. Trabzon, Rize ve o sahil bölgesi, işadamının da siyasetçi ve bürokratın da bol olduğu bölge. Ancak, ihmal edilmişlik var demek ki. 80 bin nüfuslu Van Erçiş, Diyarbakır Silvan'da da salon yok. Ama bakıyorsunuz bin 500 nüfuslu ilçelerde salon var. İlk etapta salonu olmayan Artvin ve Şırnak illerine salon kazandırıp, daha sonra yüksek nüfuslu ilçelere salonlar yapacağız.'' Karadeniz için en önemli işlerinin bu bölgeye bol miktarda futbol sahası kazandırmak olduğunu ifade eden Atalay, şöyle dedi 
     ''Her evden bir futbolcu çıkacağını düşünürsek, yeteri kadar futbol sahası bulup kendini geliştirecek ortama sahip pek çok futbolcu çıkarabiliriz. Bu durum Karadeniz'i ciddi şekilde kalkındırır. Brezilya'nın futbol girdisi milyar dolarlarla ifade ediliyor. Dünyanın her tarafına futbolcu ihraç ediyorlar. Karadeniz'de de bu potansiyel var. Karadeniz'de düz alan bulduğumuz her yere futbol sahası yapacağız. Karadeniz neden bir Brezilya gibi dünyanın her yerine futbolcu ihraç eden merkez olmasın. Gerçek anlamda futbolcu fabrikası olacak bu bölge ve kalkınmada rol oynayacaktır.'' 
     
</TEXT>
</DOC>
