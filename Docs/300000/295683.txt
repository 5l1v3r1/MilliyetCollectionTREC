<DOC>
<DOCNO> 295683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas09.html </URL>
<DATE> 2004/12/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Cep telefonuyla kopya skandalı 
</HEADLINE>
<TEXT>

     BBC 

Güney Kore'de üniversiteye giriş sınavlarında 1800'den fazla öğrencinin toplu halde kopya çektiğinden şüpheleniliyor. 
     Charles Scanlon'ın haberine göre, polis, birçok öğrencinin cep telefonlarının mesaj bölümünü kullanarak, sınav sorularının yanıtlarını birbirlerine ilettiklerini belirtiyor. 
     Güney Kore'de iyi bir üniversiteye girmek iyi bir hayatın başlangıcı olarak yorumlanıyor. 
     Eğitimin takıntı haline geldiği ülkede kitlesel bir kopya çekme işleminin gerçekleşmesi halk üzerinde şok etkisi yarattı. 
     Gelen bir ihbar üzerine, polis geçen ay üniversite giriş sınavının yapıldığı bir salona baskın düzenlemeye çalışmış, ancak öğretmenler tarafından engellenmişlerdi. 
     Polis, daha sonra sınav salonuna sokulan cep telefonlarına el koymuş ve toplu şekilde kopya çekildiğini ortaya çıkardıklarını belirtmişti. 
     Polisin verdiği bilgilere göre kopya çekme işlemi şöyle gerçekleşti 
     'Oyuncular' olarak bilinen en başarılı öğrenciler, çoktan seçmeli soruları kısa süre içinde cevaplandırarak, cevapları cep telefonu mesajıyla sınav salonunun dışında bulunan öğrencilere gönderdiler. 
     Bu öğrenciler de, bu sistemden faydalanmak için yaklaşık bin dolar veren diğer öğrencilere yanıtları ilettiler. 
     Polis, sınav saatleri süresince yüzbinlerce cep telefonu mesajının gönderildiğini belirtiyor. 
     Yetkililer, ülke çapında 1800'den fazla öğrencinin kopya çekme işlemine karıştığını söylüyor. 
     Eğitim Bakanlığı, kopya çeken 200'den fazla öğrencinin sınav sonuçlarını iptal etti. 
     Bir yandan sınavda gözetmenlik yapan kişiler ihamlakrlıkla ve kopya çekmeyi geçmişte yeterince ciddiye almamakla suçlanırken, bir yandan da tüm sınav sisteminin öğrencileri dayanılmaz bir baskı altına soktuğu belirtilerek değiştirilmesi talep ediliyor. 
     
</TEXT>
</DOC>
