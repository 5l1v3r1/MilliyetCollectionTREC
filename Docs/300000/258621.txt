<DOC>
<DOCNO> 258621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/ekonomi/eko01.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Has, 150 trilyon bağışladı, 'Bu işler çocuklara bırakılmaz' dedi 
</HEADLINE>
<TEXT>


Akbank'ın kurucu ortaklarından olan Kadir Has bankadaki yüzde 1.5 oranındaki hissesini 150 trilyon liralık cari piyasa değeri üzerinden Kadir Has Vakfı'na bağışladı 

Songül Hatısaru 

Yaptığı hayır işleriyle tanınan işadamı Kadir Has, ortağı bulunduğu Akbank'taki hissesinin 150 trilyon lira değerindeki kısmını, yine hayır işlerinde kullanılmak üzere Kadir Has Vakfı'na bağışladı. Akbank'ın kurulduğu dönemde Has ailesi olarak Akbank'a ortak olduklarını söyleyen Kadir Has kendisinin de başlangıçta Akbank'ta yüzde 5.5 oranında hissesi bulunduğunu hatırlattı. Kadir Has son olarak yaptığı yüzde 1.5 oranındaki hisse bağışından sonra bankadaki payının yüzde 2.5'e düştüğünü söyledi. 
Has, daha önce de Kadir Has Üniversitesi kurulmadan önce yüzde 1.5 oranındaki Akbank hisse bağışı yaptığını, son olarak gerçekleştirdiği yüzde 1.5'lik hisseyle birlikte toplam bağış miktarının 300 trilyonu bulduğunu söyledi. 
Akbank'ın 26 Temmuz 2003 tarihi itibariyle piyasa değeri 6 milyar dolar civarındaydı. Kadir Has'ın bağışlardan sonra elinde kalan bankadaki yüzde 2.5 oranındaki hissesinin cari piyasa değeri üzerinden rakamsal karşılığı 150 milyon dolara denk geliyor. 

'Kurucu hisseler garantimiz' 
Yaptığı son bağışla ile ilgili olarak "Bu hisseleri borsada satsam, cebime 150 trilyon para girecekti" diyen Has, Akbank'ta 118 adet de kurucu ortak hissesi bulunduğunu ifade etti. Bu hisselerin her yıl 5 - 6 trilyon k r payı getirdiğini söyleyen Has, "Bunu tutuyoruz. Bu bizim garantimiz. Bunu verirsek elaleme muhtaç oluruz" dedi. 
"Ben fanayim kimsenin ne kadar yaşayacağını Allah'tan başka kimse bilmez. Fani olduğuma göre vakfımı hayattayken sağlama almam lazımdı" diyen Has, şöyle devam etti 
"Benden sonra vakıf zora girse para olmaz ise 'vakfın parası yok' diye konuşurlardı arkamdan. Kimseye konuşma fırsatı olmasın diye kendi elimle verdim. Çünkü hayır işlerini oğlum kızım yapsın dersen, o iş Allah'a kalıyor. Aile içinde bir karşı çıkış olmadı. Çocuklarıma zaten kafi derecede yetecek kadar var. Bağış parayı bitirmemek, iyi kullanmak şartıyla üniversite ve hayır işlerinde kullanılacak." Has'ın, iki manevi çocuğu bulunuyor. 

Bağış üniversiteye gidecek 1980'li yıllardan bu yana, başta İstanbul olmak üzere, Kayseri, Adana ve Trabzon'da sayıları 30'u bulan kalıcı eğitim, kültür, sağlık ve sosyal hizmet tesisi yaptıran Has'ın yaptığı 150 trilyonluk bağış, bir defada yapılan en büyük bağış olma niteliğinde. Söz konusu bağışla, İstanbul Haliç'teki Kadir Has Üniversitesi ek maddi olanaklara kavuşurken, Kadir Has Vakfı da kalıcı yeni eserler yaptırmak için araştırmalara başladığını açıkladı. 


</TEXT>
</DOC>
