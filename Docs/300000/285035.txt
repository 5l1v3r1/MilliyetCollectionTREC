<DOC>
<DOCNO> 285035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun13.html </URL>
<DATE> 2004/11/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tel Aviv'de patlama 4 ölü 
</HEADLINE>
<TEXT>

     İsrail'in Tel Aviv kentinin merkezindeki pazaryerinde meydana gelen patlamada 4 kişinin öldüğü bildirildi. 
     İsrail televizyonu ve itfaiye yetkilileri, kalabalık pazaryerindeki patlamada alışveriş yapan onlarca kişinin de yaralandığını kaydettiler. 
     Polisin, Carmel adlı pazaryerindeki patlamanın nedenini araştırdığı bildirildi, ancak sağlık görevlileri ve İsrail televizyonu bunun bir intihar saldırısı olduğunu belirttiler. 
     İsrail radyosu da patlamanın, bir terörist saldırısı olduğunu kaydetmişti. 
     
     SORUMLULUĞU FHKC ÜSTLENDİ 

     Tel Aviv'de bugün düzenlenen bombalı saldırının sorumluluğunu Filistin Halk Kurtuluş Cephesi FHKC üstlendi. 
     AFP muhabirine demeç veren bir FHKC yetkilisi, Batı Şeria'daki Asker mülteci kampından 18 yaşındaki Amir el Fahri'nin, Tel Aviv'deki eylemi düzenlediğini söyledi. 
     
     FİLİSTİN YÖNETİMİ KINADI 

     Filistin yönetimi, Tel Aviv'de bugün en az 4 kişinin öldüğü bombalı saldırıyı kınadı. 
     Filistinli bakan Saib Erekat, AFP'ye verdiği demeçte, ''Filistinli ya da İsrailli sivilleri hedef alan bütün operasyonları kınıyoruz'' dedi. 
     Erekat, Tel Aviv saldırısının, İsraillilerle Filistinlilerin görüşme masasına dönmeleri gerektiğini gözler önüne serdiğini söyledi ve ''Zira, şiddet sarmalı ancak böyle kırılabilir'' dedi. 
     İsrail hükümeti de Filistin yönetiminin ''lideri kim olursa olsun'' terörle mücadele etmesi gerektiğini bildirdi. 
     Dışişleri Bakanlığı sözcüsü, ''Bu trajik saldırı, Filistin yönetiminin, lideri kim olursa olsun, terörle mücadele etmesi ve terörün altyapısını ortadan kaldırması gerektiğini göstermiştir'' diye konuştu. 
     
     ARAFAT DA KINADI 

     Tedavi için Fransa'da bulunan Filistin Devlet Başkanı Yaser Arafat, Tel Aviv'de düzenlenen intihar saldırısını kınadı. 
     Arafat'ın Paris'te bulunan yardımcısı Nebil Ebu Rudeyna, Reuters'a yaptığı açıklamada, Filistin liderinin kendisini telefonla arayarak, Tel Aviv'deki saldırıyı ve her iki taraftan sivillerin ölmesini kınadığını söyledi. 
     
</TEXT>
</DOC>
