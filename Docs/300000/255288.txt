<DOC>
<DOCNO> 255288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/spor/spo08.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geri çekilmiyorum' 
</HEADLINE>
<TEXT>


Federasyon Başkanı Haluk Ulusoy, seçimlerde aday olacağını söyledi, "Yoluma devam ediyorum" dedi 

BİLAL MEŞE 


'Bunlar sadece dedikodu' 
FUTBOL Federasyonu Başkanı Haluk Ulusoy, yaklaşan seçim öncesinde suskunluğunu Milliyet için bozdu. Geri çekilmesinin söz konusu olmadığını dile getiren Ulusoy, "Kesinlikle pes etmedim, yoluma devam ediyorum. İnandığım yoldan kesinlikle dönmem. Seçimlere katılacağımı söylemiştim, sözümün arkasındayım. Kimse bana baskı yapamaz. Siyasetçilerden de çekil diyen olmadı. Bunlar sadece dedikodu" yorumunu yaptı. 

'Yaptıklarım ortada' 
ULUSOY, Futbol Tarihi'nin en büyük başarılarının kendi döneminde geldiğini de dile getirdi. Ulusoy, "7 yıldır bu görevdeyim, yaptıklarım ortada. Futbolu nerelere getirdiğim meydanda. İdari yönden gelinen nokta belli. Sportif anlamda dünyada 39. sıradaydık, şimdi 5. sıradayız. Sponsorluk anlaşmalarımız ve havuz sistemi de ortada. Daha öncekiler benim yaptıklarımın yüzde 10'unu bile yapamadılar" dedi. 

'Listeye inanmıyorum' 
DİĞER aday Levent Bıçakçı'nın, 13 kulüpten destek için yazılı kağıt almasının yeterli olmadığını dile getiren Ulusoy, herkesin kendisini istediğini iddia etti. Ulusoy şunları söyledi "13 kulüpten destek aldı deniyor. Bana sorarsanız 13 kulüp de benim yanımda derim. Ben de görüşüyorum telefonla... Ortada 7 yıldır futbolu başarıdan başarıya koşturan bir adam ve karşısında da Levent Bıçakcı var." 

'Adayım Hilmi Ok' 
ULUSOY, yeniden göreve gelmesi durumunda Merkez Hakem Kurulu'nu değiştireceğini de tekrarladı. Ulusoy, "Sadece MHK değil, kuralları da değişecek. Yönetiminde sadece 10 ya da 8 kişi olmayacak. Sözümün arkasındayım. MHK için adayım bu işin duayeni olan Hilmi Ok. Ekibini kendi seçecek" dedi. Haluk Ulusoy, UEFA Asbaşkanı Şenes Erzik'in, seçimlere müdahale ettiği yolundaki iddialara inanmadığını söyledi. 




</TEXT>
</DOC>
