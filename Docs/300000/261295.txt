<DOC>
<DOCNO> 261295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/siyaset/siy02.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil genel sekreter için arayış 
</HEADLINE>
<TEXT>


MGK Genel Sekreterliği'ne atanacak sivil isimler arasında BM Temsilcisi Pamir, Korutürk ve Alpogan'ın isimleri geçiyor 

BARKIN ŞIK Ankara 


Hükümet, YAŞ kararlarıyla 2. Ordu Komutanlığı'na atanan Orgeneral Şükrü Sarıışık'tan boşalacak MGK Genel Sekreterliği'ne atanacak isim için çalışmalarını sürdürüyor. Dışişleri Bakanı Abdullah Gül, "İstişareler sürüyor. Çok yakında açıklayacağız" dedi. MGK Genel Sekreterliği'ne 66 yıldır ilk kez bir sivil getirilecek. Kulislerde bu görev için Türkiye'nin BM Daimi Temsilcisi Ümit Pamir, Irak Özel Temsilcisi Osman Korutürk ve Atina Büyükelçisi Yiğit Alpogan'ın isimleri konuşuluyor. Dışişleri Bakanlığı'nın göreve Pamir'in getirilmesi yönünde ağırlık koyduğu, askerlerin eğiliminin ise Korutürk'ten yana olduğu belirtiliyor. 

Ecevit'in danışmanıydı 
Saint Joseph Lisesi ve Ankara Üniversitesi Siyasal Bilimler Fakültesi mezunu olan Pamir, 1990'da Uluslararası Sivil Havacılık Örgütü nezdinde Türkiye daimi temsilciliği yaptı. Türkiye'nin Cezayir Büyükelçisi olarak 1991'de görevlendirilen Pamir, 1995 - 1997 arasında Atina Büyükelçiliği görevini üstlendi. 57. hükümet döneminde Başbakan Bülent Ecevit'in dış politika danışmanlığını yapan Pamir, 2000'de, Türkiye'nin BM nezdindeki daimi temsilciliği görevine getirildi. 
6. Cumhurbaşkanı Fahri Korutürk'ün oğlu olan Osman Korutürk, İstanbul Üniversitesi Hukuk Fakültesi mezunu. Sırasıyla BM Cenevre Ofisi Daimi Temsilciliği, Moskova ve Lefkoşa büyükelçilikleriyle BM New York Daimi Temsilciliği görevlerini üstlendi. 28 Şubat sürecinde İran'da büyükelçilik görevi yaparken Tahran yönetimi Korutürk'ün merkeze alınmasını istedi. Türkiye'ye dönen Korutürk, Oslo ve Berlin'de büyükelçilik görevlerinde bulundu. Halen Türkiye'nin Irak Özel Temsilcisi olarak görev yapıyor. 

Bir yüzbaşı ihraç edildi 
Yüksek Askeri Ş ra'da YAŞ , disiplinsizlikleri nedeniyle Türk Silahlı Kuvvetleri'nden TSK ihraç edilmesine karar verilen 12 personelden 6'sının subay, 6'sının da astsubay olduğu öğrenildi. Subaylardan birinin yüzbaşı olduğu kaydedildi. Başbakan Erdoğan'la Milli Savunma Bakanı Vecdi Gönül, 12 personel hakkındaki kararları, "yargı yoluna kapalı olması" gerekçesiyle şerh koyarak imzaladı. 

'Genelkurmay'la hiç sorun yok' 

ANKARA Milliyet 

Başbakan Erdoğan, YAŞ toplantısında Genelkurmay Başkanı Orgeneral Hilmi Özkök'le arasında geçtiği iddia edilen diyaloglarla ilgili olarak "Genelkurmayımızla aramızda en ufak bir şey olamaz" dedi. AKP MKYK toplantısı öncesi gazetecilerin sorularını yanıtlayan Erdoğan, cevap vermeden önce "Bunları aynen yayımlayacak mısınız Şu anda canlı yayında mısınız" diye sordu. Erdoğan daha sonra şu açıklamayı yaptı "Genelkurmay başkanımızla bu tür en ufak bir diyalog olmamıştır. Ne benden Özkök'e böyle bir soru yöneltilmiştir, ne de Özkök'ten bana böyle bir cevap verilmiştir. Tekziplerimizi gönderdik. Bununla, hükümetimizle TSK arasına bu tür şeyleri sokmaya çalışanlar boşuna heves etmesin." 


</TEXT>
</DOC>
