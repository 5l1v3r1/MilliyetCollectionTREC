<DOC>
<DOCNO> 254745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun31.html </URL>
<DATE> 2004/07/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Rusya'da Türk şoför 1 aydır kayıp 
</HEADLINE>
<TEXT>

     Nihat Dağdelen bildiriyor... 
Türkiye'den Rusya'ya yük taşıyan Fesih Yılmaz'dan 48 bir ayı aşkın süredir haber alınamadığı bildirildi. 
     Mersin'de kurulu Eren Tur şirketinde kendisine ait TIR'da çalışan Yılmaz, 8 Haziran'da Rusya'nın St. Petersburg kentinden kardeşlerini aradıktan sonra aracıyla birlikte ortadan kaybolduğu kaydedildi. 
     Kardeşleri Necdet ve Mehmet Yılmaz, telefonda konuştukları ağabeylerinin yükünü teslim ettikten sonra tekstil makinesi taşımak için 2 Ermeni ile anlaştığını ve 200 dolar kaparo aldığını söylediğini aktardılar. 
     Yılmaz kardeşler, evli ve 8 çocuk babası ağabeylerini bulabilmek için seferber olurken, Moskova'daki Türk Büyükelçiliği'nin yanı sıra Rus güvenlik kuvvetlerine ve Uluslararası Nakliyeciler Derneği UND temsilciliğine başvuruda bulundular. 
     Necdet ve Mehmet Yılmaz, 30 yıllık şoför olan ve 10 yılı aşkın süredir Türkiye'den Rusya'ya mal taşıyan Fesih Yılmaz'ın Rusya'yı çok iyi bildiğini belirterek, kendilerini en fazla kaygılandıran olayın ağabeylerinin TIR'la birlikte ortadan kaybolması olduğunu söylediler. 
     Kendisi de şoförlük yapan Necdet Yılmaz, geçmişte Rusya'da karşılaştıkları güvenlik sorunlarının son zamanlarda azaldığını sözlerine ekledi. 
     
</TEXT>
</DOC>
