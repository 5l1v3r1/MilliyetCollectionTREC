<DOC>
<DOCNO> 274970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/siyaset/siy01.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP-CHP kriz yaratmayacak 
</HEADLINE>
<TEXT>


CHP ve AKP, olağanüstü toplanan TBMM'de bir kriz çıkmaması için gayret gösterecek. Bu nedenle tartışmaya neden olacak öneri gelmesi beklenmiyor 

ANKARA Milliyet 


TBMM Genel Kurulu, zina kriziyle askıya alınan TCK Tasarısı ile daha önce yürürlük ve yürütme maddelerinde komisyona çekilen İstinaf Mahkemeleri ve Hukuk Muhakemeleri Usulü Kanunu'nda değişiklik öngören tasarıları görüşmek üzere bugün 11.00'de olağanüstü toplanacak. TBMM Başkanı Bülent Arınç'ın başkanlığında açılacak genel kurul, 184 olan toplantı yeter sayısının bulunmasının ardından toplantısına ara verecek. Arada Adalet Komisyonu toplanarak gündemindeki 3 tasarının yürürlük ve yürütme maddelerini kabul edip genel kurula sevk edecek. Tasarıların 48 saatlik bekleme süresi dolmadan aynı gün genel kurulda görüşülebilmesi için Danışma Kurulu kararı alınarak genel kurulun onayına sunulacak. Kararın kabul edilmesiyle tasarıların kalan maddeleri de görüşülecek. TCK Tasarısı'nda tekrir -i müzakere yeniden görüşme yoluyla kaçak yapı inşa edenlerle bunlara altyapı hizmeti götürenlerin cezalandırılması ve hakaret suçuna verilen cezanın indirilmesini öngören 2 yeni düzenleme yapılması bekleniyor. Bu konuda gelecek önerilere göre tavır almayı planlayan CHP gibi, AKP de yeni bir kriz yaratmak istemiyor. Bu nedenle hiçbir konuda tartışmaya neden olacak öneri gelmesi beklenmiyor. "Tecavüz olaylarında mağdurun tecavüzcüsüyle evlenmesi sonucu ceza verilmemesi" uygulamasına, yeni TCK ile son verilmesi konusunda sıkıntı olmasına rağmen, AKP'nin, konuyu gündeme getirmeyeceği belirtiliyor. Genel kurulun aynı gün tamamlanması planlanan çalışmasının ardından, Meclis, 1 Ekim'de toplanmak üzere tatil edilecek. 





</TEXT>
</DOC>
