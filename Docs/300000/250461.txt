<DOC>
<DOCNO> 250461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun05.html </URL>
<DATE> 2004/06/24/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
'AB'nin Türkiye karararı bağımsız, saydam ve hakkaniyetli olacak' 
</HEADLINE>
<TEXT>

     Avrupa Birliği AB dönem başkanlığını temmuz ayında İrlanda'dan alacak ve 6 ay süreyle bu görevi üstlenecek Hollanda'nın Dışişleri Bakanı Bernard Bot, Türkiye ile ilgili kararın, ''bağımsız, saydam ve hakkaniyetli'' bir karar olacağını söyledi. 
     Dönem başkanlıkları süresince yapmayı planladıklarını basın toplantısıyla açıklayan Bot, Avusturya, Almanya ve Fransa'nın Türkiye'nin üyeliğine karşı çıktığının hatırlatılması ve bu konudaki tutumlarının sorulması üzerine, ''Durumu değerlendirmek için önümüzde 6 ay var. Türkiye'nin hazır olup olmadığını göreceğiz'' dedi. 
     Bot, Türkiye ile ilgili kararın ''bağımsız, saydam ve hakkaniyetli'' bir karar olacağını söyledi. 
     Türkiye'nin görüşmelere hazır olmadığını şimdiden söylemenin erken olacağını, ekimde açıklanması beklenen komisyonun değerlendirme raporunun bu konuda önemli rol oynayacağını belirten Bot, Ankara'nın nispeten kısa zamanda önemli gelişmeler kaydettiğini söyledi ve ''Önümüzdeki 6 ayda daha da fazla ilerleme olacağını sanıyorum'' dedi. 
     Romanya ve Bulgaristan ile müzakereleri olumlu bir şekilde bitirmeyi amaçladıklarını dile getiren Bot, Türkiye ile müzakerelere başlamakla ilgili kararın aralık ayında verileceğini hatırlatarak, şunları kaydetti 
     ''Bizim rolümüz bu sürece rehberlik etmek, karar verme sürecinin adil, şeffaf ve devam ettirilebilir olduğundan emin olmaktır. Avrupa Konseyi'nin daha önceki toplantılarında alınan konumumuza bağlı kalmalıyız.'' 
     
     ''HOLLANDA'NIN YAKLAŞIMI GERÇEKÇİ VE HIRS DOLU OLACAK'' 
     Hollanda'nın konulara yaklaşımının ''gerçekçi'' ve ''hırs dolu'' olacağını belirten Bot, birliğin 25 üyeyle sürdürülebilir ve etkin bir şekilde çalışmayı öğrenmesi gerektiğini ifade etti. 
     AB Komisyonu'nun yakında yeniden oluşacağını ve Avrupa Parlamentosu üyelerinin daha yeni seçildiğini hatırlatan Bot, coğrafi, kurumsal ve mali açılardan AB'nin büyüdüğünü hatırlattı. 
     Son Avrupa Parlamentosu seçimlerine katılımın son derece düşük olduğuna dikkat çeken Bot, Avrupa içinde iletişimi artırmanın yeni yollarının aranması gerektiğini belirtti. 
     5 konuya özel önem verdiklerini kaydeden Bot, Hollanda'nın, genişleme alanında karşılaşılan sorunları çözmeye çalışacağını, özgürlük, güvenlik ve adalet alanlarına özel önem verdiğini, dış politikada etkin olunması için çaba harcayacağını, sürdürülebilir kalkınma alanına önem verdiğini, geleceğe ilişkin bütçe sistemini oluşturmak için çaba harcayacağını ifade etti. 
     Özgürlük, güvenlik ve adalet alanında yapılacakların özellikle terörizmle mücadele çerçevesinde şekilleneceğini belirten Bot, dış ilişkilerde önceliğin Asya, Ortadoğu ve Akdeniz bölgelerine verileceğini kaydetti. 
     Sürdürülebilir büyüme amacına ulaşmak için ekonomi alanında yapısal değişikliklere gidileceğini dile getiren Bot, 2006 yılında AB'nin bütçe döneminin sona ereceğini, yeni dönem başkanının bunu takip eden döneme ilişkin bütçe çalışmalarına başlayacağını ifade etti. 
     
</TEXT>
</DOC>
