<DOC>
<DOCNO> 253342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonspo01.html </URL>
<DATE> 2004/07/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
"Şampiyon" Yunan Milli Takımı Atina'da "krallar gibi" karşılandı .. 
</HEADLINE>
<TEXT>

     Avrupa şampiyonu olan Yunanistan milli takımı, başkent Atina'da büyük bir coşku ile karşılandı. 
     Akşam saatlerinde Yunan Futbol Federasyonu yetkilileriyle birlikte Olimpic havayollarına ait bir uçak ile Portekiz'den Yunanistan'a gelen Yunan milli takımına, Atina'da tarihi Panathinaikos stadyumunda Başbakan Kostas Karamanlis'in de katıldığı görkemli bir karşılama töreni düzenlendi. 
     Atina havaalanında 2 itfaiye aracının fışkırttığı sulardan oluşan bir çemberden geçerek uçaktan inen futbolcular ve teknik ekip, burada Spor Bakanı yardımcısı Fani Petralia ile Kültür Bakanı yardımcısı Yannis Orfanos ve coşkulu bir kalabalık tarafından karşılandı. 
     Yunan milli takımı, havaalanındaki kısa karşılama töreninin ardından özel bir otobüs ile yüzlerce otomobil ve motosiklet eşliğinde trafiğin yasaklandığı özel bir güzergah üzerinden tarihi Panathinaikos stadyumuna hareket etti. 
     Yunan Milli Takımı Teknik Direktörü Alman Otto Rehhagel'in kucağında şampiyonluk kupası ile ön sırada oturduğu otobüs, güzergah boyunca bayraklarla donatılmış Atina sokaklarında saatlerce kendilerini bekleyen Atinalıların sevgi gösterileri yüzünden güçlükle Panathinaikos stadyumuna ulaştı. 
     Törenin düzenlendiği tarihi stadyum çevresindeki ve içindeki yüz binlerce Yunanlının tezahüratları altında kırmızı halı üzerinden geçerek stadyuma giren teknik direktör Otto Rehhagel ile futbolcular havai fişek gösterileriyle karşılandı. 
     
</TEXT>
</DOC>
