<DOC>
<DOCNO> 293566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur46.html </URL>
<DATE> 2004/11/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
"Oğlum mirasım için beni öldürmeye kalktı" 
</HEADLINE>
<TEXT>

     Eskişehir'de silah zoruyla otomobili gasp edilen ve yaklaşık 1 trilyon liralık mirası bulunan Erdoğan Dalgıç, duruşma salonunda oğlunun daha önce de kendisini öldürtmek istediğini iddia etti. 
     Ağır Ceza Mahkemesi'nde görülen gasp davanın ilk duruşmasında, tutuklu sanık Harun Fidan 24 ile mağdur Erdoğan Dalgıç 58 hazır bulundu. İddianamenin okumasının ardından kendisini savunan sanık Harun Fidan, olay günü ev kiralamak için Erdoğan Dalgıç ile zanlı Tevfik Günoğlu'nun işyerinde buluştuklarını belirtti. 
     Tevfik'in Erdoğan Dalgıç'tan arabasıyla kendisini Kuşadası'na götürmesini istediğini anlatan Fidan, ''Dalgıç'ın bu isteği kabul etmeyeceğini söylemesi üzerine tartışma çıktı. Tevfik, silah çekti ve arabanın anahtarını istedi. Dışarı çıkarken Erdoğan Dalgıç elimizden kurtuldu ve kaçtı. Murat Dalgıç'ın babası Erdoğan Dalgıç'ı öldürtmek istediğini bilmiyorum. Böyle bir şeyden haberim yok'' dedi. 
     Mağdur Erdoğan Dalgıç da ifadesinde, arabasının anahtarının zorla alındığını ve söz konusu şüphelilerin kendisini yolda öldürmeyi planladıklarını belirterek, ''Ben ellerinden kurtuldum. Onlar arabaya binip kaçtılar. Bu adamları Ankara'da cezaevinde bulunan oğlum Murat Dalgıç'ın tuttuğunu zannediyorum. Oğlumun, daha önce de 1 trilyon liralık mirasımı almak için böyle davranışları olmuştu'' dedi. 
     Mahkeme heyeti firari sanık Tevfik Günoğlu'nun yakalanarak mahkemede ifade vermesi için duruşmayı erteledi. 
     16 Ekim 2004'de Erdoğan Dalgıç'ın otomobilinin silah zoruyla gasp edilmesi olayıyla ilgili Harun Fidan tutuklanmış, olaydan sonra kaçan Tevfik Günoğlu hakkında gıyabi tutuklama kararı alınmıştı. 
     
</TEXT>
</DOC>
