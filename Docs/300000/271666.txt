<DOC>
<DOCNO> 271666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko15.html </URL>
<DATE> 2004/09/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tüketim harcamalarının üçte biri kredi ve kartla yapıldı... 
</HEADLINE>
<TEXT>

     Tüketim harcamalarında tüketici kredileriyle kredi kartlarının ağırlığı artıyor. Bu yılın ilk altı ayındaki tüketim harcamalarının yaklaşık üçte biri tüketici kredisi ve kredi kartıyla yapıldı. 
     Devlet İstatistik Enstitüsü verilerine göre, bu yılın ocak-haziran döneminde 126.1 katrilyon liralık özel tüketim harcaması gerçekleştirildi. Aynı dönemde, 11.7 katrilyon liralık tüketici kredisi kullandırıldı, kredi kartıyla 25.5 katrilyon liralık alışveriş yapıldı, 2.9 katrilyon liralık nakit para çekildi. Böylece, tüketici kredileri ve kredi kartlarıyla yapılan alışverişin toplam tutarı 40.2 katrilyon liraya yaklaştı. 
     Toplam tüketim harcamaları içinde tüketici kredileriyle yapılanların payı yüzde 9.3, kredi kartlarıyla yapılanların payı da yüzde 22.6 oldu. Tüketici kredileri ve kredi kartlarıyla gerçekleştirilen harcamaların toplam harcamalar içindeki payı da yüzde 31.9'u buldu. 
     
     KREDİ VE KARTIN PAYI ARTIYOR 
     Tüketici kredisi ve kredi kartlarıyla yapılan harcamaların, toplam tüketim harcamaları içindeki payı geçen yılın tümünde oldukça düştü. Geçen yıl 239.6 katrilyon liralık tüketim harcaması yapıldı. Bu harcamanın 10.5 katrilyon liralık bölümü tüketici kredisiyle, 40.3 katrilyon liralık bölümü de kredi kartlarıyla gerçekleştirildi. Toplam harcamalarda tüketici kredileriyle yapılanların payı yüzde 4.4, kredi kartıyla yapılanların payı da yüzde 16.8 olmuştu. 
     Tüketici kredileri ve kredi kartıyla yapılan harcamaların toplamdaki payı da yüzde 21.2 düzeyinde gerçekleşmişti. 
     Buna göre, krediyle ve kartla yapılan harcamaların toplam harcamalar içindeki payında bu yılın ilk altı ayında yaklaşık 10 puanlık artış oldu. 
     
</TEXT>
</DOC>
