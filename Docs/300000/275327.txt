<DOC>
<DOCNO> 275327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy08.html </URL>
<DATE> 2004/09/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
AKP'nin Kızılcahamam kampı başladı 
</HEADLINE>
<TEXT>

     Erdoğan, AKP'nin siyaset anlayışının halkın taleplerine göre şekillendiğini söyledi Erdoğan, AKP'nin üç günlük kampının açılış konuşmasında, ''demokrasi, insan hakları, hukuk devleti, asla vazgeçemeyeceğimiz kavramlardır'' dedi. 
     AKP kampının açılış konuşmasını yapan Erdoğan, konuşmasında partilerinin siyaset anlayışını açıklayan ağırlıklı bir konuşma yaptı. 
     Erdoğan, "demokrasi, insan hakları, hukuk devleti, asla vazgeçemeyeceğimiz kavramlardır. 1940 model demode dogmalarınıza göre bir millet tanımı yapamaz, keyfi bir demokrasi anlayışını dayatamazsınız" dedi. 
     Siyasetlerinin adalet üzerinde derinleştiğini belirten Başbakan, "siyasetimiz günü kurtarmaya yönelik dalgalanan bir siyaset değil" dedi. 
     Erdoğan, kamuoyönetimindeki hantal yapının hala tam olarak çözülemediğini ancak bunu parti olarak aşmaya çalıştıklarını belirtti. 
     
     Türkiye AKP ile köklerini bulmuştur 
     Güçlerini halktan aldıklarını ve halkın istediği yönde hareket ettiklerini söyleyen Başbakan Erdoğan, "Türkiye AKP ile köklerini bulmuştur" dedi. 
     
     "Türkiye özgüvenini bulmuştur" 
     Erdoğan, iktidara geldikleri günden itibaren Türkiye'de istikrar ve güven ortamının sağlandığını vurgulayarak, "kendini yenileyemeyenler, halkın karşısına çıktıklarında muhatap bulamayacaklar. Türkiye hem dışta hem de içte kendi özgüvenini bulmuştur. AKP kendini Türkiye ile bütünleştirmiştir" diye konuştu. 
     
     Siyasetimiz toplumsal merkeze dayanır 
     Muhafazarkarlıklarının halkın değerlerini temsil ettiğini dile getiren Recep Tayyip Erdoğan, "siyasetimizi bu ülkenin tarihsel sürecine göre şekillendirdik. AKP'nin ilkeleri halkın ilkeleridir. Bizim siyasetimiz toplumsal merkeze dayanır" dedi. 
     Erdoğan, konuşmasını kampın faydalı olaması dilekleri ile tamamladı. 
     Üç günlük toplantılarda yeni Meclis Başkanı'nın adı üzerinde anlaşmaya varılması ve bazı grup başkanvekillerinin değişmesi konuları ele alınacak. 
     Toplantılarda hem iç hem de dış meseleler de görüşülecek. 
     Başbakan Erdoğan, meclis başkanlığı için kendi adayının istisnasız Bülent Arınç olduğunu açıklamıştı. 
     
</TEXT>
</DOC>
