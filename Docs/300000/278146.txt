<DOC>
<DOCNO> 278146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur18.html </URL>
<DATE> 2004/10/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
KPSS soruları açıklanacak... 
</HEADLINE>
<TEXT>

     Başbakanlık Bilgi Edinme Değerlendirme Kurulu, Kamu Personeli Seçme Sınavı'nın KPSS soruları ve cevap anahtarının başvuru sahibine verilmesini kararlaştırdı. 
     Başvuruyu yapan Anadolu Üniversitesi Hukuk Fakültesi mezunu Uğur Ersoy, AA muhabirine yaptığı açıklamada, geçen Temmuz ayında KPSS'ye girdiğini, sınavda ''kendi hukuk mantığına aykırı sorularla karşılaştığını'' kaydederek, soruların iptali için hukuk yoluna başvurmayı düşündüğünü anlattı. 
     Hukuki işlemler için sorulara ihtiyaç duyduğunu dile getiren Ersoy, Bilgi Edinme Hakkı Kanunu çerçevesinde ÖSYM'ye dilekçeyle başvurarak, soru ve cevap anahtarını talep ettiğini belirtti. 
     ÖSYM'nin ''Sınav soruları ve cevap anahtarı talep edilen sınav örneğinde olduğu gibi kurumca yapılan bazı sınavların sorularının ÖSYM dışında hazırlanıp uygulandığı ve uzman kişilere önemli miktarlarda telif ödendiği dar konu alanlarında birbirini tekrarlamayan soru hazırlamanın son derece zor olduğu, bu sorular üzerinde istatistiksel çalışmalar yapılarak geliştirildiği ve ileride tekrar kullanılmasına ihtiyaç bulunduğu'' gibi gerekçelerle talebini reddettiğini kaydeden Ersoy, itiraz için Bilgi Edinme Değerlendirme Kurulu'na başvurduğunu anlattı. 
     
     KURUL KARARI... 
     Kurul'un 20 Eylül 2004 tarihinde aldığı kararda, ÖSYM'nin başvuruyu reddederken, 4982 sayılı Bilgi Edinme Hakkı Kanunu, Bilgi Edinme Hakkı Kanununun Uygulanmasına İlişkin Esas ve Usuller Hakkında Yönetmelik ya da başka bir mevzuatta yer alan sınırlamaları esas almadığı belirtildi. 
     Kararda, ''Oysa yapılan bir bilgi edinme başvurusunun söz konusu mevzuatta yer alan istisnalar kapsamına girmemesi halinde başvuranın erişimine açılması 4982 sayılı kanunun 5. maddesinin amir hükmüdür. Bu nedenle başvuru sahibine sınav soruları ve cevap anahtarının birer örneğinin verilmesini teminen ÖSYM'ye yazılmasına oybirliğiyle karar verilmiştir'' denildi. 
     
     ''KARAR, EMSAL TEŞKİL EDEBİLİR'' 
     Ersoy, verilen kararın, demokratikleşme adına önemli bir adım olduğunu belirtti. 
     Herkesin gireceği sınavın soru şekli hakkında bilgi edinme hakkı olduğunu ifade eden Ersoy, açıklanacak soru ve cevapların KPSS'ye hazırlananlara yol göstereceğine inandığını kaydetti. 
     Ersoy, bu kararın ''emsal'' niteliği taşıyacağını ve ÖSYM'nin gerçekleştirdiği bütün sınavlar için benzer başvuruların yapılabileceğini belirtti. 
     
     ÖSYM, İTİRAZ EDECEK 
     ÖSYM Başkanı Prof. Dr. Savaş Küçükyavuz, kurum avukatlarının ve hukuk müşavirlerinin kararı incelediğini belirtti. 
     Buna göre, ya Bilgi Edinme Değerlendirme Kurulu'na itiraz edileceğini ya da mahkeme yoluna gidileceğini bildiren Küçükyavuz, şöyle konuştu 
     ''Soru, sonsuz sayıda üretilebilecek bir şey değil, hele böyle spesifik alanlarda. Dolayısıyla bunların gizliliğinin korunabildiği ölçüde Türkiye belli bir tarihte yeniden kullanmak ihtiyacında kalabilir. Çalışan akademisyenlerin, aynı soruyu sormamak için işleri daha zorlaşmaya başlar. Hakikaten bir maliyet unsuru da var. Bu soruların ne olduğunun bilinmesinden ben kamu yararı görmüyorum.'' 
     
</TEXT>
</DOC>
