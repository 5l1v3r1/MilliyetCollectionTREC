<DOC>
<DOCNO> 296514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun32.html </URL>
<DATE> 2004/12/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Rehn Türkiye'nin katılım hakkı var, Norveç'in yok .. 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, AB kurallarına göre, Türkiye'nin AB'ye katılım hakkının ve iradesinin olduğunu, Norveç'in ise olmadığını söyledi. 
     Basına değerlendirmelerde bulunan Rehn, ''AB'nin sınırlarına'' ilişkin bir soruyu yanıtlarken, AB'nin sadece coğrafi değil, siyasi ve tarihi bir proje olduğunu belirtti. 
     Rehn, ''Antlaşmalara göre, AB'nin değerlerine saygı gösteren tüm Avrupa devletlerinin aday olma hakkı bulunduğunu, bir devletin AB üyesi olması için hükümetinin ve halkının bunu istemesi gerektiğini, bu koşullar dikkate alındığında Türkiye'nin AB'ye katılım yolunun açık, Norveç'inkinin ise kapalı olduğunu'' ifade etti. 
     Norveç halkı, 1972'de yapılan bir referandumda, yüzde 47'ye karşı yüzde oyla AB'ye katılımı reddetmişti. Bu ülkede, 1994 sonbaharında yapılan ikinci referandumda da yüzde 52.5 ret oyu çıkmıştı. 
     Olli Rehn, değerlendirmelerinde, AB'ye aday bir Avrupa ülkesinin belirli bir ekonomik düzeye erişmesi ve yasalarını AB hukukuna uyarlaması gereği üzerinde durarak, ''Reel politik, AB'nin öncelikli ilkeleri arasında bulunmuyor'' dedi. 
     Rehn, AB'nin genişleme sürat ve boyutlarını belirleme hakkı olduğunu, Avrupa'nın demokrasi ve barış alanının genişletilmesi gerektiğini, ancak bunun aşamalı ve temkinli bir şekilde yapılmasının önem taşıdığını söyledi. 
     AB'nin önümüzdeki genişleme sürecine Balkan ülkelerini ve Türkiye'yi dahil eden Rehn, bir Avrupa ülkesi olan Ukrayna'ya ekonomik yardım ve siyasi işbirliği önerilebileceğini anlattı, bu ülkenin AB üyeliği olasılığını göz ardı etti. 
     
</TEXT>
</DOC>
