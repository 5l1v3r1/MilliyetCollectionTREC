<DOC>
<DOCNO> 275993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo44.html </URL>
<DATE> 2004/09/29/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Rizespor, Rıza Çalımbay'ı bırakmayı düşünmüyor. 
</HEADLINE>
<TEXT>

     Çaykur Rizespor Kulübü Başkanı Ekrem Cengiz, yeşil-mavili ekibin teknik direktörü Rıza Çalımbay'a bir teklif gelmesi durumunda, bu teklifin Malatyaspor maçından sonra değerlendirileceğini söyledi. 
     Cengiz, hafta sonu sahalarında Malatyaspor ile yapacakları maçın, kendileri için çok önemli olduğunu belirtti. 
     Önlerinde 4 kritik maç bulunduğunu ifade eden Cengiz, ''Bu maçlar Çaykur Rizespor'un ligdeki sıralamasını ve hedeflerini belirleyecek. Bu 4 maçtan ilki Malatyaspor maçı. Bu maçı kazasız belasız atlattığımız zaman üst sıralara tırmanmaya başlayacağız'' dedi. 
     Rıza Çalımbay'a Beşiktaş Kulübü'nden teklif geldiği iddialarıyla ilgili olarak da Cengiz, şunları kaydetti 
     ''Rıza hocanın geçmişini çok iyi biliyoruz. Dürüst ve ahlaklı bir kişidir. Hedeflerimizde şaşma yapmaz. Herkes kendi kulübünün menfaatlerini düşünmek zorundadır. Bu konuyu fazla gündemde tutmak istemiyoruz. Çünkü, herkes Malatyaspor maçına kilitlendi. Çalımbay'a bir teklif gelirse, Malatyaspor maçından sonra oturulup değerlendirilecek.'' 
     
</TEXT>
</DOC>
