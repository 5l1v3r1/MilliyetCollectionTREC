<DOC>
<DOCNO> 261371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/soneko08.html </URL>
<DATE> 2004/08/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 1.00 değer yitirdi 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.00 oranında değer yitirdi. 
     Geçen hafta, IMF heyetinin temasları, petrol fiyatları ve enflasyon rakamlarına ilişkin gelişmeleri yakından izleyen piyasalarda, teknik olarak bakıldığında gözlenen yorgunluğun, Borsadaki yükseliş çabalarının önünü kestiğini savunan uzmanlar, ancak eurobond piyasasındaki yükseliş hareketinin, önümüzdeki hafta Borsaya da yansıyabileceğini kaydediyor. 
     Daha çok IMF ve Avrupa Birliği'ne odaklanılmış gündemin varlığına dikkati çeken uzmanlar, bu olumlu gelişmenin etkisinin kısa vadeli kalabileceğini, Endekste 18,800 ile 19,600 aralığında bir bant oluşabileceğini, 19,000 desteğinden yüksek hacimli alımlarla uzaklaşılamadığı sürece aşağı kırılma riskinin devam ettiğini savunuyor. 
     
     ÖZETLE PİYASALAR 
     Borsadaki iniş çıkışlı seyrin yanında İMKB Tahvil ve Bono Piyasası ortalamalarında küçük çapta hareketler gerçekleşti. Altın fiyatları yükselirken, dolarda düşüş, euroda artış eğilimi vardı. Mevduat faizlerinin ortalamalarında bir değişim yaşanmadı. 
     Hisse senetleri haftalık bazda ortalama yüzde 1.00 oranında değer yitirdi. 24 ayar külçe altının gram satış fiyatı yüzde 1.62, Cumhuriyet altınının satış fiyatı yüzde 1.60 oranında yükseldi. Türk Lirası karşısında dolar yüzde 0.27 oranında değer yitirirken, Euro yüzde 0.56 oranında değer kazandı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.45 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.35, haftalık reponun net getirisi yüzde 0.33 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 1.64'lük artışla başladı. Salı günü ortalama yüzde 1.37, Çarşamba günü de ortalama yüzde 1.95 oranında gerileyen endeks, Perşembe gününü ortalama yüzde 1.55'lik artışla tamamladı. Haftanın son gününde yine düşüş ağırlıklı bir seyir izlendi ve endeks ortalama yüzde 0.81 oranında geriledi. 
     Endeks, hafta boyunca 193.31 puanlık düşüşle 19,380.86 puandan 19,187.55 puana indi. Hisse senetlerindeki haftalık ortalama düşüş yüzde 1.00 oldu. 
     İMKB Ulusal-Mali Endeksi 367.62 puan düşüşle 26,933.80 puandan 26,566.18 puana, İMKB Ulusal-Hizmetler Endeksi 346.85 puan düşüşle 10,359.63 puandan 10,012.78 puana gerilerken, İMKB Ulusal-Sanayi Endeksi 28.77 puan artışla 16,141.14 puandan 17,169.91 puana yükseldi. 
     Böylece, mali grup hisseleri ortalama yüzde 1.36 oranında, hizmetler grubu hisseleri ortalama yüzde 3.35 oranında değer yitirirken, sanayi grubu hisseleri ortalama yüzde 0.17 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 300 hisse senedinden 122'si değer kazanırken, 149 hisse senedi değer yitirdi, 29 hisse senedinin değeri değişmedi. 
     Geçen hafta en yüksek oranlı artış yüzde 30.18 ile TSKB Yatırım Ortaklığı hisselerinde gerçekleşti. Yüzde 28.76'lık artışla Doğan Burda hisseleri ikinci ve yüzde 22.41'lik artışla Yatırım Finansman Yatırım Ortaklığı hisseleri üçüncü oldu. 
     En yüksek oranlı düşüş ise yüzde 14.71 ile Toprak Finansal Kiralama hisselerinde oldu. Yüzde 10.60'lık düşüşle Yapı Kredi Finansal Kiralama hisseleri ikinci ve yüzde 10.00'luk düşüşle de Derimod hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 5 milyar 551.2 milyon adet hisse senedi işlem gördü ve karşılığında 3 katrilyon 527.7 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında dolar değer yitirirken, diğer döviz türlerinde artışlar oldu. 
     İstanbul serbest döviz piyasasında alınıp satılan ABD Doları, Türk Lirası karşısında yüzde 0.27 oranında değer yitirirken, euro yüzde 0.56 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 4 bin lira düşerek 1 milyon 464 bin liraya inerken, Euronun satış fiyatı 10 bin lira artarak 1 milyon 784 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 0.93 oranında artarak 2 milyon 700 bin liraya, İsviçre Frangı'nın satış fiyatı yüzde 0.86 oranında artarak 1 milyon 170 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 452 bin liradan, Euro 1 milyon 780 bin liradan, İngiliz Sterlini 2 milyon 679 bin liradan ve İsviçre Frangı da 1 milyon 164 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış yüzde 1.62, Cumhuriyet altınının satış fiyatı da yüzde 1.60 oranında arttı. 
     Külçe altının gram satış fiyatı 18 milyon 800 bin liraya, Cumhuriyet altınının satış fiyatı da 127 milyon liraya çıktı. 
     İstanbul Altın Borsası'nda İAB işlem gören 24 ayar altının gram fiyatı ise yüzde 0.78 oranında düşerek 18 milyon 500 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.45 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 2,248 puan artarak 503,993 puandan 506,241 puana çıktı. 
     Geçen haftanın en çok değer kazanan katılma belgeleri, yüzde 2.95'lik artışla Nurol A Tipi Değişken Fon, yüzde 2.72'lik artışla Finansbank A Tipi Hisse Fon ve yüzde 2.34'lük artışla da Finans A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 0.85'lik düşüşle Garanti A Tipi Yabancı Fon, yüzde 0.25'lik düşüşle Akbank A Tipi İmalat Sektör Fon ve yüzde 0.22'lik düşüşle Eczacı Menkul Değerler B Tipi Tahvil Bono Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.54 arasında gerçekleşti. 
     Mevduat faizlerinin ortalamalarında herhangi bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.35 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.8 dolayında bulunan haftalık reponun net getirisi de yüzde 0.33 oldu. 
     
</TEXT>
</DOC>
