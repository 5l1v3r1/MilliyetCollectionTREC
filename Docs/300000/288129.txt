<DOC>
<DOCNO> 288129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur15.html </URL>
<DATE> 2004/11/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sokak timleri kapkaça gözaçtırmıyor 
</HEADLINE>
<TEXT>

     Bursa'da kurulan Sokak Timlerinin, kapkaç olaylarına çözüm olduğu bildirildi. 
     Emniyet Genel Müdürlüğü kayıtlarına göre, geçen yıl İstanbul ve İzmir'den sonra en fazla kapkaçın meydana geldiği üçüncü kent olan Bursa'da, Sokak Timleri sayesinde bu yılın 9 ayında olaylarda yüzde 50 azalma sağlandı. 
     Bursa Emniyet Müdürü Hüseyin Çapkın, AA muhabirine yaptığı açıklamada, 2003 yılının 9 ayında, kent merkezinde kapkaç olayının meydana geldiğini ve bu olaylardan 32'sinin failinin belirlenemediğini, diğerlerinin zanlılarının yakalandığını söyledi. 
     Başta kapkaç olmak üzere hırsızlık ve yankesicilikle etkin şekilde mücadele etmek amacıyla, 2004 yılının başında Asayiş Şube Müdürlüğü bünyesinde Sokak Timleri oluşturulduğunu anlatan Çapkın, ikişer kişilik toplam 50 ekipten oluşan timlerin, yaya trafiğinin en yoğun olduğu ve mala karşı en fazla suç işlenen bölgelerde görev yapmaya başladıklarını ifade etti. 
     Çapkın, tim elemanlarının, görev yaptıkları bölgelerde tanınmamaları için her türlü kılığa girebildiklerini anlatarak, şöyle konuştu 
     ''Ekiplerimiz her türlü kıyafeti giyebiliyor, saç, sakal uzatabiliyor. Yeri geldiğinde simitçi, kestane satıcısı, tezgahtar olarak görev yapan personelimiz, yeri geldiğinde de palyaço olabiliyor. Sokak Timlerinin kurulmasının ardından 2004 yılının 9 ayında kent merkezinde 27 kapkaç olayı meydana geldi. Bunların 13'ü aydınlatılırken, 14'ünün faillerinin yakalanması için çalışmalar sürüyor. Hem olay sayısında hem de faillerin yakalanmasında geçen yıla göre yarı yarıya azalma var.'' Sokak Timlerinin hizmete girmesiyle birlikte, kapkaç olaylarında ciddi bir düşüşün gözlendiğini vurgulayan Çapkın, önümüzdeki günlerde hizmete girecek olan Asayiş Ekipler Amirliği ile bu tür olayların sayısını daha aşağıya çekmeyi hedeflediklerini kaydetti. 
     
</TEXT>
</DOC>
