<DOC>
<DOCNO> 253302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko24.html </URL>
<DATE> 2004/07/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Zeki Sayın Bir insan ödeme ahlakından yoksunsa kolay kredi alamaz 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, ''eğer bir insan ödeme ahlakından yoksun ise devlet tarafından sicili silinse de kolay kolay kredi alamaz'' dedi. 
     Halk Bankası Bölge Toplantısı'na katılmak için Bursa'ya gelen Zeki Sayın ve Halk Bankası Genel Müdürü Hasan Cebeci, Esnaf ve Sanatkarlar Kredi ve Kefalet Kooperatifleri Marmara Bölge Birliği Başkanı Bahri Şarlı'yı ziyaret etti. 
     Zeki Sayın, ziyarette kooperatif üyelerinin, belli bir iş için kredi alması ve bir-iki yıl içinde de kredi kullanmadan işini yürütüp, diğer esnafa kredi alma yolunu açması gerektiğini ifade etti. 
     Kredi başvurusunda bulunanların, sicil affından önceki durumlarının bankalarda kayıtlı olduğunu dile getiren Sayın, ''Bizim için banka sicili önemli. Eğer bir insan ödeme ahlakından yoksun ise devlet tarafından sicili silinse de kolay kolay kredi alamaz'' dedi. 
     Sayın, borcu borçla kapatanların, hem kendisinin hem de diğer esnaf veya kooperatifin kredi almasını engellediğine işaret ederek, kooperatiflerin, borcunu ödeme niyetinde olmayanlara ödeme baskısı yapması gerektiğini söyledi. 
     Zeki Sayın, faizden arındırılmış ana para olarak, Ziraat Bankası'nın 80 trilyon, Halk Bankası'nın ise 932 trilyon lira kredi alacağı olduğunu kaydetti. 
     
     MEVDUATTAKİ GÜVENCE SINIRLAMASI 
     Mevduata tam devlet güvencesinin, 5 Temmuz tarihinden itibaren 50 milyar lira ile sınırlandırılmasının, gecikmiş bir karar olduğu değerlendirmesinde bulunan Sayın, şöyle konuştu 
     ''Güvencenin sınırlandırılmasından sonra, kamu bankalarına herhangi bir mevduat kayması olmadı. 50 milyar liranın altında mevduata sahip mudi oranı yüzde 99, parasal oranı ise yüzde 64 seviyelerinde. 50 milyar liranın üzerindeki mevduat sahipleri, parasını çok iyi takip eden kişilerdir. Bu nedenlerle bankacılık sektöründe dalgalanma olmaz.'' 
     
     HALK BANKASI GENEL MÜDÜRÜ CEBECİ 
     Halk Bankası Genel Müdürü Hasan Cebeci de, geçen yılın mart ayında göreve geldiklerinde bin kooperatiften 435 tanesinin çalıştığını, kredi faizlerinin yüzde 55'den yüzde 25'e indiğini vurguladı. 
     Halk Bankası'nın kuruluş amacına uygun olarak esnaf ile küçük ve orta bütçeli işletmeleri KOBİ desteklediğini vurgulayan Cebeci, şöyle devam etti 
     ''Bankamız, 170 trilyon liralık risk bakiyesinden, 2003 yılı sonu itibariyle 1 katrilyon 100 trilyon liralık işlem hacmine ulaştı. Esnaf ve kooperatiflere de yıl sonuna kadar 1 katrilyon 420 trilyon liralık kredi vermeyi hedefliyoruz. Bankamızın yıl sonu toplam kredi hedefi ise 4 katrilyon 400 trilyon lira.'' Zeki Sayın ve Hasan Cebeci, daha sonra Bursa Valisi Oğuz Kağan Köksal ile Büyükşehir Belediye Başkanı Hikmet Şahin'i makamında ziyaret etti. 
     
</TEXT>
</DOC>
