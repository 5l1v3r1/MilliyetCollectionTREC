<DOC>
<DOCNO> 288305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun22.html </URL>
<DATE> 2004/11/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Uçağın tekerlek yuvasında yolculuk... 
</HEADLINE>
<TEXT>

     Çin'de 14 yaşındaki çocuk, uçağın iniş takımları arasında seyahat etti. 
     Pekin'de yayınlanan Çignian Bao gazetesinin haberine göre, Yunnan bölgesinden 12 ve 14 yaşlarında iki kafadar, Kunming havaalanında bir uçağın tekerlekleri arasına saklanmayı başardı. 14 yaşındaki çocuk, bir saatlik yolculuğu yeterli oksijenin bulunmadığı soğuk havaya rağmen sağ salim tamamlamayı başardı. 12 yaşındaki arkadaşı ise uçak havalanırken düştü. Çocuğun öldüğü sanılıyor. 
     Çongin havaalanı yetkilisi, gazeteye verdiği demeçte, ''Anlattığına göre, arkadaşı uçaktan düşünce çok korkmuş ve iniş takımlarını tutan direğe can havliyle sarılmış'' dedi. 
     Yetkili, çocuğun mucizevi şekilde hayatta kaldığını, ancak yüksek irtifadaki soğuk ve yetersiz oksijen yüzünden şoka girdiğini belirtti. 
     Geçen yılın ocak ayında, Paris'ten Şanghay'a giden uçağın tekerlek yuvasına sığınan iki Türkün cesetleri, uçak inişe geçtiğinde düşmüştü. 
     
</TEXT>
</DOC>
