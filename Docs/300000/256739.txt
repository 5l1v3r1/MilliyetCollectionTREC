<DOC>
<DOCNO> 256739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun10.html </URL>
<DATE> 2004/07/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
'Fahrenheit 9 11'i öven şarkıcı otelden atıldı 
</HEADLINE>
<TEXT>

     ABD'nin Las Vegas kentinde bir otelde bir gece için sahneye çıkan Linda Ronstadt, Amerikan yöntemini eleştiren ''Fahrenheit 9 11'' isimli belgesel filmini ve yönetmen Michael Moore'u övünce otelden atıldı. 
     Aladdin otelinde sahneye çıkan 58 yaşındaki Ronstadt, şarkısını söylemeden önce Moore'un büyük bir yurtsever ve gerçeği ortaya çıkaran biri olduğunu belirtti ve seyircilerden filmi görmelerini istedi. 
     Linda Ronstadt'ın görüşleri tepkilere yol açarken, şarkıcıyı dinlemeye gelen 4500 kişiden bazıları salonu terk etti. Seyirciler, konser afişlerini de yırttı. 
     Otelin yöneticisi İngiliz Bill Timmins, Ronstadt'ın Moore'u övmesinin ardından birden bire kargaşa olduğunu kaydetti. 
     Sahnedeki gösteriyi izlediğini belirten Timmins, Ronstadt'ın lüks süitine çıkmasına izin vermediğini ve şarkıcının güvenlik görevlileri tarafından dışarı çıkartıldığını kaydetti. Timmins, ''Ronstadt'ın soytarılığı konuklarımızın gecesini mahvetti ve bu konuda bir şey yapmak zorunda kaldık. Ben olduğum sürece, artık burada bir daha şarkı söyleyemeyecek'' dedi. 
     Yönetmen Michael Moore ise Timmins'e göndermeyi planladığı mektubunda, ''Linda Ronstadt'ın, beni ve filmimi desteklemek için birkaç kelime söylemeye cüret ettiği için otelden atılması son derece aptalca. Onu geri çağırın. Ona, 'Güzel Amerika' şarkısında eşlik edeceğim. Sonra 'Fahrenheit 9 11' filmini konuklarınıza ve Las Vegas'ta isteyen herkese ücretsiz göstereceğim'' dedi. 
     Moore, Timmins'in Ronstadt'a özür borçlu olduğunu ifade etti. 
     
</TEXT>
</DOC>
