<DOC>
<DOCNO> 284992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/spor/spo04.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük kulüp olamadık 
</HEADLINE>
<TEXT>


Trabzonspor Başkanı Atay Aktuğ, yönetim olarak en büyük hedeflerinin kulübe kurumsal bir yapı kazandırmak olduğunu söyledi 


ARKA arkaya kaybedilen 5 puanın ardından Diyarbakırspor galibiyetiyle nefes alan Trabzonspor, gözünü koltuğa dikti. İlk yarıyı 44 puanla kapamayı hedefleyen Bordo-Mavililer, 6 maçlık süreçte, kilit müsabakanın Fenerbahçe olacağını belirtiyor. Son maçta takımını çok beğendiğini söyleyen Başkan Atay Aktuğ, "İki hafta sonraki Fenerbahçe galibiyeti önümüzü açabilir" dedi. 
DİVAN Kurulu'nun yaptığı toplantıya da katılan Başkan Aktuğ, "Trabzonspor'un çok büyük takım olduğu, ama büyük kulüp olamadığı benim futbolculuğumdan beri söylenir. Trabzonspor'un kurumsal yapıya geçmesi, profesyonelleşmesi hep büyük kulüp olmak içindir" diye konuştu. Bordo-Mavililer'in Başkanı, Borsa'ya açılmak için Genel Kurul'un bekleneceğini söyledi. 

Ödeme günü 

TRABZONSPOR Yönetimi, bugün futbolcular ve Maliye'ye toplam 2.5 trilyon liralık ödemede bulunacak. Daha önce futbolculara dağıtılan 1 trilyon 250 milyar liralık çeklerin karşılığının bugün banka hesaplarına yatırılacağı kaydedildi. 

Gündüz idmanı 

DİYARBAKIRSPOR maçının saat 20.00'de oynanması nedeniyle bir haftadır idmanlarını bu saatte yapan Trabzonspor'da çalışma saatleri değiştirildi. Bordo-Mavili takım, bugünden itibaren antrenmanlarını 14.00'te yapacak. 


</TEXT>
</DOC>
