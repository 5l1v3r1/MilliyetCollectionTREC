<DOC>
<DOCNO> 261070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun23.html </URL>
<DATE> 2004/08/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ünlü mafya babasına evinin önünde infaz... 
</HEADLINE>
<TEXT>

     Rus-İsrailli mafya babası Andrey Juravlyov, Moskova yakınlarındaki evinin önünde uğradığı silahlı saldırıda öldü. 
     İnterfaks ajansı, yeraltı dünyasında Terrazini adıyla tanınan mafya babasının 2 yıl önce İsrail'den Rusya'ya beklenmedik bir şekilde iade edildiğini belirterek, Terrazini'nin evinin önünde pusu kuran 2 kişi tarafından tabanca ve kalaşnikof marka tüfekle vurularak öldürüldüğünü duyurdu. 
     Rus basını, Terrazini'nin birçok cinayet, patlama ve silahlı saldırıda bulunan çetenin lideri olduğuna inanıldığını belirterek, cinayetin rakip çeteler tarafından işlenmiş olabileceğine dikkat çekiyorlar. 
     Terrazini, 1999 yılında İsrail'e göç ederek vatandaşlık almasının ardından Rusya İsrail'den iadesini istedi. İsrail, suçlu görülmesi halinde cezasını Rusya'da çekmesi için Terrazini'yi 2002 yılında iade etti. 
     İsrail'in Rusya'ya iade ettiği tek vatandaşı olan Terrazini, Rusya'da bu yıl yapılan duruşmada jüri tarafından suçsuz bulunarak serbest bırakılmıştı. 
     
</TEXT>
</DOC>
