<DOC>
<DOCNO> 273457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonyas03.html </URL>
<DATE> 2004/09/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Vietnam'da tarihi fotoğraflar çeken Eddie Adams öldü 
</HEADLINE>
<TEXT>

     Vietnam Savaşı sırasında yakalanan bir Viet Konglu gerillanın Saygon'da Güney Vietnamlı bir subay tarafından sokak ortasında infazını fotoğraflayan ve bu fotoğrafıyla Pulitzer ödülü kazanan ünlü foto-muhabiri Eddie Adams 71 yaşında hayatını kaybetti. 
     New York-Manhattan'daki evinde hayatını kaybeden Adams'ın, tarihe geçen ünlü fotoğrafı ve 13 ayrı savaşta çektiği fotoğraflarının yanı sıra dünyanın dört bir tarafında dergilere kapak, gazetelere manşet olan savaş, siyaset, moda ve şov fotoğrafları bulunduğu kaydedildi. 
     Richard Nixon'dan başlayarak George Bush'a kadar çok sayıda ABD başkanının fotoğraflarını çeken Adams'ın ayrıca Papa İkinci Jean Paul, Deng Xiaoping, Enver Sedat, Fidel Castro ve Mikhail Gorbaçov gibi ünlü devlet adamlarının fotoğraflarını çektiği kaydedildi. 
     Eddie Adams'a mesleki şöhretini kazandıran fotoğraf, 1 Şubat 1968 tarihinde Saygon'un Çinlilerin yaşadığı kesimindeki Çolon caddesinde Güney Vietnamlı askerler tarafından eli bağlı şekilde getirilen bir Viet Kong gerillasının Albay Nguyen Ngoc Loan tarafından kafasına silah dayanarak infazına dair fotoğrafı oldu. 
     Bütün dünya medyası tarafından birinci sayfadan kullanılan fotoğraf, Vietnam'da neler olduğuna dair Amerikan kamuoyunda da ilk tartışmaların yapılmasına yol açmıştı. 
     Bu fotoğrafıyla 1969 yılında Pulitzer ödülü kazanan Adams'ın, meslek hayatı boyunca aralarında 1978 Robert Capa Ödülü ve savaş fotoğraflarıyla aldığı üç adet George Polk Memorial Ödülü'nün bulunduğu 500'e yakın ödül kazandığı kaydedildi. 
     
</TEXT>
</DOC>
