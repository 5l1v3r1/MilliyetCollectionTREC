<DOC>
<DOCNO> 259703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/yasam/yas04.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk delikanlısına kolibasili vız gelir 
</HEADLINE>
<TEXT>


İstanbul ahalisi, Boğaz'ın serin sularında kolibasili, sürat teknesi ve dev tankerlere meydan okuyor 

ŞAKİR AYDIN İstanbul 

Sıcakların iyice bastırdığı İstanbul'da son günlerde havadan bunalanlar, soluğu, Boğaz kıyısında alıyor. Serinleme uğruna kendilerini bekleyen birçok tehlikeye aldırış etmeyen çoğunluğu genç yüzlerce kişi, Kuruçeşme, Arnavutköy, Bebek gibi birçok noktadan kendilerini Boğaz'ın serin sularına bırakıyor. 

'Bakteri bize işlemez' 
'Dikkat Denize girmek tehlikeli ve yasaktır' yazılı uyarı levhalarının yanından bile denize girenler, sahile teğet geçen hız motorlarına, teknelere ve akıntıların önlerine sürükleyebileceği dev gemilere aldırış etmiyor. 
Uyarı levhalarının anlamını sorduğumuz gençlerse şöyle cevap veriyor "Yıllardır buralarda yüzüyoruz. Artık vücudumuz denizdeki bakterilere karşı bağışıklık kazandı. Bize bir şey olmaz. Aynı levhalar geçtiğimiz yıllarda da dikildi. Birçoğunu söktük. Bazen yüzerken yanımızdan geçen teknelerin çevresindeki lastiklere bile tutunduğumuz oluyor." 


</TEXT>
</DOC>
