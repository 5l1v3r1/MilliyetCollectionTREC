<DOC>
<DOCNO> 283781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy06.html </URL>
<DATE> 2004/10/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arınç "Avrupa, 17 Aralık'ta demokrasi sınvaından geçecektir" 
</HEADLINE>
<TEXT>

     TBMM Başkanı Bülent Arınç, Türkiye'nin, Avrupa'nın coğrafya ve kültür olarak bir parçası olduğunu belirterek, ''Bunu kabullenmek istemeyenler varsa 17 Aralık'ta belli olacaktır'' dedi. 
     Avrupa'nın, 17 Aralık'ta ''demokrasi sınavından'' geçeceğini belirten Arınç, Avrupa'da hiçbir ülke için tartışılmayan referandumun, Türkiye'nin üyeliği söz konusu olduğunda gündeme getirilmesini de ''haksızlık'' olarak değerlendirdi. 
     Arınç, Portekiz Parlamento Başkanı Mota Amaral ile biraraya geldi. 
     Heyetler arası görüşmenin ardından, iki başkan ortak basın toplantısı düzenledi. 
     TBMM Başkanı Bülent Arınç, Amaral'ın Türkiye'yi ziyaret eden ilk Portekiz Parlamento Başkanı olduğunu belirterek, duyduğu memnuniyeti dile getirdi. 
     Görüşmede, Türkiye'nin AB üyeliği konusunu ele aldıklarını ifade eden Arınç, Portekiz'in, Türkiye'nin AB üyeliğini başından beri desteklediğini vurguladı. 
     Amaral'ın, Türkiye'nin tam üyeliği konusunda Portekiz'in kararlı olduğunu, Türkiye'yi bundan sonra da destekleyeceklerini ifade ettiğini kaydeden Arınç, ''Türkiye'nin, hükümetin ve parlamentonun Ab konusundaki başarılarını görmekten ve Türkiye'nin başardığı reformları görmekten mutlu olduklarını ifade etmişlerdir'' dedi. 
     Arınç, şöyle konuştu 
     ''Türkiye, AB üyeliği konusunda imtihanın başarı ile geçmiştir ve kritik eşiği aşmıştır. Şimdi Avrupa, 17 Aralık'ta demokrasi sınavından geçecektir. Avrupa'da hiçbir ülke için tartışılmayan referandumun Türkiye'nin üyeliği söz konusu olduğunda gündeme getirilmesini, bize yapılmış bir haksızlık olarak görüyoruz. 
     Türkiye, Avrupa'nın coğrafya olarak da kültür olarak da bir parçasıdır. Bunu kabullenmek istemeyenler varsa 17 Aralık'ta belli olacaktır. 
     Türkiye, kendi kaderine kendisi karar veren, bölgesindeki dengeleri etkileyebilecek güçte bir ülkedir. Bu yüzden de 2 yıldır sürdürdüğümüz yeni Türkiye inşasını önemsiyoruz ve güçlendirmek için çalışmaya devam edeceğiz. 
     Dün Sayın Başbakan ile biraraya gelen Almanya ve Fransa liderlerinin açıklamalarını da olumlu ve anlamlı buluyorum.'' Arınç, Portekiz'in, AB içinde çok saygın ve siyasette güçlü bir ülke olduğunu belirterek, Amaral'ın, Türkiye'nin AB üyeliğini destekleyen gönülden sözleri nedeniyle bir kez daha teşekkür etmek istediğini söyledi. 
     
     AMARAL'IN SÖZLERİ 
     Konuk Parlamento Başkanı Amaral, coğrafya olarak iki ülkenin uzak olmasına rağmen, NATO ve Avrupa Konseyi'nde yarım yüzyıla uzanan bir birlikteliğin söz konusu olduğunu belirtti. 
     Türkiye ile en kısa sürede AB'de de ortaklar haline gelmeyi ümit ettiğini belirten Amaral, Portekiz'in Türkiye'nin tam üyeliğini desteklediğini bildirdi. Amaral, ''Bu iyi haberi getirmiş olmaktan ve görüşmelerimizde bunu paylaşmaktan mutluluk duyuyorum'' dedi. 
     Türkiye'de son yıllarda yaşanan gelişmeleri yakından izleme fırsatı bulduğunu ifade eden Amaral, bu kapsamda sosyal adalet ve dayanışma konularının önemine işaret etti. 
     Amaral, Arınç'ı Portekiz'de ağırlamaktan memnuniyet duyacağını bildirdi. 
     
</TEXT>
</DOC>
