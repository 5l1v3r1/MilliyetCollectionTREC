<DOC>
<DOCNO> 257291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun09.html </URL>
<DATE> 2004/07/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Irak'ta 7 kamyon şoförü daha rehin alındı 
</HEADLINE>
<TEXT>

     Irak'ta ''Kara Bayrak'' adlı aşırı dinci bir grubun, yabancı uyruklu 7 kamyon şöförünü rehin aldığı bildirildi. 
     AFP'nin Irak'ta elde ettiği, ancak gerçek olup olmadığı doğrulanamayan fotoğraf ve video belgelerine göre, rehin alınan kamyon şöförlerinin üçü Hintli, üçü Kenyalı ve biri Mısırlı. 
     Bu arada, El Arabiye televizyonunun yayınladığı video görüntülerinde, üçü Hintli, ikisi Kenyalı ve biri Mısırlı olmak üzere 6 kamyon şoförünün rehin tutulduğu, bu kişileri rehin alan grup üyelerinin, şoförlerin Kuveytli işverenlerinin Irak'tan çekilmediği taktirde bu kişileri öldürme tehdidinde bulunduğu bildirildi. 
     Öte yandan, Iraklı militanlarca kaçırılan ve daha sonra serbest bırakılan Filipinli rehine kamyon şoförü Angelo de la Cruz'un Manila'ya ulaştığı bildirildi. 
     
     Şirket Elimizden geleni yapacağız 

     Irak'ta kaçırılan kamyon şoförlerinin çalıştığı Kuveyt şirketi, rehinelerin kurtarılması için elinden geleni yapacağını bildirdi. 
     Şirketten yapılan açıklamada, ''Kuveyt ve Körfez Ulaşım Şirketi, dün Irak'ta kaçırılan şoförlerin serbest bırakılmasını sağlamak için gereken tüm uygun tedbirleri alacak'' denildi. 
     Bildiride şirket, kaçıranlardan rehinelerin en kısa sürede serbest bırakılmasını da istedi. 
     ''Kara Bayrak Taşıyanlar' adlı grup, dün 3 Kenyalı, 3 Hintli ve bir Mısırlıyı rehin aldıklarını, şirketin Irak'tan çekilmemesi halinde rehinelerin öldürüleceği tehdidinde bulunmuştu. 
     Kaçırılanların ülkelerinin Irak'taki koalisyonda askerleri bulunmuyor. 
     
</TEXT>
</DOC>
