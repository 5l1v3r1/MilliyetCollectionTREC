<DOC>
<DOCNO> 269337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/spo04.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İyilik meleği Doğan 
</HEADLINE>
<TEXT>


Trabzonspor Teknik Direktörü, İstanbul'da 7 katlı bir apartmanın her katına yoksul akrabalarını yerleştirdi, Malatya'da menenjit geçiren bir gencin ailesine daire aldı 


Kötü gün dostu 
TRABZONSPOR Teknik Direktörü Ziya Doğan'ın tam bir kötü gün dostu olduğu ortaya çıktı. İstanbul'da 7 katlı bir apartmanın sahibi olan Doğan, her daireye yoksul akrabalarını yerleştirip, hiç birinden kira almıyor. Ayrıca apartmanın altındaki marketinden de aynı aileler ücretsiz olarak alışveriş yapıyor. Doğan, Malatya'da da menenjit olan bir hasta gence parasını ödeyerek ev aldı. 

'Reklam yardımı olmaz' 
ZİYA Doğan'ın Malatya'dan ayrılmasına rağmen, burada bulunan birçok çocuğun eğitimine ve beslenmesine yardımcı olduğu kaydedildi. Ayrıca doğum yeri olan Kelkit'te de yakın akrabalarına destek olduğu belirtildi. Bununla ilgili fazla konuşmak istemeyen Trabzonspor çalıştırıcısı, "Nereden öğrenildiğini bilmiyorum ama reklam yardımı olmaz. Yoksulluğu hep birlikte yok etmeliyiz" dedi. 

Cezası çifte idman 

Lige verilen arada izinden geç dönen ve bu nedenle ceza alması gündeme gelen İbrahim Yattara, her gün çift idman yapıyor. Takım dinlenmesine rağmen önceki gün tek başına iki çalışmaya çıkan Gineli futbolcu, dün sabah da özel bir antrenman yaptı, akşam da takıma katıldı. Bordo - Mavili oyuncunun Denizli maçına kadar iki idmanı sürdüreceği ifade edildi. 


</TEXT>
</DOC>
