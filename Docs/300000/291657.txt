<DOC>
<DOCNO> 291657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yazar/bila.html </URL>
<DATE> 2004/11/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ABD'nin çelişkisi 
</HEADLINE>
<TEXT>


Irak halkının önüne konulacak sandıktan ABD çıkar mı Bu olasılık yok denilecek kadar azdır. Irak halkının ABD'yi destekleyecek bir yönetim çıkarması beklenemez. 
ABD'nin temel çelişkisi de burada yatıyor. Irak halkının önüne sandık koymak ve buradan işgale destek çıkmasını beklemek, elbette gerçekçi değil. 
Irak'taki sandıktan ABD'ye destek çıkaracak tek kesim, Kuzey Irak'taki Kürt gruplar olacaktır. İşgalden ekonomik, askeri ve siyasi olarak faydalanan tek kesim, bu gruplardır. Kürtler dışında kalan Şii ve Sünni Araplardan, ABD'ye destek verilmesi söz konusu olmayacaktır. 
Ülkede çoğunluğu oluşturan Şiilerin normal şartlar altında seçimin galibi olarak sandıktan çıkmaları doğal ve normal sonuç olacaktır. Nitekim, Şii grupların, direnişçi cephede aktif yer almayışları, bu beklentilerinden kaynaklanmaktadır. Sandıktan iktidar olarak çıkmayı beklemektedirler. Bu nedenle de sandığa ulaşıncaya kadar aktif direniş içinde yer almıyorlar. 
Buna karşın seçimlerin dürüst yapılmaması, seçim sonuçlarına göre iktidarın belirlenmemesi durumunda, Şii grupların da aktif biçimde direniş cephesinde yer alacaklarını tahmin etmek zor değildir. 
Kürt gruplar dışında Irak halkının, ABD askerlerini "kurtarıcı" olarak görmedikleri kesindir. 
ABD'nin Irak'ta yönetimi ağırlıklı olarak Şiilere bırakması halinde, "hedef tahtasına koyduğu İran"a sıcak ve yakın bir Irak'ın ortaya çıkması büyük olasılıktır. Bu da ABD'nin bir diğer çelişkisini oluşturacaktır. 
Sandıktan çıkacak Şii ağırlıklı bir yönetimi Kürt koalisyonuyla kontrol altında tutmak ve Irak'ın genelini yönetmeye girişmek de kolay olmayacaktır. 
Oluşacak Şii yönetimin ABD'nin her istediğini yerine getirmesi halkla ters düşmesi anlamına gelecektir ki, kısa sürede yeni iktidarın da halk desteğini yitirmesi sonucu doğurabilir. 
İşgal altında sandıktan Irak'ın siyasal birliğini kuracak ve koruyacak bir yönetim çıkması, kurulacak Şii - Kürt koalisyonunun uzlaşma ve uyum içinde ülkeyi yönetmesi kolay görünmemektedir. İşin yürümemesi halinde Kürt yönetimin, altyapısı hazırlanmış olan ayrışma ve ayrılma eğilimine girmeleri de olasılık dahilindedir. 
Kağıt üstünde Irak'ın toprak bütünlüğü korunuyor görünse de siyasal birliğini kurmak ve bunu ABD ile uyumlu halde korumak çok zor görünmektedir. Hele bunu "gönüllü birlik" biçiminde yürütmek gerçekçi bir beklenti değildir. 
Bir diğer gerçek de Irak'ta sandıktan ne çıkarsa çıksın ABD işgali sürdükçe direnişin de süreceğidir. 



</TEXT>
</DOC>
