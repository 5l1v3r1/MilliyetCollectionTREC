<DOC>
<DOCNO> 294164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy14.html </URL>
<DATE> 2004/12/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gül Son gelişmeleri değerlendirmek için KKTC'deki liderleri davet ettik 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Hollanda ve Slovenya temaslarının ardından Ankara'ya döndü. 
     Gül, Esenboğa Havaalanı'nda yaptığı açıklamada, 17 Aralık zirvesinde Türkiye'ye ilişkin alınacak kararın taslak metninin AB Dönem Başkanlığı tarafından kendilerine iletildiğini, metin üzerinde istişarelerin Ankara, Lahey ve Slovenya'da yapıldığını belirterek, metne ilişkin ilk tepkilerin yazılı olarak AB Dönem Başkanı Hollanda'ya iletildiğini söyledi. 
     Bakan Gül, Kıbrıs'a ilişkin bir soru üzerine, Türkiye'nin Kıbrıs ile ilgili bir stratejisinin mevcut olduğunu belirterek, bu stratejinin titizlikle takip edildiğini kaydetti. 
     Kıbrıs konusunun yaşanan sürecin bir parçası olduğuna işaret eden Gül, son gelişmeleri değerlendirmek üzere KKTC'deki liderleri Ankara'ya davet ettiklerini ve önümüzdeki birkaç gün içinde Ankara'da Kıbrıs konusunun detaylı ele alınacağı bir toplantının yapılacağını belirtti. 
     
</TEXT>
</DOC>
