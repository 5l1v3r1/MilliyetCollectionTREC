<DOC>
<DOCNO> 258977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun33.html </URL>
<DATE> 2004/07/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Berlusconi terör tehdidini ciddiye aldı 
</HEADLINE>
<TEXT>

     İtalya Dışişleri Bakanı Franco Frattini, ''terör tehdidini ciddiye aldıklarını, fakat korkmadıklarını'' söyledi. 
     Frattini, bugün Senato'da düzenlediği basın toplantısında, İtalya Başbakanı Silvio Berlusconi'nin, El Kaide örgütüyle bağlantılı olduğu ileri sürülen Ebu Hafs El Masri Tugayları tarafından ölümle tehdit edilmesine ilişkin, ''Hiçbir tehdidi hafife almıyoruz. Ancak tehditlerle bizi yıldıramaz'' dedi. 
     Frattini, İtalya'nın ülke içinde ve uluslararası arenada terörle mücadeleyi ilke edindiğini belirterek, şunları kaydetti 
     ''11 Eylül'den bu yana hepimiz terör tehdidi altındayız. Uzun süredir İtalya'ya yönelik tehditler de var. Sorun karşısında yapılacak ilk iş, önleyici tedbirler almaktır. İçişleri Bakanımız Pisanu bunu en iyi biçimde yapıyor. Yapılması gereken diğer şey ise uluslararası toplumun işbirliğidir. İtalya olarak bu konuda BM çerçevesinde ciddi bir çaba içindeyiz. Avrupa'da güçlü bir konsensustan, Irak'ta tercihen NATO'ya görev verilmesinden yanayız.'' Frattini, İtalya'nın Irak'taki askerlerini geri çekmek gibi bir düşüncesi bulunmadığını da belirterek, ''Allavi hükümeti, İtalya olarak Irak'ta kalmamızı istemiştir. Teröristlerin hedefi bununla tabii ki taban tabana zıt. Ama teröristlerin demokrasi düşmanı oldukları da biliniyor'' dedi. 
     Ebu Hafs El Masri Tugayları, dün bir internet sitesinde yayınladıkları bildiride, Avrupa ülkelerini saldırmakla tehdit ederek, ilk hedefin İtalya Başbakanı Silvio Berlusconi olacağını duyurdu. 
     
</TEXT>
</DOC>
