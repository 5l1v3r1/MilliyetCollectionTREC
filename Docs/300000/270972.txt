<DOC>
<DOCNO> 270972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo18.html </URL>
<DATE> 2004/09/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Akçaabat Sebatspor - Fenerbahçe maçından notlar... 
</HEADLINE>
<TEXT>

     Birinci Süper Futbol Ligi'nde Akçaabat Sebatspor ile Fenerbahçe arasında yapılan maç için Fenerbahçe kafilesi maçtan 2 saat önce, kamp yaptığı Maçka'daki otelden hareket ederek Akçaabat Fatih Stadı'na geldi. 
     Fenerbahçe kafilesinin geçtiği yol boyunca ve stadın çevresinde yoğun güvenlik önlemleri alındı. 
     Daha önce maça geleceği söylenen 200 Fenerbahçe taraftarı maça gelmezken, milli kaleci Rüştü, yaklaşık 1.5 yıl aradan sonra ilk kez Fenerbahçe formasıyla ilk 11'de sahaya çıktı. Milli maçta sakatlanan Servet ise riske edilmeyerek 18 kişilik kadroya dahil edilmedi. 
     Maçı Trabzon Valisi Hüseyin Yavuzdemir, Akçaabat Sebatspor Kulübü Başkanı Veli Sezgin, Fenerbahçe Kulübü İkinci Başkanı Nihat Özdemir ve AC Sparta Prag Teknik Direktörü Miroslov Jirkal birlikte izledi. 
     Maçtan önce Akçaabat Sebatspor-Fenerbahçe PAF takımlarının yaptığı maç 1-1 berabere sona erdi. 
     Maç başlamadan önce okunan İstiklal Marşı'na Fenerbahçe Teknik Direktörü Christoph Daum'un da eşlik etmesi dikkati çekti. 
     
</TEXT>
</DOC>
