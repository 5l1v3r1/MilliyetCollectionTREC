<DOC>
<DOCNO> 269135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/bbas.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
2010 ışığı yandı 
</HEADLINE>
<TEXT>


FIBA, 2010 Dünya Basketbol Şampiyonası organizasyonuna talip olan 7 ülke arasında eleme yaptı, Sırbistan-Karadağ ve Fransa ile birlikte Türkiye'yi de finale bıraktı 

GÖKHAN TÜRE 


Şansımız yüksek 
TÜRKİYE, 2010 Dünya Basketbol Şampiyonası'na ev sahipliğine bir adım daha yaklaştı, ilk üç ülke arasına girerek finale kaldı. İlk üçün içinde, 2005 Avrupa Şampiyonası'nın ev sahibi Sırbistan Karadağ'ın yer alması, başarılı 2001 organizasyonuyla ön plana çıkan Türkiye'nin ev sahipliği şansını ikiye katladı. FIBA Organizasyon Başkanı ve Asbaşkanı Robert Elphinston, Türkiye, Fransa ve Sırbistan - Karadağ'ın finale kaldığını, Avustralya, Porto Riko, İtalya ve Rusya'nın ise elendiğini açıkladı. 

Karar Aralık'ta 
FIBA Yönetimi 20 - 25 Eylül tarihleri arasında Türkiye'ye gelerek organizasyonla ilgili inceleme ziyareti yapacak. Eylül - Ekim ayları içinde üç ülkeyi mercek altına alacak olan, FIBA, kararını Aralık ayında verecek. 4 - 5 Aralık 2004 tarihlerinde Malezya'da toplanacak FIBA Yönetim Kurulu, 2010 Dünya Basketbol Şampiyonası'nın hangi ülkede yapılacağını açıklayacak. FIBA kulislerinde Türkiye'nin, Sırbistan Karadağ ve Fransa'ya göre çok daha şanslı olduğu konuşuluyor. 

Bosna seferi 

2005 Avrupa Basketbol Şampiyonası elemelerinde 8 Eylül'de Bosna Hersek'le karşılaşacak A Milli Basketbol Takımı hazırlıklarına başladı. Abdi İpekçi Salonu'nda bir taktik antrenmanı yapan Ay-Yıldızlı ekibimiz, bugünü de çift antrenmanla geçirecek. Takımımız Pazartesi 12.00'de Bosna Hersek'e gidecek. Bosna Hersek'le 8 Eylül Çarşamba günü karşılaşacak olan millilerimiz 9 Eylül Perşembe günü İstanbul'a dönecek. 


</TEXT>
</DOC>
