<DOC>
<DOCNO> 276464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun31.html </URL>
<DATE> 2004/10/01/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Reuters "Türkiye'ye evet derken, çok sayıda şartın altını çizecek" 
</HEADLINE>
<TEXT>

     AB Komisyonu'nun 6 Ekim'de yayınlayacağı İlerleme Raporu'nda, Türkiye ile üyelik görüşmelerin başlatılmasına ''evet'' derken, ''bu yolda çok sayıda katı şartın da altını çizeceği'' bildirildi. 
     Reuters haber ajansında Paul Taylor imzasıyla çıkan bir yorum-habere göre, AB kaynakları, Komisyon'un Türkiye'ye ''yeşil ışık'' yakarken katı şartlar da öne süreceğini belirttiler. 
     AB Komisyonu'nun müzakerelerin başlatılması için belirli bir tarih önermeyeceği ve kararın 17 Aralık'ta toplanacak AB liderlerine bırakacağını belirten Komisyon kaynakları, Rapor'un Türkiye'nin katılmadan önce yerine getirmesi gerekenleri ortaya koyacağını ve 2015'i ilk gerçekçi üyelik tarihi olarak belirteceğini kaydettiler. 
     Yorum-habere göre, ''Müzakerelerin başlamasının otomatikman üyelik anlamına gelmediğini'' belirten AB kaynakları, raporda Türkiye'de son 3 yılda yapılan reformlar kadar değişime olan direnişin de altının çizileceğini ifade ettiler. 
     Bir AB yetkilisinin, Komisyon Başkanı Romano Prodi'nin İlerleme Raporu için oylama yapılmamasına ve bazı üyelerin Türkiye'nin üyeliğine karşı çıkmalarına karşın uzlaşmayla karar alınmasına kararlı olduğu belirtilen Reuters'in haberinde, Prodi'nin böylesine önemli bir konuda Komisyon'un bölünmüş bir tutum sergilemesini istemediği kaydedildi. 
     Habere göre, Komisyon'dan bir kaynak da, hala bazı üyelerin tutumlarının belli olmadığını söylerken, açıkça dile getirmeseler de İspanya, Macaristan, Lüksemburg ve Rum yönetimi temsilcilerinin karşı olanlar grubunda yer aldıklarını belirtti. 
     Komisyon yetkilileri, başlıca hedeflerinin Türkiye'nin üyeliğine karşı çıkan Avrupa kamuoyunun bu tutumunu yumuşatmak ve konunun AB anayasına karşı ters tepki yaratmasına engel olmak olduğunu kaydettiler. 
     AB kaynakları, Komisyon'un taslak raporunun son halinin ancak Pazartesi günü AB yetkililerinin eline geçeceğini belirtiler. 
     
</TEXT>
</DOC>
