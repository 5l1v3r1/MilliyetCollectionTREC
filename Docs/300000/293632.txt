<DOC>
<DOCNO> 293632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/ekonomi/eko07.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
En yaratıcı kampanyaya Titanyum Aslan 
</HEADLINE>
<TEXT>



Türkiye'de Milliyet Gazetesi tarafından temsil edilen Cannes Lions Uluslararası Reklam Festivali'nde Titanyum Aslan, 2005'te tekrar verilmeye başlanacak. Aslan'a "entegre kampanya ödülü" kapsamında, birden fazla iletişim ve medya kanalını kullanarak yaratıcı mükemmeliyeti yakalayan kampanyalar layık görülecek. 
Yarışmaya katılım www.canneslions.com adresinden gerçekleştirilecek ve kampanyaların en az üç iletişim mecrasında yürütülmüş olması şartı aranacak. Kullanılan iletişim veya medya mecra sayısında herhangi bir üst limit gözetilmeyeceği gibi kampanyanın süresi hakkında da önkoşul bulunmayacak. 
Kampanyalarda kullanılan mecraların geleneksel ve geleneksel olmayan iletişim kanallarını içermesi gerekiyor. Geleneksel medya kanalları, Cannes Lions'un kategorileri arasında bulunan TV, sinema, basın, açıkhava ve radyo. Geleneksel olmayan medya kanalları arasında ise liste ile sınırlı bulunmamakla birlikte, doğrudan pazarlama, internet, ürün yerleştirmesi, marka destekli içerik, sponsorluk, halkla ilişkiler ve tasarım bulunuyor. 
Ödüller kampanya bütçelerine göre 1 milyon dolardan az, 1 milyon ile 10 milyon dolar arası, 10 milyon ile 50 milyon dolar arası ve 50 milyon dolar ve üzeri olmak üzere dört kategoride dağıtılacak. 


</TEXT>
</DOC>
