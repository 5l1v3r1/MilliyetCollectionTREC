<DOC>
<DOCNO> 258993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko03.html </URL>
<DATE> 2004/07/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İndirimli bina vergisinden yararlanacaklara ek süre... 
</HEADLINE>
<TEXT>

     İndirimli bina vergisi oranı uygulamasından yararlanacak mükelleflerin, gelirlerinin olmadığına dair belgelerini belediyelere verme süreleri bu yılın sonuna kadar uzatıldı. 
     Maliye Bakanlığı'nın konuya ilişkin, ''Emlak Vergisi Kanunu Genel Tebliği'' Resmi Gazete'nin bugünkü sayısında yayımlandı. 
     Tebliğde, daha önce yayımlanan tebliğde, Türkiye sınırları içinde tek meskeni bulunup hiçbir geliri olmayan mükelleflerin, 2004 yılına ait indirimli bina vergisinden sıfır yararlanabilmeleri için gerekli form ve belgelerin 31 Mayıs 2004 tarihinde mesai bitimine kadar vermeleri gerektiğinin belirtildiği hatırlatıldı. 
     Tebliğde, belediyelerce indirimden faydalanan mükelleflerin durumlarının bilinmesi, olası gereksiz yazışma ve işlemlerin yapılmasının önlenmesi ve süresinde form ve eki belgeleri vermeyen mükelleflerin mağduriyetinin giderilmesi için yapılan başvurular da dikkate alınarak, söz konusu form ve eki belgeleri verme süresinin 2004 yılı sonuna kadar uzatılmasının uygun görüldüğü kaydedildi. 
     Buna göre, mükellefler, 2004 yılında sıfır olan indirimli bina vergisi oranının uygulaması için ikametgahlarının bulunduğu yerin vergi dairesinden gelir vergisi mükellefi olmadıklarına ve Emekli Sandığı, Bağ-Kur ve Sosyal Sigortalar Kurumu Genel Müdürlüklerinin ilgili birimlerinden aktif sigortalı bulunmadıklarına dair alacakları belgeleri, 31 Aralık 2004 tahinde mesai saati bitimine kadar belediyelere verecekler. 
     
</TEXT>
</DOC>
