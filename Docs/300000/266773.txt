<DOC>
<DOCNO> 266773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yazar/altan.html </URL>
<DATE> 2004/08/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Göztepe'de elektrikler kesilince... 
</HEADLINE>
<TEXT>


Dün sabah Göztepe'de, tam saat 6.20'de elektrikler kesiliverdi. Odanın lambaları söndü televizyonun ekranı söndü elektrikli çay demliğinin ısıyı gösteren sarı - yeşil ışıkları söndü elektrikli mobil telefonların çalıştığını gösteren kırmızı sinyalleri söndü... 
Asansörler de çalışmadığı için, 50 metre yüksekliğindeki bir yapının en üst katında oturuyorsanız sokağa çıkmanız gerekse, 220 basamak merdiveni inmek zorunda kalacaksınız. 

İstanbul'un bir gün o semtinde, bir gün bu semtinde kesilip duran elektrikler... 
Belki de bunun nedeni, vaktiyle liselerdeki edebiyat derslerinde, öğrencilere zorla aruz vezinlerinin ezberletilmeye kalkılmasıdır 
Geçen akşam eve geldim dediler Seyfi Baba 
Hastalanmış, yatıyormuş, nesi varmış acaba 
Feilatün - feilatün - feilatün - feilün... 

Bir öğrenci, kendi edebiyatından soğutulduğunda, hatta nefret ettirildiğinde kendi anadilinin anıtsal örneklerine, gönlünü coşturan bir merak duyacağına sınıf geçecek kadar bir not alabilmek için, birkaç cümlelik bir ezberle "yasak savma"yı öğrenir ve hatta benimser... 
İstanbul'un elektriğini sağlayan santral ve trafo merkezlerinin de, kim bilir ne kadarının donatım ve bakımında, yaygın bir "yasak savma" kültürünün gölgeleri var. 

Belki de Göztepe'de elektriklerin saat 6.20'de kesilmesinin nedeni, Fenerbahçe parkının kıyılarında, kargaların, martılardan daha çok oluşu... 
İstanbul gibi bir deniz kentinde, denize atılan çöpler kıyılara vuracak kadar yoğunlaştığında kıyılardaki karga sayısı martıları geçer. 
Kentin profilini çizen böylesi bir özensizlikle "boşvericilik", kapsayabilir tüm elektrik şebekeleriyle, elektrik ağlarını da... 

Belki de Göztepe'de elektriklerin saat 6.20'de kesilmesinin nedeni, Türkiye'de vatandaş kitlelerine hizmet vermek için, vatandaşların ödediği vergilerle örgütlenmiş "teknik bir devlet" yerine Hazine'den geçinenlerden üst kesiminin rahat ve itibarlı yaşaması için, "oligarşik, kabuk bir devlet yapısı"nın biçimlenmiş olması... 
İstanbul'un şu veya bu semtinde elektriklerin kesilmesi, neden umurunda olsun ki, salt yetki sahibi olmaya önem verip, sorumluluk sahibi olmayı asla benimsemeyen makam sahiplerinin 
İstanbul - Ankara arası hızlı tren denemelerinde, sağa sola savrulan vagonların da bir sorumlusu çıktı mı 

Belki de Göztepe'de elektriklerin saat 6.20'de kesilmesinin nedeni, Atina Yaz Olimpiyatları'ndaki sönüklüğümüz... 
Parlaklık da, sönüklük de, ışıkla bağlantılı sözcükler etkileyebilir elektrik üretimiyle dağılımını... 

Belki de neden, Türkiye'deki okur - yazarların büyük bir bölümünün, bu olanaklarını yeterince kullanmamaları... 
Tıpkı eve alındığı halde hiç kullanılmayan cam bir akvaryum, yahut küçük boy bir mikroskop veya bir teleskop gibi... 

Belki de neden, içinden deniz de geçen bir deniz kenti olan İstanbul'da arazi yağması ve ranttan geçinme salgını sonucu denizlerin iyice kirlenmiş olmasından ötürü, denize girilecek bir plaj bile kalmamış olması yüzünden İstanbul'da yaşayanlardan bir kesiminin, plaj bulmak için Ege ve Akdeniz kıyılarına gitmeyi adet edinmeleri... 
Saçmasapanlığın bu kadarı, elbet de kendi uzantısında etkiler, teknik bir konu olan elektrik dağılımını... 

Belki de neden, Frankfurt, yahut Bordeaux, yahut Milano, yahut Oslo vs. kentlerde elektrik kesintilerinin yılda ne kadar olduğunun incelenip, İstanbul'daki kesintilerle yapılacak kıyaslanmasının, TV kanallarından vatandaş yığınlarına yansıtılmaması... 
İstanbul'da yaşayanlar, başka yerlerde yaşayanlara oranla kendilerine ne kadar az özen gösterildiğinin bilincine varsalar, ola ki durum değişir. 

Belki de neden, yıllarca önce Türkiye'ye gelmiş olan Gorbaçov'un, İstanbul'da yaptığı bir konuşmasının unutulmuş olması... 
Gorbaçov, özet olarak şöyle diyordu 
- Bir ülkeye turist olarak çok daha ucuza gelmek ve itibar görmek varken niçin o ülkeye top, tüfek, tank, uçaklarla saldırmak için gitmeli ki Silahlara harcanan paranın azalması doğaldır... 
Silahlara harcanan para azalmadığı zaman, yatırım ve bakım yokluğundan, sık sık kesilebilir elektrikler de... 

Belki de Göztepe'de elektriklerin saat 6.20'de kesilmesinin nedeni 70 milyonluk nüfus içinde hödük, hırpo, angut, dangalak ve dandik oranlarının bilinmemesi... 

Neyse elektrikler saat 7.35'te geldi... 
Kesintinin nedenlerini aramayı, uzatmaya gerek kalmadı. 



</TEXT>
</DOC>
