<DOC>
<DOCNO> 296440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/siyaset/axsiy02.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li komutana koruma kurşunu 
</HEADLINE>
<TEXT>


Savunma İşbirliği Ofisi Komutanı Tümgeneral Sutton, Türk korumasının tüfeğinin kazayla ateş alması sonucu ayağından yaralandı. Sutton iyi durumda 

ANKARA Milliyet 


Savunma İşbirliği Ofisi ODC Komutanı ABD'li Hava Tümgeneral Peter Sutton, Türk korumasının kaza kurşunuyla hafif yaralandı. 
ABD'nin Ankara'daki en yüksek rütbeli temsilcisi Sutton, dün Almanya'dan Türkiye'ye döndü. Esenboğa Havaalanı Dış Hatlar Terminali'nde Genelkurmay Özel Koruma Taburu'nca kendisine tahsis edilen korumaların karşıladığı Sutton, 15.40 sularında arabasına binerken, kimliği açıklanmayan koruma uzman çavuşlardan birinin MP 5 makineli tüfeği istem dışı ateş aldı. Seri atışa ayarlı silahtan çıkan kurşunlardan birinin yere çarpması sonucu, yerden kopan bir parça Sutton'ın ayağını yaraladı. İlk müdahalesi Devlet Hava Meydanları İşletmesi sağlık birimlerince yapılan Sutton, daha sonra Güven Hastanesi'ne sevk edildi. Sutton, antibiyotik tedavisi uygulandıktan sonra taburcu edildi. 
Hastane yetkilileri, ABD büyükelçiliği yetkilileriyle birlikte hastane aciline saat 17.15'te gelen Sutton'un, ortopedi uzmanlarınca tedaviye alındığını kaydetti. Sutton'un, genel sağlık durumunun iyi olduğunu ve yürümesine engel bir durumun bulunmadığını belirten yetkililer, Tümgeneral'in 45 dakikalık operasyonun ardından hastaneden ayrılırken aracına yürüyerek gittiğini ifade etti. Sutton, 21 Ağustos'ta ABD'nin Ankara'daki Savunma İşbirliği Ofisi'ne atanmıştı. Çubuk Savcılığıda olayla ilgili soruşturma başlattı. 
Kazaya neden olan uzman çavuşla ilgili de inceleme başlatıldı. 




</TEXT>
</DOC>
