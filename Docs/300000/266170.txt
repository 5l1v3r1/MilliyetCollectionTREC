<DOC>
<DOCNO> 266170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/siyaset/axsiy01.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeşil oda'dan çıkamadı 
</HEADLINE>
<TEXT>


Akciğer rahatsızlığından hastaneye giden eski bakan Atasoy, kaptığı MRSA mikrobunun beyninde yaptığı tahribat sonucu yaşamını yitirdi. Tedavinin yanlış yapıldığı iddia edildi 

AYDIN HASAN Ankara 


ANAP hükümetleri döneminde kabinede farklı görevler üstlenen Veysel Atasoy, hastanede kaptığı MRSA metisiline dirençli staphylococcus aeros mikrobunun beyninde yaptığı tahribat sonucu dün yaşamını yitirdi. Akciğerlerinde iltihabi rahatsızlığı olan Atasoy 57 , Gazi Hastanesi Göğüs Cerrahisi Bölümü'ne başvurdu. Hastaneye yatırılan ve 7 Haziran'da akciğerinden parça alınan Atasoy'un hastalığı tedavi edildi. 19 Haziran'da hastaneden taburcu olan Atasoy'un, Özel Güven Hastanesi'nde sinüzit tedavisine başlandı. Ancak, Gazi Hastanesi'nde 23 Haziran'daki kontrolde, Atasoy'un hastanedeki aletli operasyonda MRSA mikrobu kaptığı saptandı. 

Hastane mikrobu 
Halk arasında hastane mikrobu olarak bilinen MRSA'yı hangi hastanede kaptığı belirlenemeyen Atasoy'un tedavisine Güven Hastanesi'nde devam edildi. Ancak, daha çok ameliyat ortamında kullanılan aletlerle geçen MRSA mikrobu, antibiyotik tedavisine dirençli olduğu için sonuç alınamadı. Hastane ortamındaki hijyenik sorundan kaynaklanan MRSA mikrobu kana karıştığı için Atasoy'da karaciğer, böbrek ve solunum yetmezliği oluştu. Hekim akrabalarının baskısıyla Atasoy, 4 Ağustos'ta İbni Sina Hastanesi reanimasyon ünitesine kaldırıldı. 
Yüzde 94 ölüm riski altındaki Atasoy, üst seviye yoğun bakım ünitesindeki "yeşil oda"nın izole bölümünde tedaviye alındı. Atasoy'a solunum, böbrek ve karaciğer yetmezliklerinin yanı sıra yaygın kan pıhtılaşması ve beyin hücrelerinde ciddi hasar teşhisi konuldu. 20 günlük tedavi sonucu beyin hücrelerindeki hasar tedavi edilemedi. Solunum desteği altında şuuru kapalı olarak tedavi gören Atasoy, dün saat 13.10'da öldü. 
İbni Sina Hastanesi Başhekimi Prof. Muhit Özcan, Atasoy'un beyninde oluşan hasarın düzelmediğini açıkladı. İbni Sina yetkilileri de, "Özel hastanede antibiyotik tedavisi uygulamışlar. Ancak, mikrop kana karıştığı için organ yetmezliği sendromları oluşmuş. Yoğun bakıma hemen alınması gerekiyordu. Antibiyotik tedavisi fonksiyon bozukluklarından sonra etkili olmaz" dedi. 
Atasoy'un 23 Haziran - 4 Ağustos arasında tedavisinin antibiyotikle yapılması, ihmal iddialarını da gündeme getirdi. Ailenin avukatı Yusuf Saraç, "İhmal kuşkumuz var. Aile, Gazi ve Güven Hastaneleri'ne karşı ihmal davası açıp açmamayı değerlendirecek" dedi. 
1947 Zonguldak doğumlu Atasoy, ANAP'ın kurucusu oldu. Ulaştırma, devlet ve enerji bakanlıkları yaptı. 


</TEXT>
</DOC>
