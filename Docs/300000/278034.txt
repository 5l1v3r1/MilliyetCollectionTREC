<DOC>
<DOCNO> 278034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko02.html </URL>
<DATE> 2004/10/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Babacan Raporun yansıması çok olumlu, büyük değişiklikler olacak 
</HEADLINE>
<TEXT>

     Hazine'den sorumlu Devlet Bakanı Ali Babacan, AB Komisyonu Türkiye İlerleme Raporu'nun finans çevrelerinden son derece olumlu tepkiler aldığını belirterek, ''AB üyelik süreci artık, Türkiye'yi diğer gelişmekte olan ülkelerden hızla ayıracak. Türkiye yükselen piyasa emerging market dediğimiz ülkeler kategorisinden, çok farklı bir kulvara hızla girmiş olacak'' dedi. 
     New York'ta önde gelen yatırımcı ve finans kuruluşlarının temsilcileri ile görüşmelerini sürdüren Bakan Babacan, bir basın toplantısı düzenleyerek ABD'deki temaslarını ve son gelişmeleri değerlendirdi. 
     Dünya Bankası ve IMF'nin Washington'da yapılan yıllık toplantıları kapsamında ABD'ye geldiklerine işaret eden Bakan Babacan, ''geçtiğimiz Perşembe gününden beri temaslarımız sürüyor. İlk önce Washington'da toplantılarımız vardı Salı günü Boston'da bir toplantımız oldu. Salı gecesinden bu yana da New York'ta temaslarda bulunuyoruz. Yarın Perşembe da Frankfurt'a geçeceğiz. Frankfurt'ta da birkaç toplantımız olacak oradan da Türkiye'ye döneceğiz,'' dedi. 
     
     60'A YAKIN GÖRÜŞME 
     ABD'deki temasları hakkında bilgi veren Bakan Babacan şöyle konuştu 
     ''Oldukça yoğun bir program oldu. ABD'de yaptığımız toplantıların sayısı 60'a yaklaştı. Türkiye konulu 10 tane konferansta konuşma yaptım. Üç tane düşünce kuruluşu ile Türkiye konulu toplantılar düzenledik. Kredi derecelendirme kuruluşları ile görüşmeler yaptık. Bazı ülkelerin bakanlarıyla, bakan yardımcılarıyla 20'yi aşkın ikili görüşmelerimiz oldu. Ayrıca Dünya Bankası ve IMF'in yıllık olağan resmi görüşmelerinde guvernor sıfatıyla Türkiye'yi temsil ettim. Ekonomik İşbirliği Teşkilatı üyesi ülkelerle bir toplantı düzenledik. Washington'da Geniş Ortadoğu Girişimi çerçevesinde G-8 ülkeleriyle beraber Kuzey Afrika ve Ortadoğu ülkelerini kapsayan bakanlar seviyesinde bir toplantıya katıldım. Ayrıca, Dünya Bankası ve IMF'de çalışan Türklerle bir tanışma toplantısı düzenledik.'' Türkiye konulu toplantılara çok yoğun ilgi olduğundan bahseden Bakan Babacan, şunları söyledi 
     ''Özellikle Washington'da yaptığımız toplantılara katılım son derece yoğundu. Onun dışında Boston'da ve New York'ta Türkiye'ye ilgi gösteren yatırımcı kuruluşlarla, daha dar kapsamlı toplantılar gerçekleştirdik. Bundan iki sene önce buralarda yapmış olduğumuz bu tür toplantılarla karşılaştırdığımızda, bu toplantılarda artık çok güzel gelişmeleri ve değişimi anlatma fırsatı bulabiliyoruz. Seçimlerden önce sadece planlarımızı ve Türkiye ile ilgili izleyeceğimiz politikaları anlatıyorduk. Son yaptığımız toplantılarda ise iki senelik bir icraattan, reform sürecinden sonra 'İki sene önce bunları söylemiştik, şunları yapacağız demiştik, bugün bu dediklerimizi gerçekten yaptık ve bunların sonucunda da Türkiye çok önemli mesafeler kaydetti' şeklinde anlatma fırsatımız oluyor.'' 
     
     ''FİNANS ÇEVRELERİNİN AB RAPORUNA TEPKİSİ OLUMLU'' 
     Türkiye'deki hızlı değişim ve dönüşümün herkesi şaşırttığını ifade eden Bakan Babacan, ''artık Türkiye deyince, adeta insanların gözlerinin içi parlıyor. Türkiye'den büyük bir başarı hikayesi olarak bahsediliyor ve bu da bizi sevindiriyor'' dedi. 
     Özellikle Avrupa Birliği'nin yayınladığı rapordan sonra yaptığı toplantılarda, finans çevrelerinin tepkileri gerçekten son derece olumlu olduğuna işaret eden Babacan, ''zaten iyi bir rapor bekliyorduk, oldukça dengeli bir rapor da yayınlanmış oldu. Bu çevrelerden bu konuda aldığımız ilk tepkiler gayet olumlu'' şeklinde konuştu. 
     Türkiye'nin AB'ye üyelik sürecinin Türkiye'yi bundan sonra hızla diğer gelişmekte olan ülkelerden ayıracağını söyleyen Bakan Babacan, ''Yani Türkiye artık, normal bir yükselen piyasa emerging market dediğimiz ülkeler kategorisinden çok farklı bir kulvara hızla girmiş olacak. Zaten bir Latin Amerika ya da Güney Asya ülkesinden farklı bir ülke olarak değerlendirilmeye başlandı bile'' dedi. Bakan Babacan, şunları söyledi 
     
     ''DURUMUMUZ, AB'YE ÜYE OLAN 10 ÜLKENİN ÇOĞUNDAN İYİ'' 
     'Bir ülkedeki genel güven ortamını yansıtan faiz seviyesi ve özellikle de euro ve dolar bazındaki borçlanmaların üzerindeki faiz seviyesi başta olmak üzere, Türkiye'nin bugünkü göstergelerine bakıldığında, zaten şu anda bile AB'ye tam üye olan 10 ülkenin pek çoğunun müzakerelere başladığı tarihteki göstergelerinden daha iyi bir noktada olduğumuz görülecektir. Özellikle borçlanma faizi ile ilgili farklara baktığımızda Türkiye bugünden bile diğer yeni üye olmuş ülkelerin çoğundan - faiz ödeme bakımından- daha iyi durumdadır.'' Önümüzdeki dönemin Türkiye ve Türk ekonomisi için artık çok farklı bir dönem olacağını kaydeden Bakan Babacan, ''Bu, Türkiye'nin hem siyasi hem de ekonomik reformlar alanındaki çabalarının yoğunlaşarak devam edeceği ve uygulamanın önemli olacağı bir dönem olacak. Ve biz de böyle bir tarihi dönemde, böylesine önemli bir değişim döneminde olmanın adeta heyecanını sevincini yaşıyoruz'' dedi. 
     
     ''EKONOMİK PROGRAMIMIZ, AB SÜRECİNDEN BAĞIMSIZ'' 
     Bu arada Bakan Babacan, 'müzakere süreci içerisinde AB'den gelecek ekonomik yardımlar' konusundaki bir soru üzerine şunları kaydetti 
     ''Şimdi biz üç yıllık bir ekonomik program yapıyoruz. Bu ekonomik programdaki parametreler, hedefler ve makro çerçeve AB kaynaklarına bağımlı, bu kaynaklara dayanan bir tabiat arzetmiyor. Yani bizim ekonomik programımız, Türkiye'nin AB sürecindeki gelişmeler, oradan gelebilecek kaynaklar ne olursa olsun değişmeyecek bir ekonomik program olacak. Üç yıl boyunca yapacağımız uygulamalarda bizim yaklaşımımız bu şekilde olacak. 
     'Taşıma suyla değirmen dönmez' diye bir atasözümüz var. Bu şu demek öyle bir defalık, iki defalık yardımlarla, kaynaklarla bu iş olmaz. Türkiye kendi kaynaklarını oluşturmak zorunda. Türkiye çok üretmek, çok ihraç etmek zorunda. Türkiye kendi katma değerini kendisi oluşturmak zorunda. Zaten böyle kendi ayakları üzerinde duramayan, AB kaynaklarına sırtını dayamış, zayıf bir ekonomi ile Türkiye AB açısından da pek cazip olmayacaktır. Bunu net ifade etmekte fayda var. Biz öncelikle kendi evimizi derli toplu tutacağız, kendi ekonomimizi kendi ayakları üstünde duran, güçlü ve sürekli bir şekilde büyüyen bir ekonomi haline getireceğiz. Önemli olan bu.'' 
     
     EKONOMİK PROGRAM 17 ARALIK'TAN ÖNCE AÇIKLANACAK 
     Hazine'den sorumlu Devlet Bakanı Ali Babacan, üzerinde çalıştıkları 3 yıllık Ekonomik Programın, AB'nin müzakere tarihi konusunda karar vereceği 17 Aralık'tan önce bütün detaylarının açıklanmış olacağını bildirdi. 
     New York'ta önde gelen yatırımcı ve finans kuruluşlarının temsilcileri ile biraraya gelen Babacan, düzenlediği basın toplantısında, ABD temasları ve son gelişmeleri değerlendirdi. 
     Hazırlıkları süren Programın, 17 Aralık tarihine kadar bekleyip çıkacak karara göre şekil alacak bir program olmadığının altını çizen Bakan Babacan, şöyle konuştu 
     
     YENİ PROGRAMIN ESASLARI 
     ''Ekonomik programımız, müzakere sürecinden bağımsız olarak enflasyondaki düşüşün devamını öngörüyor. Gelecek yıl için yüzde 8'lik bir enflasyon hedefimizi zaten açıkladık. Ondan sonraki yıllarda da daha düşük, tek haneli, enflasyon rakamına doğru gidecek bir program olacak bu. Bu programda yine bütçe disiplini güçlü bir şekilde devam edecek. Para politikaları enflasyon hedefiyle uyumlu bir şekilde devam edecek. Serbest kur rejiminden asla taviz verilmeyecek ve bu yapısal reformların ağırlık kazanacağı bir ekonomik program olacak. Yani sosyal güvenlikle ilgili, vergi ile ilgili, tarım ve bankacılıkla ilgili reformlarımız AB sürecinden bağımsız olarak zaten ekonomik programımız kapsamında gerçekleştirilecek.'' 
     
     İSTİKRAR VE AB SÜRECİ 
     Türkiye'deki siyasi istikrarın uzun vadede güçlenerek devam etmesi için AB sürecinin önemli olduğuna vurgu yapan Bakan Babacan, ''Siyasi istikrar da ekonomik gelişmenin önemli bir ön şartı. Dolayısıyla AB süreci ile ilgili olumlu her gelişmenin mutlaka ekonomimiz üzerinde de olumlu sonuçları olacaktır. Bu olumlu sonuçlar illa kısa vadede hemen ekonomik göstergelerde değişiklikler şeklinde değil, asıl daha uzun vadede sürdürülebilir, sağlıklı bir büyüme ortamı için, aynı zamanda daha güçlü bir makro ekonomik istikrar için önemli olacak'' dedi. 
     
     ''BÜTÜN YENİ KURUŞLARDA ATATÜRK PORTRELERİ MEVCUT'' 
     Yeni çıkacak kuruşlarda Atatürk resminin olmadığı konusunda iddialarla ilgili soru üzerine ise Bakan Babacan şunları söyledi 
     ''Ben bunu ilk defa duyuyorum. Bu açıklamayı neye istinaden, hangi bilgiye dayanarak yaptıklarını da bilmiyorum. Bu yeni kuruşların tasarımı yeni banknotlarla beraber açıklanacak. Dolayısıyla böylesine gerçek dışı iddiaları anlamak mümkün değil. Yeni kuruş serisinin tamamında Atatürk portreleri mevcut. Her kuruşta farklı sanatçıların yaptığı farklı tasarımlarla Atatürk portreleri bulunuyor. Ama tasarımları görmeden, böylesine tamamen gerçek dışı iddiların İnşallah farklı bir amacı yoktur.'' Banknotların tasarımlarının halka açıklanması konusunda henüz tam bir tarih tespit etmediklerini de söyleyen Bakan Babacan, bu konuda iki unsura dikkat ettiklerini ifade ederek şöyle dedi 
     ''Birincisi çok erken açıklarsak, emniyet ve güvenlik açısından bazı riskleri var. Öte yandan açıklamakta çok da gecikirsek bu sefer banknotların tanıtımının başarıya ulaşması konusunda riskler oluşuyor. Bu ikisinin arasında yer alacak bir denge tarihini yakında belirleyeceğiz.'' 
     
     ''MORTGAGE SİSTEMİ İÇİN HAZIRLIK YAPILIYOR'' 
     Bir başka soru üzerine, Türkiye'de yabancı yatırım ortamının rahatlatılması konusunda attıkları adımlara, yatırımcılardan son derece olumlu tepkiler aldıklarını kaydeden Bakan Babacan, ''Ancak önümüzde atmamız gereken daha çok önemli adımlar var. Özellikle yatırım ortamının iyileştirilmesi doğrudan yatırımlar açısından önemli bir konu. Bu da hiç bitmeyecek bir süreç. Şu an diyelimki elimizde yapılacakların bir listesi var, bu listeyi belirli bir süre içerisinde tamamlasak bile bu liste bitinceye kadar yeni bir yapılacak işler listesi oluşacak. Yani yatırım ortamının iyileştirilmesi konusu hiç bitmeyecek, hep daha iyiye doğru bir çaba olacak'' şeklinde konuştu. 
     Temasları sırasında çok farklı sahalarda yüzlerce yatırımcı kuruluşla görüştüklerini ifade eden Bakan Babacan, şöyle konuştu 
     ''Bunların bir kısmı Türkiye'de hisse senedi, bir kısmı ise tahvil, bono piyasasına giren kuruluşlar. Bir kısmı da özel sermaye tabir ettiğimiz Türkiye'deki özel şirketlere ortak olmak isteyen, diğer bir kısmı doğrudan yatırım suretiyle ülkemize girebilecek kuruluşlar. Ancak özellikle varlığa ve gayri menkule dayalı bir menkul kıymetlere karşı özel bir ilgi olduğunu gördük.'' Sermaye Piyasası Kurulu'nun bu konuda özel bir çalışması olduğunu kaydeden Bakan Babacan, şöyle devam etti 
     ''Özellikle gayri menkullerin re-finansmanı ya da finansmanı için bazı yatırım enstrümanlarının mortgage gibi oluşturulması ve bu enstrümanların yurtiçi ve yurtdışına pazarlanması ile ilgili bir talep gözlemledik. Dönüşte SPK'nın mortgage bankacılığı konusunda yaptığı çalışmalarını genişletip, yasal düzenlemeleri de yapıp bu tür yatırımcıların da ilgi duyacağı finansal enstrümanları çıkarmak ve piyasaya sürmek olumlu sonuçlar verecektir diye düşünüyorum. Bu tür yatırım enstrümanları çok geniş bir piyasadır ve Türkiye de bu konulara yavaş yavaş girmeli.'' 
     
     YATIRIMCI GRUPLARININ İLGİSİ 
     Daha önce Türkiye'ye ilgi duymayan bir yatırımcı grubunun da artık Türkiye'yi yakından izlediğini kaydeden Bakan Babacan, şunları söyledi 
     ''Bu toplatılarda şunu farkettik ki Türkiye'ye bugüne kadar hiç ilgi göstermemiş yatırımcılar da, bizim bu toplantılarımıza katılmaya başladılar. Daha önce masasının üzerinde Türkiye hiç yokken artık Türkiye'yi de incelemeye başlayan, Türkiye ile ilgili bilgi toplayan ve Türkiye'ye yatırım yapma hazırlığı yapan yeni bir yatırımcı kitlesi de bu toplantılarımıza katılmaya başladı. 
     AB süreci ile birlikte AB'ye üye olan ya da üyelik sürecinde bulunan ülkelere yönelik yatırımlarla ilgilenen ayrı bir yatırımcı grubu da söz konusu. Bu konuda da şimdiden görüşme talepleri, araştırmalar başlamış durumda. Bu nedenle biz Türkiye'de işi sıkı tuttuğumuz müddetçe, siyasi ve makro ekonomik istikrar konusunda taviz vermediğimiz sürece Türkiye'nin önü açık gözüküyor.'' 
     
     PETROL FİYATLARI VE ABD'NİN CARİ AÇIĞI 
     Bir soru üzerine, petrol fiyatlarındaki aşırı artışın tamamen bir dışsal faktör olduğunu söyleyen Babacan, bu konunun enflasyon hedeflerinde bu yıl için bir sapma yaratmayacağını söylerken, gelecek yıla dönük şunları söyledi 
     ''Fiyatların ne kadar hızlı aratacağına bağlı. Bunu gözlemleyeceğiz. Bu 50, 55 dolar mı olur yoksa bir 70-80 dolar söz konusu olur mu, bu tamamen artış trendi ile ilgili bir konu. Ama tabi bu enerji fiyatları konusunda bizim yapabileceğimiz fazla da bir şey yok. Çünkü bu tamamen dışsal bir faktör. Dünya piyasalarında petrol fiyatları ile ilgili nasıl bir fiyat oluşursa biz bunu bir girdi olarak alıyoruz. Bizim ekonomik göstergelerimiz bunun neticesinde şekilleniyor. Tabii yüksek petrol fiyatları ve yükselecek faizler, dünya ekonomisinin en çok etkileneceği iki konu olacak önümüzdeki dönemde.'' Gittikçe daha fazla konuşulan bir başka konunun da, büyük ülkelerin dış dengelerindeki bozulma olduğuna dikkati çeken Bakan Babacan, ''ABD'nin bu yılki cari açığı, gayri safi milli hasılasının GSMH yüzde 5'ine ulaşıyor. ABD ekonomisi gibi büyük bir ekonominin böyle yüzde 5 gibi büyük bir cari açık vermesi, dikkatleri çeken bir unsur. Bu da bizim için önümüzdeki dönemde dikkatle izlenmesi gereken bir dışsal faktör olacak'' dedi. 
     Bugün de bazı görüşmelerde bulunacak olan Babacan'ın, daha sonra New York'tan Frankfurt'a hareket edeceği kaydedildi. 
     
</TEXT>
</DOC>
