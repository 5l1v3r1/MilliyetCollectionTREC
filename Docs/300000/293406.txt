<DOC>
<DOCNO> 293406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko30.html </URL>
<DATE> 2004/11/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hakan Uzan'ın villasında jeofizik inceleme... 
</HEADLINE>
<TEXT>

     Tasarruf Mevduatı Sigorta Fonu'nca TMSF el konulan İmar Bankası'ndaki işlemlere ilişkin açılan davanın gıyabi tutuklu sanıklarından Hakan Uzan'ın oturduğu Yeniköy'deki villada jeofizik inceleme yapılıyor. 
     AA muhabirinin aldığı bilgiye göre, TMSF'nin isteği üzerine Yeraltı Aramacılık Bilimsel Araştırma Kuruluşu tarafından Hakan Uzan'ın oturduğu Yeniköy'deki villada 3 gün önce jeofizik inceleme başlatıldı. 
     Çalışmanın 10 gün daha süreceğini ifade eden kuruluşun sahibi ve Yönetim Kurulu Başkanı Prof. Dr. Ahmet Ercan, yaklaşık 5 bin metrekarelik alana sahip villa ve bahçesinde, hiç boşluk kalmadan inceleme yapıldığını söyledi. 
     Villanın çok geniş olduğunu, 4 kademeli bahçesinde yüzme havuzu ve spor salonu bulunduğunu belirten Prof. Dr. Ercan, ''3 günlük incelemelerde, şu ana kadar bilinmeyen bir bulguya rastlamadık. Çok ayrıntılı şekilde sürdürdüğümüz incelememiz, yaklaşık 10 gün daha devam edecek'' dedi. 
     
</TEXT>
</DOC>
