<DOC>
<DOCNO> 282782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur15.html </URL>
<DATE> 2004/10/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Postacının mobiletini çalıp gezintiye çıktılar... 
</HEADLINE>
<TEXT>

     Edirne'de, kasasında dağıtılması gereken önemli belgelerin de bulunduğu postacıya ait motosikleti çalan 12 yaşındaki iki çocuk, kent merkezinde motosikletle gezinti yaparken yakalandılar. 
     Alınan bilgiye göre, Edirne Posta Telgraf Müdürlüğü'nde görevli posta dağıtıcısı Birol Zule, 22 HK 848 plakalı motosikletiyle Fatih Sağlık Ocağı yanına motosikletinin park ederek elindeki postaları dağıtmaya başladı. 
     Postaları dağıttıktan sonra motosikletinin bulunduğu yerde olmadığını fark eden Zule, durumu polise bildirdi. Polis, kasasında belirtilen süre içinde dağıtılması gereken mahkeme evrakı gibi önemli belgelerin de bulunduğu motosikleti çalan, 12 yaşındaki Y.D. ve Y.K'yi Tunca Kafe önünde yakaladı. 
     Motosiklet posta dağıtıcısı Zule'ye, Y.D. ve Y.K. ise ailelerine teslim edildi. 
     
</TEXT>
</DOC>
