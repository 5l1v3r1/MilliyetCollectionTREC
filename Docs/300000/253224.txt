<DOC>
<DOCNO> 253224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/yasam/yas16.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
1 lira kavgası 
</HEADLINE>
<TEXT>


NEZİH GÜROL İstanbul 

Anaparasının 1 lira olduğunu iddia ettiği 34 milyon 849 bin 356 liralık borcunu ödemediği için Vakıflar Bankası'nca hakkında icra takibi başlatılan, mal beyanında bulunmadığı gerekçesiyle de 10 gün hapis cezasına çarptırılan Heybeliadalı fırıncı Sabit Gölbeyoğlu, 1 liralık ödemesini yaptı. Vakıflar Bankası ise kayıtlardaki 1 liranın, anaparası ödenmiş faiz borçlarının izlenebilmesi için sembolik olarak belirlendiğini savundu. 
Gölbeyoğlu'nun 10 günlük hapis cezasına yaptığı itirazın görüşüldüğü İstanbul 2. İcra Ceza Hakimliği'ndeki duruşmaya, Vakıflar Bankası avukatı Yavuz Öztürk de katıldı. Duruşma, icra dairesindeki dosyanın mahkemeye ulaşmaması nedeniyle ertelendi. "Tedavülden kalkmış paranın faizi olmaz" diyen Gölbeyoğlu'nun avukatı Halil Doğu, "Hapis kararını kaldırdıktan sonra faize itiraz edeceğiz. Böyle bir borcumuz olamayacağını söyleyerek, menfi tespit davası açacağız" diye konuştu. 


</TEXT>
</DOC>
