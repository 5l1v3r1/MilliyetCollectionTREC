<DOC>
<DOCNO> 267416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur17.html </URL>
<DATE> 2004/08/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Beyin kanaması geçiren sanatcıya ambulans uçak... 
</HEADLINE>
<TEXT>

     Muş'un Malazgirt İlçesi'nde düzenlenen şenliklerde beyin kanaması geçiren Kültür Bakanlığı Devlet Halk Müziği Korosu sanatçısı Hayriye Abakay, Kültür ve Turizm Bakanlığı'nın kiraladığı ambulans uçakla Ankara'ya gönderildi. 
     Malazgirt Zaferi'nin 933. yıldönümü nedeniyle düzenlenen şenliklerde sahne alan Hayriye Abakay 50 , beyin kanaması geçirince Erzurum Atatürk Üniversitesi Aziziye Araştırma Hastanesi'ne kaldırıldı. 
     Burada yapılan müdahaleden sonra Ankara'ya sevk edilen Abakay için Kültür ve Turizm Bakanlığı'nca ambulans uçak gönderildi. Abakay, ambulans uçakla Hacettepe Üniversitesi Tıp Fakültesi Hastanesi'ne kaldırıldı. 
     Abakay'ın ağabeyi Ahmet Abakay, Kültür ve Turizm Bakanı Erkan Mumcu, Sağlık Bakanı Recep Akdağ, TRT Genel Müdürü Şenol Demiröz'ün kendilerine büyük ilgi gösterdiklerini belirterek, ''Bakanlık kiraladığı ambulans uçağı Erzurum'a göndererek, kardeşimin Ankara'ya naklini sağladı. Kardeşimle ilgilenen tüm yetkililere teşekkür ediyorum'' diye konuştu. 
     Abakay, kardeşinin 20 yılı aşkın süredir Kültür Bakanlığı Devlet Halk Müziği Korosu'nda görev yaptığını kaydetti. 
     
</TEXT>
</DOC>
