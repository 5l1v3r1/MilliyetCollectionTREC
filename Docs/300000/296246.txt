<DOC>
<DOCNO> 296246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko34.html </URL>
<DATE> 2004/12/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İhracatta hedef Asya - Pasifik ülkeleri... 
</HEADLINE>
<TEXT>

     Dış Ticaret Müsteşarlığı DTM , aralarında Çin ve Japonya gibi Türkiye'nin çok yüksek miktarlarda dış ticaret açığı verdiği ülkelerin de bulunduğu Asya-Pasifik ülkelerine yönelik ihracatı artırmak amacıyla, 2005 yılında yeni bir strateji planı uygulamaya başlayacak. 
     Dış Ticaret Müsteşarı Tuncer Kayalar, Asya Pasifik ülkelerine yönelik 5 yıllık strateji planını açıklamak amacıyla düzenlediği basın toplantısında, hedeflerinin, halen 2 milyar dolar düzeyinde olan söz konusu bölge ülkelerine yönelik ihracatı, 5 yıl içinde 7.5-8 milyar dolara yüksletmek olduğunu bildirdi. Kayalar, Japonya ve Güney Kore'nin Türkiye'deki yatırımları nedeniyle bu ülkelerden ithalatın çok arttığına işaret ederken, strateji çerçevesinde, ithal edilen mallara ilişkin yatırımların Türkiye'de yapılmasını, böylece dış ticarette dengeyi sağlamayı hedeflediklerini söyledi. 
     Önemli sermaye birikimine sahip Japonya, Güney Kore, Tayvan, Çin, Singapur gibi ülkelerden Türkiye'ye yatırım çekmeyi istidiklerini belirten Kayalar, aynı şekilde, Türkiye'nin rekabet gücünü artırmak amacıyla bazı yatırımların bölge ülkelerine yönlendirilebileceğini de kaydetti. 
     Afganistan, Moğolistan, Pakistan gibi ülkelerde Türk müteahhit, mühendislik ve müşavirlik firmaları açısında önemli potansiyel bulunduğuna işaret eden Dış Ticaret Müsteşarı Tuncer Kayalar, Türk firmalarının Moğolistan'da bir organize deri sanayi bölgesi kuracaklarını bildirerek, şu bilgiyi verdi 
     ''Moğolistan'da, yılda 30 milyon hayvan yetişiyor ve bunların yüzde 25'i telef oluyor. Hayvan derileri, hiç işlenmeden Çin'e ihraç ediliyor. Deri Sanayicileri Derneği Başkanı Turgut Koşar ile yaptığımız ziyarette, burada deri organize sanayi bölgesi kurulması çalışma başlattık. Çalışma grubu bu ay sonunda oraya gidecek. Kurulacak bölgeden, hem Türkiye'nin deri ihtiyacı karşılanacak hem de Rusya ve Çin'e işlenmiş deri ihraç edilecek.'' ''Komşu ve Çevre Ülkelere'' yönelik 2000 yılında, ''Afrika Ülkelerine'' yönelik 2003 yılında uygulanmaya başlanan ticari ve ekonomik ilişkileri artırma strateji çalışmaları sonucunda bu ülkelerle ilişkilerde önemli gelişmeler sağlandığına işaret eden Kayalar, Asya-Pasifik ülkelerine yönelik uygulamalardan olumlu sonuçlar beklediklerini kaydetti. 
     
     ''ZOR BİR PAZAR, MUCİZE BEKLEMİYORUZ'' 
     Toplantıda strateji hakkında bilgi veren DTM Anlaşmalar Genel Müdür Yardımcısı Osman Bekaroğlu, Asya-Pasifik ülkelerinin ''zor bir pazar'' olduğuna dikkati çekerek, ''Başlangıçta mucize beklemiyoruz'' dedi. 
     Söz konusu bölgenin dünya nüfusunun yarısından fazlasını barındırdığını ve dünyanın en hızlı büyüyen ekonomilerinin bölgede bulunduğunu belirten Bekaroğlu, bu pazarlardan pay almanın, ihracatta pazar bağımlılığını azaltmak, ayrıca düşük fiyatlardan kontrollü girdi ithalatını sağlamak açısından önemli olduğunu vurguladı. 
     Toplantıda verilen bilgiye göre, 2005 yılında uygulanmaya başlanacak ''Asya-Pasifik Ülkeleri ile Ticari ve Ekonomik İlişkileri Geliştirme Stratejisi'', aralarında Afganistan, Avustralya, Çin, Endonezya, Malezya, Güne Kore, Hindistan, Japonya, Kamboçya, Malezya, Moğolistan, Pakistan, Papua Yeni Gine, Singapur, Tayland, Tayvan, Vietnam ve Yeni Zelanda'nın da bulunduğu bölgedeki 40 ülkeye yönelik ihtacatın artırılmasına yönelik, 5 yıl boyunca yapılacak çalışmaları kapsıyor. 
     Türkiye'nin halen bölgedeki 18 ülke ile ticari ve ekonomik işbirliği anlaşması bulunuyor ve bu çerçevede 17 ülke ile şimdiye kadar 69 karma ekonomik komisyon KEK toplantısı yapıldı. Çin, Japonya, Malezya, Hindistan, Endonezya, Pakistan gibi bölgenin önemli ülkelerinin de aralarında bulunduğu 11 ülke ile karşılıklı yatırımların korunması ve çifte vergilendirmenin önlenmesi anlaşmaları tamamlanmış. 
     Türkiye, söz konusu ülkelere, 2003 yılında 1.9 milyar dolarlık ihracat yaparken, ithalatı 9.3 milyar dolar düzeyinde gerçekleşti. Bu yıl, ihracatın 2 milyar dolar olması, ithalatın ise 14 milyar dolara ulaşması bekleniyor. Dış ticaret açığının fazla olmasında, Çin'den yapılan ithalat yanında, Japonya ve Güney Kore'nin Türkiye'deki yatırımları nedeniyle kendi ülkelirinden yaptıkları ara malı ithalatı çok etkili oluyor. 
     Geçen yıl itibariyle Türkiye, ithalatının yüzde 13.46'sını Asya-Pasifik ülkelerinden yaparken, ihracatının yüzde 4.03'ü bu ülkelere yönelik. 
     Türkiye'nin bölgeye yönelik ihracatının yüzde 27'si Çin'e, yüzde 12'si Malezya'ya, yüzde 8'i Japonya'ya yapılıyor. İthalatın ise yüzde 28'i Çin'den, yüzde 21'i Japonya'dan, yüzde 14'ü Güney Kore'den gerçekleştiriliyor. İhracatta, demir-çelik ürünleri, tanklar ve diğer zırhlı savaş taşıtları, tütün, mermer ve traverten, metal kaplama mücevherci eşyası, sentetik flamentler, kara taşıtlarının aksam ve parçaları mercimek, pamuk, konserve, domates, otobüs-kamyon dış lastiği önemli yer tutuyor. İthalatta ise nükleer reaktörler, kazan, elektrikli makina aksam ve parçaları, motorlu kara taşıtları, sentetik ve suni devamsız lifler, pamuk, organik kimyasal maddeler, ayakkabılar, plastik ve plastikten mamul eşya, optik cihazlar, mineral yakıtlar, oyuncaklar önemli ithal malları arasında bulunuyor. 
     
     8 ÜLKE İLE TİCARETTE 7.1 MİLYAR DOLARLIK AÇIK VERİLİYOR 
     Türkiye, bölgenin ve dünyanın önemli ekonomilerinden olan Çin ile ticaretinde, geçen yıl 2 milyar 106 milyon dolar açık verdi. Bu yıl söz konusu açığın 3.6 milyar dolar olması bekleniyor. Geçen yıl bölge ülkeleri ile dış ticarette, Japonya ile 1 milyar 771 milyon dolar, Güney Kore ile 1 milyar 225 milyon dolar, Hindistan ile 651 milyon dolar, Tayvan ile 622 milyon dolar, Endonezya ile 403 milyon dolar, Tayland ile 183 milyon dolar, Malezya ile 163 milyon dolar açık verildi. Söz konusu 8 ülke ile geçen yılki dış ticarette verilen açığın toplamı 7 milyar 154 milyon dolar düzeyinde. 
     
     2005'TE NELER YAPILACAK 
     Strateji çerçevesinde, gelecek yıl bölgedeki 13 ülke ile KEK toplantısı yapılacak, Nepal ve Brunei ile ticaret ve ekonomik işbirliği anlaşmaları imzalanacak, 6 ülke ile ortak çalışma grupları kurulacak. Çin, Singapur, Tayland, Moğolistan, Vietnam, Pakistan, Güney Kore, Malezya ve Endonezya'ya ticaret heyetleri gidecek, Çin, Hindistan, Tayland, Güney Kore, Endonezya, Malezya, Filipinler'den toplam 14 alım heyeti davet edilecek. 
     Hindistan ve Vietnam'a inşaat sektörü heyeti gönderilecek. Müteahhitlik sektörü açısından önemli ülke olan Afganistan'da Türk müteahhitlerinin şimdiye kadar 645 milyon dolarlık iş aldığı, bunun 1 milyar dolara ulaşmasının beklendiği kaydedildi. 
     Hindistan, Japonya, Çin, Hong Kong, Pakistan, Malezya'da düzenlenecek 12 uluslararası fuara Türkiye milli düzeyde katılım sağlayacak. Pakistan, Malezya, Endonezya ve Güney Kore'ye yönelik savunma sanayi heyeti gezileri düzenlenecek. 
     Türkiye serbest bölgelerine yatırımı sağlamak üzere, Singapur, Vietnam, Pakistan, Yeni Zelenda, Hindistan ve Endonezya'dan heyetler davet edilecek. 
     
</TEXT>
</DOC>
