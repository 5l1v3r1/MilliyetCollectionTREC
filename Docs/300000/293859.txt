<DOC>
<DOCNO> 293859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo16.html </URL>
<DATE> 2004/12/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çalımbay Trabzonspor maçının centilmence geçeceğine inanıyorum 
</HEADLINE>
<TEXT>

     Çaykur Rizespor Teknik Direktörü Rıza Çalımbay, hafta sonu deplasmanda Trabzonspor ile yapacakları maçın dostça ve centilmence geçeceğine inandıklarını söyledi. 
     Çalımbay, AA muhabirine yaptığı açıklamada, Trabzonspor karşısına sakatlıkları bulunan Gürol ve Ersin ile kart cezalısı Kürşat ve Bashir'den yoksun çıkacaklarını belirtti. 
     Bu açığı en iyi şekilde kapatmak istediklerini bildiren Çalımbay, ''Trabzonspor karşısına Gürol, Ersin, Kürşat ve Bashir'den yoksun bir kadroyla çıkacağız. Ancak, kim oynarsa oynasın görevini en iyi şekilde yapacağına inanıyorum'' dedi. 
     Dostluğun en az maçın skoru kadar önemli olduğunu dile getiren Çalımbay, ''Zorlu bir maç olacağını tahmin ediyorum. Karşılaşma her iki takım açısından çok önemli. İki komşu ilin dost takımlarıyız. Maçın dostça ve centilmence geçeceğine inanıyorum. En az skor kadar Trabzonspor ile aramızdaki dostluk da önemlidir'' diye konuştu. 
     Çalımbay, Trabzonspor'da gündemde olan hoca değişikliğinin kendileri için bir dezavantaj olduğunu kaydetti. 
     
</TEXT>
</DOC>
