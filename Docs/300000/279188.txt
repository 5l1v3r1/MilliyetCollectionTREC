<DOC>
<DOCNO> 279188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur07.html </URL>
<DATE> 2004/10/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sultansazlığı Kuş Cenneti'nde yangın 
</HEADLINE>
<TEXT>

     Kayseri'nin Yeşilhisar İlçesi yakınlarındaki Sultansazlığı Kuş Cenneti'nde kuru ot ve sazlıklarla kaplı bir bölgede yangın çıktı. Çevre Doğa Koruma ve Milli Parklar Şube Müdürü Orhan Ceylan, yangının kuşlara zarar vermediğini söyledi. 
     Sultansızlığı'nın Çorak Ada adı verilen ve köylülere kamış kesim alanı olarak tahsis edilen bölgede, gece henüz belirlenemeyen nedenle kuru otların tutuşması sonucu yangın çıktı. 
     Kısa sürede büyüyen yangında 150 hektar büyüklüğündeki alanda bulunan kuru otlar ve sazlar yandı. 
     Ceylan "Kuluçka ve yavrulama dönemi olmadığı için kuşlar yangından zarar görmedi. Havalar soğuduğu için kuşların büyük bölümü göç etmişti. Bu bölgede köylüler kamış kestiği için çok fazla sayıda kuş barınmıyordu" dedi. 
     Jandarma yetkilileri, soruşturmanın sürdürüldüğünü belirterek, yangına neden olduğu iddiasıyla Turan T. adlı kişinin gözaltına alındığını kaydettiler. 
     
</TEXT>
</DOC>
