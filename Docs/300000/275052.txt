<DOC>
<DOCNO> 275052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun30.html </URL>
<DATE> 2004/09/26/ </DATE>
<TIME> 22.29 </TIME>
<AUTHOR>  </AUTHOR>
<HEADLINE>
Fransa maliye bakanı , Türkiye'nin AB üyeliği için referandum istedi 
</HEADLINE>
<TEXT>

     Fransa Maliye ve Ekonomi Bakanı Nicolas Sarkozy, Türkiye'nin AB üyeliği için Fransa'da referandum yapılması gerektiğini ileri sürdü. 
     İktidardaki Halk Hareketi Birliği'nin UMP kasım ayında yapılacak liderlik seçimini kazanmasına mutlak gözüyle bakılan Sarkozy, LCI televizyon kanalına yaptığı açıklamada, ''Türkiye en az 15 yıldan önce AB'ye üye olamaz ve Türkiye'nin üyeliği gibi önemli bir konuda karar, ancak Fransa'da referandum düzenlendikten sonra alınabilir.''dedi. 
     Fransa'da 2007 yılında düzenlenecek cumhurbaşkanlığı seçimlerinde Jacques Chirac karşısında aday olması da beklenen Sarkozy, Türkiye'nin büyük nüfusu yüzünden tam üyeliği konusunda çekinceleri olduğunu söyledi. 
     AB'nin Türkiye ile sadece ortaklık kurması gerektiğini iddia eden Sarkozy, ''Bununla birlikte, Türkiye'yi hiçbir biçimde reddettiğimiz hissi vermememiz gerekir'' dedi. 
     
</TEXT>
</DOC>
