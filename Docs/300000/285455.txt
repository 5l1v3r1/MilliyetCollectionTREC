<DOC>
<DOCNO> 285455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy25.html </URL>
<DATE> 2004/11/02/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
IKYB Kerkük'ün demografik yapısının değiştirildiği doğru değil 
</HEADLINE>
<TEXT>

     Irak Kürdistan Yurtseverler Birliği IKYB , Kerkük'ün demografik yapısının değiştirildiği yönündeki haber ve iddiaların doğru olmadığını belirtti. 
     IKYB Ankara Bürosu'ndan yapılan yazılı açıklamada, Kerkük'e geri dönmek isteyenlerin Saddam yönetimi sırasında buradan uzaklaştırılan kişiler olduğu ve yalnızca Kürtlerin değil, Türkmen, Asuri, Keldani gibi unsurların da geri dönme arzusu içinde oldukları kaydedildi. 
     IKYB'nin Kerkük konusundaki görüşlerinin her zaman açık biçimde dile getirildiği belirtilen açıklamada, şu görüşlere yer verildi 
     ''Biz, demokratik, federal, birleşik bir Irak istiyoruz. Kerkük, Irak'ın bir şehridir ama bunun yanında coğrafya, tarih ve belgeler bize gösteriyor ki Kerkük bir Kürdistan şehridir. Bu gerçeğe inandığımız gibi, Kürtlerin, Türkmenlerin, Arapların, Asurilerin ve Keldanilerin hep birlikte bu şehirde barış ve kardeşlik içinde yaşaması gerektiğine inanıyoruz. 
     Biz ayrıca, Kerkük'ün doğal kaynaklarının tümünün Irak halkına ait olduğuna ve bu kaynakların herkes tarafından kullanılması gerektiğine inanıyoruz.'' Açıklamada ayrıca, ''Tehdit ve sert mesajlar yerine, barış ve dostluk mesajları verilmesi gerektiği'' kaydedildi. 
     
</TEXT>
</DOC>
