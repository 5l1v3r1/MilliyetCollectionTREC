<DOC>
<DOCNO> 253166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/guncel/agun.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Esin, SSK mevzuatı yüzünden lösemi 
</HEADLINE>
<TEXT>


Küçük Esin'e geçen yıl bir çeşit kan hastalığı olan MDS tanısı konuldu. SSK, yurtdışında tedavi masraflarını karşılamayınca hastalık lösemiye dönüştü 


Kocaeli'nde geçen yıl kan hastalığı MDS myelodisplastik sendrom tanısı konulan ve yurtdışında yapılması gereken tedavisine SSK mevzuatı nedeniyle başlanamayan 7 yaşındaki Esin Köse, lösemi oldu. 
Esin'in jeoloji mühendisi olan babası Ahmet Köse, mevzuat nedeniyle kaybedilen zamanın aleyhlerine işlediğini belirterek, kızının geçen hafta yapılan tetkiklerinde, hastalığın lösemiye dönüştüğünün ortaya çıktığını söyledi. Esin'in doğumundan 4 ay sonra hastalık belirtileri görüldüğünü ve geçen yıl mart ayında MDS tanısı konulduğunu anlatan Köse, şunları kaydetti 

2 bin dolar bile karşılanmadı 
"Milyonda bir görülen bu hastalığın tedavisi için ilik nakli yapılması gerekiyordu, ama bir yılı aşkın süreyi donör aramak ve mevzuatla boğuşmakla geçirdik. İlik Bankası'ndaki 25 bin donör tarandı, uygun ilik bulunamadı. Tek çare yurtdışında tedaviydi, buna da SSK mevzuatı izin vermedi. Tedavi bir yana, yurtdışındaki ilik bankasına başvuru için gereken 2 bin doları bile karşılamadı. 

Bir yıl kaybedildi 
Memurların sosyal güvenlik kuruluşu olan Emekli Sandığı'nın yurtdışında tedaviye imk n veren mevzuatına dayanarak, eşitsizliğin giderilmesi için SSK aleyhine dava açtım. Ne yazık ki, duruşma tarihi gelmeden kötü haberi aldık. Hastalık kansere dönüştü. Özetlemek gerekirse, kızımın tedavisi için büyük önem taşıyan bir yıl, mevzuat ve duyarsızlıklar nedeniyle kaybedildi." 
Memuriyete geçip sosyal güvenlik sistemini değiştirmek istediğini, ancak bunun da kabul görmediğini ifade eden Köse, "Kızımın hastalığı sırasında gördüm ki, Türkiye'de binlerce kişi bizimle aynı sorunu yaşıyor. Mevzuat değiştirilip bu eşitsizlik bir an önce giderilmeli" ifadesini kullandı. 

SSK'lı gidiyor, çocuğu gidemiyor 

SSK Sağlık İşleri Genel Müdürü Prof. Dr. Servet Karahan, mevzuata göre sigortalının kendisinin yurtdışındaki tedavi olanaklarından yararlanabildiğini söyledi. Sigortalının yakınlarının yürürlükteki mevzuata göre kapsam dışında kaldığını ifade eden Karahan, şunları söyledi "Daha önce de buna benzer vakalar bize intikal etti. Yurtdışında tedavi olma imk nı varsa, mevzuata göre ancak aktif sigortalılar, yani sigortalının kendisi gönderilebiliyor. Sigortalının eşi, annesi, babası veya çocuğunun tedavi için yurtdışına gitmesi için şu anda mevzuat uygun değil. Örneğin sigortalı bir vatandaşımızı birkaç ay önce akciğer nakli için yurtdışına gönderdik. Tedavisi 500 bin dolara mal oldu. Yurtdışında yapılan tedavilerin maliyeti çok düşük değil. Sigortanın durumu da zaten ortada." 

Emekli Sandığı ödüyor 

Emekli Sandığı yetkililerinden alınan bilgiye göre, bu kurumda emekli iştirakçiyle ilişkili ve koruma altındaki bütün kişilerin yurtdışı tedavi giderleri ödeniyor. Ankara Numune Hastanesi'nden "Yurtdışında tedavi olması şarttır" raporuna onay alan hastanın yol masrafları, tedavi giderleri ve günlük harcırahları ödeniyor. İştirakçi tutarın yüzde 4'ünü ödüyor. Bu pay, iştirakçinin 3 aylık maaş tutarının üzerindeyse aradaki farkı da Emekli Sandığı üstleniyor. Hasta öngörülenden uzun süre tedavi görürse, rapor alınarak yine Numune'de onaylatılıyor. Emekli Sandığı'na mensup aktif çalışanlar ise sadece bağlı oldukları bakanlıklara başvurabiliyor. 

MDS İlik tembelliği 

Myelodisplastik sendrom MDS kan kanserine dönüşebilen, "kemik iliği tembelliği" olarak nitelendiren bir kan hastalığı. MDS, lösemi öncesi hastalık grubu olarak tanımlanıyor. "Hematopoetik" kök hücrelerini etkileyen MDS, genelde akut lösemiyle sonuçlanıyor. 


</TEXT>
</DOC>
