<DOC>
<DOCNO> 294930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun12.html </URL>
<DATE> 2004/12/05/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İsrail, 6 Mısırlı öğrenciyi bıraktı 
</HEADLINE>
<TEXT>

     İsrail, İsrailli askerleri öldürme planı yaptıkları suçlamasıyla Ağustos'ta tutukladığı 6 Mısırlı öğrenciyi serbest bıraktı. 
     Öğrencilerin ailelerine yakın kaynaklar, İsrailli yetkililerin Tel Aviv'deki Mısır Konsolosluğu'na teslim ettiği öğrencilerin bugün akşam saatlerinde Mısır'ın başkenti Kahire'ye ulaşmasının beklendiğini söyledi. 
     İsrail resmi kaynakları konuyla ilgili açıklama yapmadı. 
     
     MISIR DA AZZAM'I BIRAKIYOR 

     İsrail'in Mısırlı 6 öğrenciyi serbest bırakması karşılığında, Mısır'da casusluktan tutuklu bulunan Azzam Azzam'ın da bırakılacağı duyuruldu. 
     El Arabiya televizyonunun haberinde, ''İsrail, İsrail casusu Azzam'ın 1 saat içinde ülkesine ulaşacağını bildirdi'' ifadesi kullanıldı. 
     Haberde, Azzam'ın ne zaman ve hangi koşullarda bırakıldığına ilişkin ayrıntılı bilgi verilmedi. Azzam, 1997 yılında casusluk yaptığı gerekçesiyle Mısır'da 15 yıl hapse mahkum edilmişti. 
     
</TEXT>
</DOC>
