<DOC>
<DOCNO> 286424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo12.html </URL>
<DATE> 2004/11/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mustafa Çulcu Mısır derbisini yönetti 2 kırmızı, 7 sarı kart çıkardı... 
</HEADLINE>
<TEXT>

     FIFA kokartlı hakem Mustafa Çulcu, Mısır'ın derbi maçını yönetti. 
     Mısır Ulusal Futbol Ligi'nde Ehli'nin Zemalik'i 4-2 yendiği maçta Çulcu, kırmızı kartını 2, sarı kartını da 7 kez çıkarırken, 3 kez de penaltı noktasını gösterdi. Mustafa Çulcu'nun, Mısır Futbol Federasyonu'nun daveti üzerine dün gece, 45 bin seyirci kapasiteli Kahire Külliyeti Harbiye Stadı'nda yönettiği derbi maçı 35 bin kişi izledi. Çulcu'nun yardımcılıklarını Bahattin Duran ve Serkan Ok'un yaptığı maçta, dördüncü hakem olarak da Mısırlı Semir Mahmud Osman görev aldı. 
     Mısır'ın en büyük iki takımını 94. kez karşı karşıya getiren maçta Ehli, ezeli rakibi Zemalik'i 4-2 yendi. Çekişmeli geçen maçta futbolcular arasında zaman zaman sert mücadeleler yaşandı. Bu zorlu mücadelede Çulcu, 2 kez kırmızı, 7 kez de sarı kartını kullandı. Çulcu, 3 kez de penaltı düdüğü çaldı. 
     Mısır emniyet güçlerinin olay çıkmaması için stat içinde ve çevresinde adeta etten duvar ördüğü maçta bazı futbolcular Çulcu'nun kararlarına zaman zaman itiraz ederken, seyirciler arasında da kavgalar çıktı. 
     
     YURTDIŞINDA 2. DERBİSİ 

     Maç sonrası AA muhabirinin sorularını yanıtlayan Mustafa Çulcu, hakemlik yaşantısında 2. kez yurtdışında ulusal lig maçı yönettiğini bildirdi. 
     Türkiye Faal Futbol Hakemleri ve Gözlemcileri Derneği Genel Başkanı da olan Çulcu, ''Kahire'de Türk hakemliğinin gururunu yaşadık. İnanıyorum ki Türk ulusunu, Türk hakemliğini burada en iyi bir şeklide bu akşam temsil ettik. Huzurlu bir şekilde geldik, huzur içinde ülkemize dönüyoruz'' dedi. 
     Tahran'da ilk maçını yönettikten sonra İran Futbol Federasyonu'nun, Türkiye Futbol Federasyonu'na kendileriyle ilgili çok güzel yazılar gönderdiğini anlatan Çulcu, ''Mısır'a ilk gelişim. Geçen yıl Tahran'da maç yönetmiştim. Yurtdışında 2. derbi maçını yönettim'' diye konuştu. 
     Bu bölgelerde maç yönetmeye alıştığını kaydeden Çulcu, ''Tabii, bizim ülkemizdeki derbiler daha çekişmeli. Futbolumuz üst düzeyde. Buradaki futbol bize göre birkaç derece altta'' görüşünü dile getirdi. 
     Maç öncesi Mısır'ın turistik yerlerini de gezen Mustafa Çulcu, izlenimlerini şöyle aktardı 
     ''Mısır bizim için fantastik bir ülke. Salı gecesi geldik. Piramitleri gezdik. Mısır'ın ilgi çeken yerlerini gezdik. Mısır halkı derbi maçına büyük önem veriyor. Yoğun bir kalabalık seyirci kitlesi var. Kahire'yi gezerken halk Ehli ve Zemalik için tezahürat yaptı.'' 
     
     MISIRLI HAKEMDEN ÖVGÜ 

     Mısır'da en fazla taraftara sahip iki ezeli rakip Zemalik ile Ehli arasındaki maçı Türk hakem Mustafa Çulcu'nun yönetmesi, Mısır basınında da büyük ilgi gördü. 
     Maçın Mısırlı dördüncü hakemi Semir Mahmud Osman, maçta Türk hakemlerin görev almasıyla ilgili görüşlerini, ''Federasyonumuzun derbi maçında Türkiye'den hakem talebinde bulunmasının nedeni, Türkiye'de futbolun ileri sevide olması'' diye özetledi. 
     Osman, tecrübeli hakem Çulcu ve yardımcılarının maçı başarılı bir şekilde yönettiğini de bildirdi. 

     
</TEXT>
</DOC>
