<DOC>
<DOCNO> 266490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/heper.html </URL>
<DATE> 2004/08/26/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Top atan tüccarın malları 
</HEADLINE>
<TEXT>


Yabancılar Türkiye'de gayrimenkul satın alıyor. Bu alımların ne kadar dikkat çekici bir hızla arttığını, büyük miktarlara ulaştığını gazetelerde haber olarak okuyorsunuz. 
İsrail'in kurulma arifesinde de yabancılar, yani çeşitli ülkelerdeki Yahudiler, Filistin'de toprak alımını hızlandırmışlardı. 
Araplar da para uğruna gayrimenkullerini elden çıkarmaya razı oluyorlardı. 
Bu gaflet bölgedeki Arapların sonu oldu. 
Yabancıların arazi kapatması bizde de Filistin'deki sonucu doğurur, demek istemiyorum. Bu abartılı olur, gerçekçi olmaz. 
Ama bugün ülkelerin gayrimenkullerini yabancılara satmada pek de bonkör davranmadıklarını da biliyoruz. 
Avrupa'da da, Amerika'da da yabancıya satışlara sınırlamalar getirildiğini görüyoruz. 
Bazı ülkelerde özellikle tarım arazilerinde toprak edinmek mümkün değil. 
AB'nin eşiğindeki bazı ülkelerde yabancıya toprak satışı yasak. 
Rusya'da yalnız belli süreler için kiralama yapıldığı biliniyor. 
Herhalde bu önlemler boşuna değil. 
Oysa, Türkiye'de bugün tam tersi bir durum var. AB'ye uyum yasaları arasında çıkarılan bir yasayla yabancıların Türkiye'de gayrimenkul edinebilmeleri sağlandı. 
Bu tarihten itibaren de yabancı özel ve tüzel kişiler taşınmaz mal alımında yoğunlaştı. 
Oysa Türkiye'de de, yabancıya sınırsız gayrimenkul satışının ülke çıkarları ve kamu yararına aykırı olduğu düşünülmüş ve aşağı yukarı 20 yıl önce, bugünküne benzer bir yasa Anayasa Mahkemesi tarafından iptal edilmişti. 

Yine İsrail'de, bugünlerde geçmiştekine benzer bir faaliyet var. 
Kudüs'ün Müslüman kısmındaki konutların bir bölümünü Yahudiler Araplardan satın alıyor. 
Oysa o kesimin nüfus yoğunluğu ve mülkiyeti çok büyük oranda Arapların elinde. Ama bu satışlar gelecekte Araplara neye mal olur, o meçhul. O meçhul ama, "Tarih tekerrürden ibarettir" sözü biliniyor. 

AB'ye şirin görünmek için, pek çok alanda olduğu gibi, toprak mülkiyetinden de hesapsız kitapsız tavizler vermek, sonunda bu tavizi verenleri pişman edebilir. 
"Top atan tüccarın malları bunlar" zihniyetiyle, bazı şartlar ve sınırlamalar koymadan haraç mezat taşınmaz mal satışı tehlikeli olabilir. 
Üstelik AB'nin Türkiye'den beklediği tavizlerin sonu da gelmiyor. İş yabancılara gayrimenkul satışıyla da biteceğe benzemiyor. Bakın AB Komisyonu, Türkiye'yle müzakerelerin başlayıp başlamayacağını etkileyecek olan rapora yeni yeni istekler daha sokuyor. 

İŞ YOK, MAAŞ VAR Bakan Ali Coşkun'un sözleri ilginç "Bugün 800 bin kişi, çalışmadan devletten maaş alıyor." 
Peki bu skandala son vermek hükümetin görevi değil mi 
Evet ama Coşkun'un ona da yanıtı var 
"Atamıyoruz, çünkü Danıştay ve Cumhurbaşkanı var." 
Yani iyi olursa bizden, kötü olursa bir fail bulunur. Bakan da bulmuş... 

CARİ AÇIK 
Devalüasyon "Tehlike geliyorum demez" ama bu kez tersi oluyor. Tehlike bağıra bağıra geliyor. Hükümet "Her şey yolunda gidiyor" derken, ki hep böyle denir, bazı uzmanlar dikkatleri ekonomiye çekiyor. 
Örneğin, uluslararası kredi derecelendirme kuruluşu Moody's "Cari açığın Türkiye'de maksi - devalüasyona neden olabileceğini" iddia ediyor. 
Cari açığı kapatmanın yolu döviz fiyatlarının yükseltilmesi olunca bu da devalüasyon anlamına geliyor. 
Bazı uzmanlar döviz fiyatı artırılırsa ithalat pahalılaşır, iç talep düşer, cari açık küçülür diyor. 
Yani, hükümet "Her şey yolunda gidiyor" derken bir de bakarsınız pat diye "devalüasyon" manşetlere gelmiş oturmuş... 

ELVAN 
Ve antrenörler Elvan önce umutlandırdı, sonra üzdü, sonra 1500 metreden çekildi, daha sonra koştu ve yarı finale kaldı. 
"Ailesine Etiyopya'da tehdit var" dendi, "Yok" dendi. 
Tehdit varsa, aile Türkiye'ye getirilemez mi 
Ankara'nın bu gücü yok mu 
Bir şeyi daha dikkate alalım Çekiç antrenörümüz, "Ben yetersizim" diyor. Süreyya Ayhan'ın antrenörü günlerdir suçlanıyor. Antrenörü, Elvan'ın 1500 metrede koşup koşmayacağı konusunu saatlerce kesinleştiremiyor, Elvan'ın tereddüdünü anında gideremiyor. 
Antrenör sorunumuz varsa, buna da eğilmek gerek. 
Elvan'a başarı diliyorum. 

BÜYÜ MÜ 
"Oha yani .." Fenerbahçe'deki büyü skandalından sonra sıra Beşiktaş'a geldi. 
Medyum Memiş futbolda büyüyü doğrularken, "Beşiktaş'ı da ben şampiyon yaptım" dedi. 
Büyü uzmanı Ayten Hanım da Fenerbahçe için aynı şeyi söylemişti. "Büyüyü ben gördüm, bozdum, FB'yi şampiyon yaptım". 
Ayten Hanım'a başvuranlarınsa FB yöneticisi iki büyü meraklısı olduğu ortaya çıkmıştı. 
Futbolda mafya parmağı, kadın parmağı, şike parmağı vardı da büyücü parmağı yoktu. O da oldu, "Oha yani .." 



</TEXT>
</DOC>
