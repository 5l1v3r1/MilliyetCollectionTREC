<DOC>
<DOCNO> 297986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur14.html </URL>
<DATE> 2004/12/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fenerbahçeli Serkan'a ehliyet şoku .. 
</HEADLINE>
<TEXT>

     Fenerbahçeli milli futbolcu Serkan Balcı'nın ehliyetinin sahte olduğu belirlendi. Ehliyetine el konulan Balcı'nın ifadesi alınacak. 
     A.A muhabirinin aldığı bilgiye göre, Ankara Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği ekipleri geçen ay sahte ehliyet veren bir şebeke ortaya çıkardı. Olayı derinlemesine inceleyen Mali Büro Amirliği ekipleri 542 kişinin sahte sertifikayla ehliyet aldığını belirledi. 
     Polis ehliyet alanların arasında milli futbolcu Serkan Balcı'nın da olduğunu tespit etti. Serkan Balcı ile birlikte sahte ehliyet alan kişilerin listesi Emniyet Genel Müdürlüğü'ne bildirildi. 
     Gençlerbirliği'nde oynarken sahte sertifikayla ehliyet alan Serkan Balcı, Balıkesir'de trafik uygulamasına girince ehliyetine el konuldu. 
     Sahte ehliyet aldığı belirlenen 542 kişiden yaklaşık 350'sinin ehliyetine el konularak hakkında adli işlem yapılmak üzere ifadeleri alındı. Balcı'nın da önümüzdeki günlerde Emniyet'e davet edilerek ifadesine başvurulacak. 
     
     SAHTE EHLİYET ŞEBEKESİ... 

     Mali Büro Amirliği ekipleri geçen ay yaptıkları operasyon sonucu Hüseyin Salman ve kardeşi Ali Salman'ın şebeke oluşturarak çeşitli sürücü kurslarının adını kullanıp sahte sürücü sertifikası düzenlediklerini tespit etmişti. 
     Ehliyet başına 300 milyon lira ile 1.5 milyar lira aldıkları tespit edilen Salman kardeşlerle birlikte 6 kişi tutuklanarak cezaevine gönderilmişti. 

     
</TEXT>
</DOC>
