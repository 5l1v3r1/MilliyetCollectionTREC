<DOC>
<DOCNO> 271696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy05.html </URL>
<DATE> 2004/09/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
EİT Zirvesi'nde Erdoğan'dan Kıbrıs çağrısı... 
</HEADLINE>
<TEXT>

     Başbakan Recep Tayyip Erdoğan, Kıbrıs Türklerini ekonomik, ticari, sosyal ve kültürel alanlarda doğrudan temaslarla kucaklama zamanının geldiğini söyledi. 
     Tacikistan'ın başkenti Duşanbe'deki Ekonomik İşbirliği Teşkilatı toplantısında konuşan Erdoğan, özel sektörün Ekonomik İşbirliği Teşkilatı'nın EİT faaliyetlerine daha fazla katılımını sağlayacak yeni mekanizmaların bulunması düşüncesinde olduklarını ifade ederek, şöyle devam etti 
     ''Ekonomik İşbirliği Teşkilatı'nın iş forumunun kurumsallaştırılmasının ülkemizdeki özel sektörü daha da cesaretlendireceğine ve bölgeler arası ticaretin gelişmesine yeni bir ivme kazandıracağına inanmaktayız. Bu amaca yönelik olarak 2002 yılının Ekim ayında İstanbul'da gerçekleştirilen iş forumunda, Ekonomik İşbirliği Teşkilatı'nın Ticaret ve Sanayi odasının daimi bir yazmanlığa kavuşması fikri dile getirilmişti. Bu düşünce, 12. Bakanlar Konseyi toplantısında memnuniyetle karşılanmıştı. Türkiye Odalar ve Borsalar Birliği Ekonomik İşbirliği Teşkilatı Ticaret ve Sanayi Odası Daimi Saymanlığı'na İstanbul'da ev sahipliği yapma teklifinde bulunmuştu. Teklifimiz hala geçerlidir. 
     Yeterli ulaşım ve iletişim altyapısına sahip olmadan bölge içi ve bölgeler arası işbirliğini artırmak mümkün değildir. İstanbul-Tahran-Türkmenabad-Taşkent-Almatı ana demiryolu hattında uluslararası yolcu ve yük trenleri projesinin faaliyete geçmesi bu açıdan büyük bir başarı olarak değerlendirilebilir.'' 
     
     ZENGİN ENERJİ POTANSİYELİ 

     Başbakan Erdoğan, zirvede ele alınan önemli konulardan birisinin de bölgedeki zengin enerji potansiyelinin kullanımı olduğuna dikkati çekerek, ''Türkiye, Orta Asya, Kafkaslar ve Orta Avrupa'dan gelen enerji koridorlarının kesişme noktasındadır ve kıtalararası ulaşım bağlantısının sağlanmasında kilit bir öneme sahiptir'' diye konuştu. 
     Uyuşturucu kontrolü konusunun EİT üyesi ülkeler için özel bir önemi olduğunu dile getiren Erdoğan, teşkilat yazmanlığında görev yapan küçük ama etkin uyuşturucu kontrol ve çalışmalarını takdir ettiklerini belirtti. 
     Erdoğan, Türkiye'nin günümüzde dünyanın ve özellikle bölgenin 3 önemli tehdidi olan uyuşturucu maddeler, organize suçlar ve terörizmle mücadele konularındaki deneyimlerinden EİT üyesi ülkelerin faydalanabileceğini belirtti. 
     
     AFGANİSTAN 

     Başbakan Erdoğan, Afganistan'ın geçen 3 sene içinde çok büyük bir ilerleme kaydettiğini de ifade ederek, yakında gerçekleştirilecek olan seçimlerin Afganistan'ın gelişmesinde çok önemli olduğunu vurguladı. 
     Erdoğan, ''Ancak hala karşımızda aşılması gereken ciddi güçlükler bulunmaktadır. Barış sürecinin daha da ileriye götürülebilmesi için her türlü aşırıcılık, hizipçilik ve yasadışı uyuşturucu ticareti ile kararlı bir şekilde mücadele edilmesi gerekmektedir'' diye konuştu. 
     Erdoğan, Afganistan'a uluslararası desteğin devem etmesi gerektiğini, EİT'nin de daha parlak bir gelecek için mücadele eden Afgan halkının yanında olmayı sürdürmesi gerektiğini söyledi. 
     
     KKTC'NİN KATILIMI 

     Başbakan Erdoğan, Kuzey Kıbrıs Türk Cumhuriyeti'nin EİT'in ekonomik, teknik ve kültürel faaliyetlerinde yer aldığını ifade etti. Bu çerçevede 5-7 Mayıs 2004 tarihlerinde 6 EİT üyesi ülke ve teşkilat yazmanlığının katılımıyla Atık Su İdaresi ve Arıtma Teknolojisi konulu bir workshop düzenlendiğini ifade eden Erdoğan sözlerini şöyle tamamladı 
     ''Bu workshop, BM Genel Sekreteri'nin kapsamlı çözüm planı çerçevesinde 24 Nisan 2004 tarihinde KKTC'de ve Güney Kıbrıs'ta eş zamanlı olarak gerçekleştirilen referandumdan sonra KKTC'de gerçekleştirilen ilk uluslararası toplantı olmuştur. Kıbrıs Türkleri hiçbir suçları olmadığı halde içinde bulundukları durumdan daha fazla zarar görmemelidirler. Kıbrıs'taki değişen temel koşullar dışında Kıbrıs Türkleri'nin haksız izolasyonuna son verecek adımın geciktirilmeden atılması gerekmektedir. 
     Kıbrıs Türkleri'ni ekonomik, ticari, sosyal ve kültürel alanlarda doğrudan temaslarla kucaklama zamanı gelmiştir. Kuzey Kıbrıs ile kesintisiz hava ve deniz bağlantılarının kurulması ve doğrudan ticari ilişkilerin kurulması, bu aşamada bu kötü durumun iyileştirilmesi açısından iyi bir başlangıç olacaktır. Kıbrıs'lı Türkler'in EİT'den üye ülkeler ile KKTC arasında ticaret ve yatırımı teşvik ederek, KKTC'nin gelişimine katkıda bulunması, engellemelerin hafifletilmesi gerekmektedir. 
     Türkiye'nin teşkilatın İzmir anlaşmasında kayıtlı yüksek amaçlarına bağlılığını yineleyerek Tacik dönem başkanlığına başarılar dilerim.'' Erdoğan, Ekonomik İşbirliği Teşkilatı EİT bünyesindeki ülkelerin Kuzey Kıbrıs Türk Cumhuriyeti'ne uygulanan ekonomik ambargonun ve izolasyonun ortadan kaldırılması için buna yönelik adımları atması gerektiğini bildirdi. 
     Tacikistan'ın başkenti Duşanbe'de gerçekleştirilen zirve dolayısıyla burada bulunan Başbakan Erdoğan, gazetecilerin sorularını yanıtladı. 
     Erdoğan bir gazetecinin Bakü-Tiflis-Ceyhan Boru Hattı Projesi'yle ilgili bir sorusu üzerine, projenin Türkiye için çok önemli olduğunu söyledi. Türkiye bugüne kadar bu tür projelerde nasıl yerini aldıysa, bu projede de alacağını belirten Erdoğan, ''Şu anda Türkiye tarafındaki çalışmalar hızla devam etmektedir. 2005 yılı sonuna kadar bu işi bitirip artık buradan petrolün verilmesini amaçlamaktayız. Çalışmalar bu hızla, bu inançla bu kararlılıkla devam ediyor. Bu işin başarıyla sonuçlanmasını bekliyoruz'' diye konuştu. 
     Kars-Tiflis demiryolu projesiyle ilgili bir başka soruyu da yanıtlayan Erdoğan, bu projenin gerçekleşmesi için yabancı kredi alınacağını söyledi. Ancak bu kredi konusunda henüz beklenen ''sıcaklığın'' olmadığını belirten Erdoğan, şöyle konuştu 
     ''Eğer imkan bulabilirsek kendi kaynaklarımız ile bu işi yapmak mümkün. Gürcistan'ın bu işe yaklaşımı önemli. Projenin gerçekleşmesini istiyorlar. Ancak imkanları kıt olduğu için şu anda gerekli desteği veremiyorlar. Kredi konusunu halledebilirsek Kars-Tiflis demiryolu hattını bitirmek bizim için çok önem arzetmektedir.'' 
     
     KKTC'NİN DURUMU 

     Başbakan Erdoğan, zirvenin bundan önceki toplantılarına ''Müslüman Türk Toplumu'' olarak katılan KKTC'nin bundan sonraki toplantılara ''Kıbrıs Türk Devleti'' olarak katılması yönünde alınan karara ilişkin bir soruyu yanıtlarken de şunları kaydetti 
     ''Burada ikili görüşmelerimiz olacak. Bu görüşmelerde bu konuları detaylıca ele alacağız. Her şeyden önce özellikle EİT bünyesindeki ülkelerin KKTC'ye uygulanan ekonomik ambargonun, izolasyonun ortadan kaldırılması için buna yönelik adımları atması lazım. En azından EİT ülkeleri bu adımları atarsa inanıyorum ki, bu olumlu gelişmelere neden olacaktır. Gerek hava taşımacılığında gerek deniz taşımacılığında bu adımların atılması mümkün. Bunu başarabilirsek çok isabetli olur diye düşünüyorum. Öyle zannediyorum ki, EİT buna her geçen gün daha olumlu bir yaklaşım içerisinde.'' 
     
</TEXT>
</DOC>
