<DOC>
<DOCNO> 252840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonsiy02.html </URL>
<DATE> 2004/07/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
AKP'den öğrenci affı savunması Türbandan atılan yok ki affedelim 
</HEADLINE>
<TEXT>

     AKP, üniversite öğrencileri için çıkartmak istediği affa karşı CHP'den "türban" gerekçesiyle gelecek eleştirilere karşı, "Üniversitelerden ilişik kesme kararlarında türban ibaresi olan bir tek öğrenci bile yok. Türbandan atılan olmadığı için affedilecek öğrenci de yok" şeklinde savunma yapacak. 
     AKP'de üniversite öğrencileri için çıkartılacak af konusunda ilk teknik hazırlıklarla birlikte, affa gerekçe olacak tezler de geliştirilmeye başlandı. AKP'nin tasarladığı düzenlemeden 60 bin öğrencinin yararlanması hedeflenirken, bu 60 bin toplam sayısı içinde özellikle "türbanlı" oldukları için atılan öğrencilerin "ilişik kesme kararlarındaki yazılı gerekçeler" tek tek incelendi. 
     AKP'liler, bu incelemeler sonucu özellikle "türban" nedeniyle CHP'nin muhalefetine karşı bir savunma formülü geliştirdi. Başbakan Tayyip Erdoğan'a da iletilen savunma şöyle 
     "Hukukta asıl olan yazılı belgelerdir ve çıkaracağımız bir afta bizim için esas olan ilişik kesme kararlarındaki ifadelerdir. Şu anda ilişik kesme kararlarında türban ibaresi bulunan bir tek öğrenci yoktur. Türbanlı oldukları nedeniyle okula alınmayan öğrencilerin zaten çoğunun ilişiği devamsızlık nedeniyle disiplinsizlik cezasıyla kesilmiş. 
     Bunun dışında ilişik kesme kararlarında asla türban gerekçesi yok. Dolayısıyla türbandan atılan yok ki affedilen olsun." AKP'de, CHP'nin tepki gösterebileceği bazı atılma kararlarında "laikliğe aykırılık" ve "devrim kanunlarına muhalefet" gerekçelerinin bulunduğuna dikkat çekildi. 
     Ancak CHP'ye konunun kesinlikle türbanlıların affı kapsamında ele alınmadığı, bu çerçevede zaten "Türban nedeniyle atılma" kararının bulunmadığı, nedenine bakılmaksızın genel bir öğrenci affı çıkarılması önerisi yapılacak. 
ANKA 
     
</TEXT>
</DOC>
