<DOC>
<DOCNO> 264766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo17.html </URL>
<DATE> 2004/08/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Başbakan Yardımcısı Şahin Şule kabul edilemez bir hata yapmış 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Şule, başarı beklediğimiz bir sporcuydu. Kabul edilemez bir hata yapmış'' dedi. 
     28. Yaz Olimpiyat Oyunları'nda, halterde bayanlar 75 kiloda Türkiye'yi temsil eden Şule Şahbaz'ın dopingli çıkmasının ardından bir açıklama yapan Devlet Bakanı ve Başbakan Yardımcısı Mehmet Ali Şahin, ''Şule'nin büyük bir hatasıdır. Tek tesellimiz bu durumun podyuma çıkmadan önce ortaya çıkmış olmasıdır. Şüphesiz cezasını çekecektir'' diye konuştu. 
     Uluslararası alanda ve Türkiye'de yasal düzenleme ne ise buna göre hareket edeceklerini ifade eden Şahin, şunları söyledi 
     ''Hayat devam ediyor. Olimpiyat da devam ediyor. Şule'nin yaptığı bu hataya takılmamalıyız. Bugün 3 sporcumuz daha podyuma çıkıyor. Bunların başarıları için şartlandık. Bir sporcunun yapmış olduğu hata tüm haltercilere mal edilemez.'' Bu tür tatsız olaylara bütün ülkelerde rastlanabileceğini vurgulayan Şahin, ''Uluslararası Halter Federasyonu Başkanı Tamas Ajan'ın ülkesinden Macar bir sporcuda da doping çıktı. Ne kadar önlem alırsanız alın böyle suçları bazen engelleyemiyorsunuz. Başkalarının haklarını böyle doping yaparak çalmak bana göre de suçtur. Hiçbir suç da cezasız kalmaz'' ifadelerini kullandı. 
     
</TEXT>
</DOC>
