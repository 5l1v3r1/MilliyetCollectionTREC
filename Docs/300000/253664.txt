<DOC>
<DOCNO> 253664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur14.html </URL>
<DATE> 2004/07/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
PKK'nın bombacısının gösterdiği 10 uzaktan bomba etkisiz hale getirildi 
</HEADLINE>
<TEXT>

     Terör örgütü PKK KONGRA-GEL'in bombacısı olduğu bildirilen Ali Çabuk'un, Tunceli'de gösterdiği yerlerde ele geçirilen 10 adet uzaktan bomba etkisiz hale getirildi. 
     AA muhabirinin edindiği bilgiye göre, bir süre önce İzmir Otogarı'nda yakalanan ve terör örgütünün bombacısı olduğu bildirilen Ali Çabuk, bombalama eylemleri yaptığı Tunceli'ye getirildi. 
     Sorgulaması sürdürülen Çabuk'un, verdiği ifadede, 14 yıldır terör örgütünde bombacı olarak görev yaptığını, kendisinin 2001 yılından beri sözde Dersim Vilayeti Batı Karargahı sorumlusu olduğunu ifade ettiği öğrenildi. 
     Tunceli ve Pülümür İlçesi'nde yaptırılan yer göstermede, Çabuk'un eylem yapmak üzere hazırladığı tahrip gücü yüksek uzaktan kumandalı 10 adet bomba ele geçirilerek, etkisiz hale getirildi. 
     22 yaşından beri terör örgütü üyesi olan Nurhak kod adlı Çabuk'un 100'e yakın teröriste bomba eğitimi verdiğini ve yaptığı eylemlerde yaklaşık 50 ila 60 kişinin ölümüne neden olduğunu itiraf ettiği öğrenildi. 
     Tunceli'nin Pülümür ve Ovacık ilçelerinde, bir ay önce Ali Çabuk'un katıldığı bombalı saldırılarda, 3 asker şehit olmuş, 3 güvenlik görevlisi de yaralanmıştı. 
     Çabuk'un sorgulamanın tamamlanmasının ardından Cumhuriyet Savcılığı'na sevk edileceği bildirildi. 
     
</TEXT>
</DOC>
