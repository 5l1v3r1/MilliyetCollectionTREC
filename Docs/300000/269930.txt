<DOC>
<DOCNO> 269930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/spo01.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İskeletimiz hazır 
</HEADLINE>
<TEXT>


Beşiktaş Teknik Direktörü, oynanan dört maçta bazı futbolcuları farklı bölgelerde nasıl kullanabileceğini denediğini söyledi, "Artık deneme sona erdi" diye konuştu 

ORHAN YILDIRIM 


Oktay ile toplantı 
BEŞİKTAŞ Teknik Direktörü Vicente Del Bosque, Siyah - Beyazlılar'da iskelet kadronun oluştuğunu söyledi. Futbol Şube Sorumlusu Kıvanç Oktay ve Koordinatör Erdil Arpacı ile bir görüşme yapan İspanyol çalıştırıcı, takım içindeki deneme sürecinin Gaziantepspor maçıyla tamamlandığını ifade etti. Bu süreç içinde kayıpların bulunduğunu söyleyen Beşiktaş Teknik Direktör, bundan sonra değişikliğe gitmeyeceğini belirtti. 

'Orta saha sorunlu' 
CAREW, Ali Güneş, Ronaldo, Emre dışındaki oyuncuları farklı alanlarda nasıl kullanabileceği konusunda tereddütlerinin bulunduğunu vurgulayan Bosque, "Bunu en iyi görme yeri maçlardı. Ben de öyle yaptım" yorumunda bulundu. İspanyol teknik adam, orta sahada bazı sorunları bulunduğunu, ancak bunları aşacak planlarının da hazır olduğunu vurguladı. Bosque, "Bütün olumsuzlukları düzeltmek için buradayım" dedi. 

Pancu'ya büyük onur 

BÜNYAMİN OSMAN 

ROMANYA Kaptanı Mutu'nun, Makedonya maçının gecesi barda yakalanması üzerine, kaptanlık pazubandı Beşiktaşlı Pancu'ya verildi. İlk kez takımın başında çıkacak olan Romen oyuncu, bunun kendisi için ayrı bir moral olduğunu ifade etti. Andorra deplasmanında pazubandı takacak olan Pancu'nun formu da Teknik Direktör Iordanescu'yu sevindirdi. 

Karagümrük ile maç 

KARTAL, Sakaryaspor ile hafta sonu oynayacağı maçın hazırlıklarını dün tek antrenmanla sürdürdü. Teknik Direktör Bosque takıma dar alanda maç yaptırarak dayanıklılık testi uygulattı. Siyah - Beyazlılar bugün Karagümrük ile karşılaşacak. Nevzat Demir Tesisleri'ndeki maç saat 18.00'de başlayacak. Öte yandan Kaptan Tayfur, önceki gün takımla birlikte çalışmaya çıktı. 


</TEXT>
</DOC>
