<DOC>
<DOCNO> 289214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun40.html </URL>
<DATE> 2004/11/16/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Avrupa Parlamentosu, KKTC'ye yapılacak AB yardımını tartıştı 
</HEADLINE>
<TEXT>

     Avrupa Parlamentosu genel kurulunda bu akşam yapılan oturumda, KKTC ekonomisini geliştirmek ve mali destek vermek amacıyla AB Komisyonu tarafından hazırlanan tüzük tartışıldı. 
     AB Komisyonu'nun dışişleri temsilcisi Chris Patten, ''Kıbrıs konusunda son gelişmelerin çözüm için yeni bir uluslararası girişimin başlatılmasına uygun olmadığını'' belirtti ve ''BM Genel Sekreteri Kofi Annan'ın sunduğu barış planının Kıbrıs'ta kapsamlı çözüme yönelik hala en geçerli baz oluşturduğunu'' bildirdi. 
     ''AB mali tüzüğü gereği Kıbrıslı Türklere 259 milyon euro tutarında mali yardım yapılmasının öngörüldüğünü'' kaydeden Patten, ''bu yardımın 'Avrupa Yeniden Yapılanma Ajansı' vasıtasıyla yapılmasının planlandığını'' söyledi. 
     Ajansın Balkanlar'da yaptığı başarılı çalışmalara dikkat çeken Patten, KKTC'ye yapılacak yardımın hızlı ve etkili olması için yine bu Ajansın yardımının talep edileceğini bildirdi. 
     Patten, KKTC'ye yapılacak yardımın alt yapı, yol, su enerji çevre gibi alanlara öncelik vereceğini hatırlattı. AB Komisyonu dışişleri temsilcisi, mali tüzüğün AB Konseyi'nde hala onaylanmamasını da eleştirdi. 
     Patten'den sonra AB Konseyi adına söz alan Hollanda'nın Avrupa işlerinden sorumlu bakanı Atzo Nicolai, AB dışişleri bakanlarının yapacakları gelecek genel işler konseyi toplantısında konuyla ilgili bir uzlaşmaya varmayı hedeflediklerini söyledi. 
     Mali yardım tüzüğüyle ilgili bir raporu kaleme alan Mechtild Rothe, ''yapılacak bu yardımla BM planı için referandumda 'evet' diyen Kıbrıslı Türklere olumlu bir mesaj verilmek istendiğini'' söyledi. 
     Türk kökenli Alman Sosyalist parlamenter Vural Öğer, KKTC'ye yapılacak mali yardımın vakit geçirilmeden yürürlüğe sokulması çağrısında bulundu. 
     Türkiye'nin ve KKTC'nin BM planını güçlü bir biçimde desteklediklerini hatırlatan Öğer, Kıbrıslı Türklerin mağdur bırakılmasının kabul edilmeyecek bir durum olduğunu savundu. 
     AP genel kurul oturumunda konuşan parlamenterlerin büyük bir kısmı, AB Konseyi'nin bu konuda hala uzlaşmaya varamamasını eleştiren konuşmalar yaptılar. 
     Kıbrıs'ta BM barış planıyla ilgili yapılan referandumda, Türk kesiminin ''evet'' Rum kesiminin ise ''hayır'' demesinden sonra, AB Konseyi KKTC üzerindeki ekonomik izolasyonun kaldırılmasına karar vermişti. 
     AB Konseyi'nin bu kararından sonra hareket geçen AB Komisyonu, KKTC'ye 259 milyon dolar mali yardım yapılmasına olanak sağlayan bir tüzük hazırlamıştı. 
     Tüzüğün yürürlüğe girebilmesi için Avrupa Parlamentosu dışında, AB Konseyi tarafından da onaylanması gerekiyor. AP genel kurulunun yarın yapacağı oturumda, söz konusu mali tüzüğün oylanması bekleniyor. 
     
</TEXT>
</DOC>
