<DOC>
<DOCNO> 273574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/yazar/yilmaz.html </URL>
<DATE> 2004/09/21/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Malatya'dan bir de Erdoğan geçti 
</HEADLINE>
<TEXT>


AKP'nin zinayı TCK'ya alma mücadelesini "tabanın zorlaması" olarak sunanlara kanıt, geçen gün Tayip Erdoğan'ı karşılayan Malatyalılardan geldi. 
Yeşilyurt Kadın Kolları, Başbakan Erdoğan'ı üzerinde "Diplomasi Fatihi" yazan pankartla karşıladılar. Tören alanın bir diğer pankartı yine AKP'nin Yeşilyurt teşkilatından "Her yerde demokrasi, kamusal alanda da." 
Uçağın havalimanına geç inmesinden dolayı Erdoğan tören alanına bir buçuk saatlik bir gecikmeyle geldi. Kimse yerinden kalkmadı, bekledi. Yeni yatırım yapan girişimciler takdim edilmedi, gündüz vakti havai fişek gösterisi yapıldı. 
Malatya Ticaret ve Sanayi Odası Başkanı Mücahit Fındıklı da kürsüye çıkmasa, bu törenin AKP mitingi mi, yoksa temel atma mı olduğu anlaşılmayacaktı. Fındıklı, halen 25 bin işsizin bulunduğu Malatya'da organize sanayi bölgelerinde planlanan yatırımlar tamamlandığında, toplam istihdamın 12 bine ulaşacağını söylüyor. Herkesin duymak istediği aş ve iş... Erdoğan, bu talebi çok iyi biliyor ve mesajını veriyor Hortumları kestik, gelirimiz yükseliyor bir de borç faizleri olmasa... 
AKP en iyi bildiği şeyi yapıyor Ajitasyon Erdoğan tören alanına girerken, kendi sesinden hazırlanan "Beraber yürüdük biz bu yollarda" şarkısı çalınıyor. 
Eşi Emine Erdoğan'la tören alanına girişinde, uzun bir araç konvoyu alana varıyor. Konvoyu şehrin ileri gelen sanayicileri ve partililer oluşturuyor. Emine Hanım'la törene gelen Devlet Bakanı Güldal Akşit, kadının sokakta olmadığı Malatya'ya renk katıyor. Malatya'da önde gelen siyasi kadın ismi Öznur Çalık. Malatya'da çok geniş olan Çalık ailesinin gelini de olan eczacı hanım, milletvekilliği alamadı ama partinin üst karar organlarına girdi. Öznur Çalık bir dönem de DYP'de siyaset yapmıştı. 

Vagon diye tutturmayın Malatya ekonomisinin ve tekstil - konfeksiyon sektörünün liderleri Taha Tekstil patronlarından Mustafa Küçük ile Çalık Holding ve Çalık Grubu'nun patronları Mahmut ve Ahmet Çalık da Başbakan konvoyuyla tören alanına geldiler. Erdoğan'ın akşam işadamlarıyla yediği yemeğe katıldılar. 
Erdoğan Malatya'ya geldi de ne oldu, yazımı su sorunun yanıtıyla bitireyim. Son yıllarda enerji ve inşaat sektöründe de büyüyen Ahmet Çalık anlatıyor "Malatya'da lüzumsuz yere ortaya atılan bir vagon fabrikası sorunu var. Bu kez de Başbakan'a iletildi. Oysa burası Erbakan döneminde temeli atılan, geriye yalnızca arsası kalan bir alan. Bu arsaya da yatırım yapmak çok maliyetli. Başbakan'dan bu yerin Malatya İl Özel İdaresi'ne verilmesini istemek yerine havalimanı ve yol istenebilirdi." 

Malatya'nın Kızılay'ı Malatya CHP milletvekili Mevlut Aslanoğlu'nun istemeyi en iyi bilenlerden olduğu kesin. Üniversite başta olmak üzere Malatya'nın her karesine emeği geçiyor. Pütürge ilçesinden örnek vereceğim. Pütürge yeniden inşa ediliyor. 3 Kasım'dan bu yana 3 kilometrelik parke yol döşenmiş, altyapı onarımlarıyla birlikte. Parklar, bahçeler, öğretmenevi de ayrıca. Bu yatırımların toplam değeri 1 trilyon lira. Ancak Pütürge'nin CHP'li Belediye Başkanı Dr. Necdet Ayaydın, 300 milyar liraya mal etmiş. Ayaydın'ın en büyük destekçisi de Aslanoğlu. Yeraltı dünyasının ünlü ismi Fevzi Öz'den, Çanakkaleli İbrahim Bodur'a, Malatya Spor Kulübü Başkanı Hikmet Tanrıverdi'den, işadamı Sabri Özel'e kadar neredeyse selam verdiği herkesten topladığı paralarla Pütürge'ye katkısı büyük. 
Malatya eğer Kayseri gibi birbirine daha fazla tutunan bir şehir değilse, bunun tek bir nedeni var siyasetin etnik ve dini uçları 
Ve bir ayrımcılık... Malatya'ya yaptıkları eminim yapacaklarının henüz yarısı bile olmayan Aslanoğlu'na, Başbakan'ın programı sunulmadı. O da törene katılan 5 AKP milletvekilinden ayrı bir gündem izledi. Bizimle sabah 06.15'de doğan güneşi karşıladı Malatya yolundan çıktığımız Nemrut'un tanrılarıyla... 



</TEXT>
</DOC>
