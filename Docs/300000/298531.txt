<DOC>
<DOCNO> 298531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo29.html </URL>
<DATE> 2004/12/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Malatyaspor Mağlubiyetler dış sahada alınsaydı bu kadar eleştirilmezdik 
</HEADLINE>
<TEXT>

     Malatyaspor Basın Sözcüsü Ramazan Özdemir, mağlubiyetlerini dış sahada almış olsalardı, takımın bu kadar eleştirilmeyeceğini söyledi. 
     Özdemir, kulüp binasında düzenlediği basın toplantısında kendi sahalarında alınan başarısız sonuçların ardından Gaziantepspor maçında galibiyetle ayrılıp iç sahada kötü gidişe ''Dur'' dediklerini belirtti. 
     Uzun süreden beri şanssızlıklar nedeniyle kendi sahalarında puan alamadıklarını ifade eden Özdemir, şöyle dedi 
     ''Takımımızın kendi sahasında başarısız olduğu doğru. Ama, dışarıda güzel sonuçlar aldık. Kuşkusuz insanların beklentisi, takımın iç sahadaki maçlarını kazanmasıdır. Mağlubiyetler dış sahada alınmış olsaydı takım bu kadar eleştirilmeyecekti. Dışarıda alınan başarılı sonuçlar, içerde psikolojik baskı yaratıyor. Her takımın transferi yıl boyu devam eder. Teknik heyetin vereceği rapora göre eksiklerimizi belirleyeceğiz. Sakaryaspor maçından sonra hocamızla görüşüp bir karara varılacak. Şu anda izlenen genç oyuncular var. Teknik heyetin kararına göre takıma katılacaklar.'' 
     
</TEXT>
</DOC>
