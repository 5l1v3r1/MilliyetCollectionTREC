<DOC>
<DOCNO> 296946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/spor/axspo02.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken ısın motive ol 
</HEADLINE>
<TEXT>


Teknik Direktör Daum'un, futbolcularını seyirci baskısından kurtulmaları için bir saat önceden sahaya çıkaracağı öğrenildi 

YUSUF DURSUN 


Taktiği belli 
FENERBAHÇE Teknik Direktörü Christoph Daum, Galatasaray derbisi öncesi ilginç bir plan hazırladı. Alman hoca, oyuncularının Ali Sami Yen Stadı'ndaki seyirci atmosferinden etkilenmemesi için takımı bir saat önceden ısınmaya gönderecek. Bundan önceki deplasmanlarda 20 dakika kala sahaya çıkan Sarı - Lacivertli oyuncuların ortama alışmaları için tecrübeli çalıştırıcı bu yönteme başvuracak. 

Cezalar can yakacak 
TAKIMDA birçok oyuncunun daha önce Ali Sami Yen'de oynamamasının önemli dezavantaj yaratacağından çekinen Teknik Direktör Daum, derbiye yönelik bir dizi de tedbir aldı. Buna göre maç içinde seyirciye tepki gösteren, ortamı geren ve hakemle uğraşan oyunculara 5 bin dolar, gereksiz kırmızı kart gören ve takımını eksik bırakan futbolculara da 10 bin dolar ceza verilecek. 

Nobre düzeldi 

YUSUF KOBAL 

MANCHESTER United maçına hasta hasta çıkan ve Galatasaray derbisinin hazırlıklarına katılamayan Nobre'nin forma giymesi bekleniyor. Brezilyalı oyuncunun yoğun tedavi sonrası düzeldiği ve takımdaki yerini büyük olasılıkla alacağı belirtilirken, yine grip olan ve dünkü antrenmana çıkmayan Önder'in durumunun maç saatinde kesinleşeceği ifade edildi. 
GALATASARAY maçının hazırlıklarını dün akşam basına kapalı yaptığı antrenmanla tamamlayan Fenerbahçe'de, Teknik Direktör Daum'un taktik ağırlıklı bir program uyguladığı öğrenildi. Alman hocanın çalışma öncesi, oyuncularına rakibin son oynadığı karşılaşmaların kasetlerini izlettirdiği, artı ve eksilerini tek tek anlattığı kaydedildi. 

Koruma istenmedi 

SARI - Lacivertli kafile Ali Sami Yen Stadı'na iki otobüs ile gidecek. Yönetim Kurulu, Başkan Aziz Yıldırım ile birlikte Samandıra Tesisleri'nde önce futbolcularla buluşacak, ardından topluca maça gidilecek. Fenerbahçe Kulübü, derbi için emniyetten özel bir koruma talep etmedi. İkinci Başkan Nihat Özdemir, "Bizim ortamı germeye hakkımız yok" ifadesini kullandı. 

Önce PAF'lar 

GALATASARAY ile Fenerbahçe arasındaki ezeli rekabet heyecanı bugün ilk olarak PAF Ligi'nde yaşanacak. İki takım Florya Metin Oktay Tesisleri'nde saat 13.00'te kozlarını paylaşacak. PAF Ligi'nde 16. haftaya 14 maçta 31 puanla Gaziantepspor lider girerken, 15'er maç sonrası 29 puanlı Fenerbahçe ile Galatasaray averajla 2. ve 3. sırayı paylaşıyor. 


</TEXT>
</DOC>
