<DOC>
<DOCNO> 266285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko33.html </URL>
<DATE> 2004/08/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tanıl Küçük Cari açık belki tehlike boyutunda değil ama... 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, cari işlemlerdeki açığa işaret ederek, ''Belki tehlike boyutunda değil ama sıcak parayla bunu sürdürmenin doğru olmadığını ifade ediyoruz'' dedi. 
     Tanıl Küçük, İSO'nun İkinci 500 Büyük Sanayi Kuruluşu Raporu'nun açıklandığı basın toplantısında soruları yanıtlarken, ikinci 500 kuruluşta karlılığın 2002'ye göre arttığını, ancak, bunun yeterli olmadığını kaydetti. 
     Küçük, ilk 500 büyük sanayi kuruluşuna göre ikinci 500'deki kuruluşların, üretim ve satışlarda daha düşük rakamlar gerçekleştirdiğini ifade ederek, ''İlk 500'e göre performansları düşük. Bu anlamda KOBİ'lerin öneminin altını çiziyoruz, KOBİ'lerin performanslarını artırmak zorundayız'' dedi. 
     KOBİ'lerin karlılığında şu anda bir artış sağlamanın, faiz oranlarının düşürülmesi kaynaklı olacağını belirten Küçük, KOBİ'lerin kar yaratma, üretim ve satışlarını artırmada yeteri kadar performans gösteremediğini ifade etti. 
     2003 yılında dünyadaki gelişmelerin Türkiye lehine geliştiğini belirten Küçük, şunları kaydetti 
     '' 2004'de dünya konjonktüründe farklılıklar veya Türkiye için olumsuzluklar olabilir anlamında bir ikazımız olmuştu. Dolayısıyla petrol fiyatlarındaki artış da her ne kadar şu anda bir düşüşe geçse de bu olumsuzluklardan biri olarak değerlendirilmişti. 
     2004 yılında çok daha dikkatli olmamız gerektiğini ifade etmiştik. Serbest kur, dalgalı kur diyoruz. O anlamda baktığımız zaman da bu artışları bir devalüasyon beklentisi olarak yorumlamak çok doğru değil diye düşünüyoruz. Uzun zamandır inişli çıkışlı bir kur devam ediyor.'' 
     Küçük, cari işlemlerdeki açığa işaret ederek, ''Belki tehlike boyutunda değil ama sıcak parayla bunu sürdürmenin doğru olmadığını ifade ediyoruz. Yatırımın altını bir kez daha çiziyoruz'' diye konuştu. 
     Sanayi şirketlerinin TL'nin değerlenmesinden dolayı dış borca yöneldiği konusunu daha önce dile getirdiklerini ifade eden Küçük, ''Biz bunu belirli aralıklarla söylüyoruz'' dedi. 
     
</TEXT>
</DOC>
