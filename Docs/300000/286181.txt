<DOC>
<DOCNO> 286181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur51.html </URL>
<DATE> 2004/11/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
'Liseli Özgür' davasında 5 polis beraat etti, cezalar ertelendi 
</HEADLINE>
<TEXT>

     Balıkesir'in Edremit İlçesi'nde, 3 yıl önce iki kadına sarkıntılık ve kapkaç iddiasıyla gözaltına alınan Özgür Ünal'ın 16 , Edremit Emniyet Müdürlüğü nezarethanesinde ölü bulunmasıyla ilgili olarak 7 polis hakkında açılan dava sonuçlandı. 
     Burhaniye Ağır Ceza Mahkemesi'nde görülen davada yargılanan sanıklardan 5'i beraat etti, 2'si hakkında verilen 3'er aylık hapis ve 474 milyon liralık para cezaları ertelendi İki kadına sarkıntılık ettiği ve kapkaç olayına karıştığı iddiasıyla gözaltına alınan Ünal'ın, nezarethanede ölü bulunması üzerine baba Osman Ünal tarafından o dönemde görevli polis memurları aleyhine açılan davanın karar duruşması yapıldı. 
     Sanıklardan komiser Hakan İzmirli ile polis memurları Ekrem Çırakoğlu ve Hayri Güntürk'ün katıldığı duruşmada, savunmasını mahkemeye yazılı olarak sunan sanık avukatı Yılmaz Rona, ''Bu dava Avrupa İnsan Hakları Mahkemesi kanalıyla Türkiye Cumhuriyeti'nden tazminat alma mahkemesidir. Müvekkillerimin 452. madde gereğince bir eylemleri yoktur. Asliye Ceza Mahkemesi bu konuda görevsizlik kararı vermiştir. Ağır cezalık bir durum yoktur. Müvekkillerimin beratını istiyorum'' dedi. 
     Mahkeme heyeti, sanık polis memurlarından Hayri Güntürk, Salih Köksal, Yakup Kadri Öztürk, Hüseyin Duran ve Engin Ayışık'ın ''üzerlerine atılı suçu işlediklerine dair savunmaların aksini kanıtlayıcı, şüpheden uzak, kesin ve inandırıcı delil bulunmadığı'' gerekçesiyle beraatlarına karar verdi. 
     Mahkeme Heyeti, komiser Hakan İzmirli ile polis memuru Ekrem Çırakoğlu'nu ise ''görevi ihmal suçu''ndan 3'er ay hapis cezası ve 474 milyon 512 bin lira ağır para cezasına çarptırdı. 
     Sanıkların ''şahsi ve sosyal hallerini dikkate alarak'' cezada önce indirime giden mahkeme heyeti, daha sonra sanıkların sabıkasız olduğunu dikkate alarak cezaların ertelenmesine karar verdi. 
     Özgür Ünal'ın babası Osman Ünal ile birlikte duruşmaya katılan İzmir Barosu ''İşkenceyi Önleme Grubu'' avukatlarından Nalan Erken, kararın açıklanmasının ardından, karara itiraz edeceklerini söyledi. 
     Baba Osman Ünal da karara sert tepki göstererek, ''çok adaletsiz'' olarak nitelendirdiği karara karşı temyiz haklarını kullanacağını belirtti. 
     
     OLAY 
     Lise öğrencisi Özgür Ünal, iki kadına sarkıntılık ettiği ve kapkaç olayına karıştığı iddiasıyla aranırken, babası Osman Ünal tarafından 23 Ağustos 2001 tarihinde polise teslim edilmişti. 
     Ünal, Edremit Emniyet Müdürlüğü'nde gözaltındayken ölü bulunmuş, yetkililer gencin intihar ettiğini açıklamış, ancak baba Ünal, oğlunun ''polisin kötü muamelesi sonucu öldüğünü'' öne sürerek, olay günü görevli polis memurları aleyhine dava açmıştı. 
     
</TEXT>
</DOC>
