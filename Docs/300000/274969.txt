<DOC>
<DOCNO> 274969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/siyaset/axsiy02.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB kabinesi' 
</HEADLINE>
<TEXT>


Erdoğan, bakanlar için not topluyor. Yeni kabine tartışmalarında Fırat, Şahin, Çelik, Gedikli ve Çömez'in ismi öne çıkıyor 

ABDULLAH KARAKUŞ Ankara 


Başbakan Recep Tayyip Erdoğan, AB karşısına daha etkili çıkabilmek için kabinede revizyon yapmayı düşünmeye başladı. Kızılcahamam'da başlayacak kampta da, hükümette revizyonla ilgili olarak milletvekillerinin görüşünün alınacağı öğrenildi. 
AKP'de uzun süre tartışılan revizyon kulisleri, 27 - 29 Eylül'de yapılacak kamp öncesi hareketlendi. Erdoğan'ın bu çerçevede, bakanların icraatlarıyla ilgili raporlar hazırlattığı öğrenilirken, özellikle başarısız bakanlara yönelik operasyon düşünüldüğü belirtildi. Abdullah Gül'ün başbakanlığındaki kabineyi dengeler açısından bozmayan Erdoğan'ın bazı bakanlardan memnun olmadığı ve yakın çevresine, "Başarılarımıza ayak uyduramayanlar var" dediği bildirildi. 
Kaplıca Tatil Köyü'nde yapılacak kampta Erdoğan, gruplar halinde milletvekillerinden hükümet politikaları ve bakanların çalışmalarıyla ilgili görüş alacak. Milletvekilleri ve MKYK üyelerinin özellikle hangi bakanlara tepkisi olduğunu anlamaya çalışacak olan Erdoğan, buna göre tavır belirleyecek. 

Kulislerde dolaşan isimler 
Erdoğan'ın "AB kabinesi" diye oluşturacağı yeni kabineye kimlerin gireceği de kulislerde tartışılıyor. Genel Başkan yardımcıları Nazım Ekrem, Bülent Gedikli, Hayati Yazıcı, Dengir Mir Mehmet Fırat, Genel Sekreter İdris Naim Şahin, Grup Başkan Vekili Faruk Çelik, Erdoğan'ın danışmanı Ömer Çelik ile Balıkesir Milletvekili Turan Çömez'in ismi "yeni bakanlar" arasında sayılıyor. 




</TEXT>
</DOC>
