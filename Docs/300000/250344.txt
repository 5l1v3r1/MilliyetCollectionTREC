<DOC>
<DOCNO> 250344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur46.html </URL>
<DATE> 2004/06/23/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
DİSK Asgari ücret anlamını ve amacını yitirmiştir 
</HEADLINE>
<TEXT>

     DİSK Genel Başkanı Süleyman Çelebi, ''IMF ve Dünya Bankası tarafından tayin edilen ve komisyonda oy çokluğu ile kabul edilen yeni asgari ücret, artık anlamını ve amacını yitirmiştir'' dedi. 
     Çelebi, yaptığı yazılı açıklamada, hükümet ile işveren arasında varılan anlaşma ile yeni asgari ücretin belirlendiğini hatırlatarak, IMF ve Dünya Bankası bürokratlarının yönlendirmelerinin bu belirlemede her şeyin önüne geçtiğini savundu. 
     ''IMF ve Dünya Bankası tarafından tayin edilen ve komisyonda oy çokluğu ile kabul edilen yeni asgari ücret, artık anlamını ve amacını yitirmiştir'' diyen Çelebi, asıl tartışılması gereken konunun ''mantık ve komisyonun işleyişi'' olduğunu kaydetti. 
     Çelebi, öncelikle asgari ücretin gerçekten bir insanın ve ailesinin asgari geçimini sağlayıp sağlamadığının sorgulanması gerektiğini ifade ederek, ''İkinci olarak, gerek IMF ve gerekse işverenlerin ağızlarından düşürmedikleri maliyet unsuru konusu masaya yatırılmalıdır. Artık Türkiye'nin ucuz işçilik üzerinden rekabet yapabileceği anlayışından çıkılmalıdır'' dedi. 
     Ülkede yalnızca çalışanların gelirlerinin tartışılır olmaktan çıkarılmasının da gerektiğini vurgulayan Çelebi, şöyle devam etti 
     ''Toplam gelirin yarısına yakınına el koyan mutlu azınlığın değil de, yaşam savaşı veren milyonlarca emekçinin, emeklinin gelirini, üstelik çarpık biçimde tartışan bir başka ülke yoktur. Dünyayı kağıt üzerindeki hesaplarla algılamaya alışmış Dünya Bankası ve IMF bürokratlarının önerilerinin hayatla bağı yoktur. Bir hükümet, ülkenin en temel sorunu yoksulluk ve işsizliktir diyorsa, buna uygun politikaları geliştirmek zorundadır.'' 
     
</TEXT>
</DOC>
