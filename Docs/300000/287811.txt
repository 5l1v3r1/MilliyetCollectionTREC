<DOC>
<DOCNO> 287811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo30.html </URL>
<DATE> 2004/11/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Beşiktaş'ın acı günü... Eski futbolculardan Şeref Görkey vefat etti... 
</HEADLINE>
<TEXT>

     Beşiktaş'ın efsanevi futbolcularından, ''Voleci Şeref'' lakaplı Şeref Görkey öldü. 
     1913'de doğan ve 16 yaşında geldiği Beşiktaş'ta 20 yıl forma giyen Şeref Görkey, futbol yaşamı boyunca 320 gol attı ve bunlardan 99'unu voleyle kaydetti. 
     Futbolu bıraktıktan sonra Beykoz, Adalet ve Beşiktaş'ta teknik direktörlük yapan Görkey, bir dönem de Milli Takım'da antrenörlük görevinde bulundu. 
     Beşiktaş Divan Kurulu üyesi olan Şeref Görkey, 91 yaşındaydı. 
     Görkey'in cenazesi, yarın Teşvikiye Camii'nde ikindi üzeri kılınacak cenaze namazının ardından toprağa verilecek. 
     
     SPOR YAŞAMI 
     Şeref Görkey, 16 yaşında geldiği Beşiktaş'ta, ilk resmi maçını İstanbulspor'a karşı oynadı. Görev yaptığı 20 yıl boyunca hep 10 numaralı formayı giyen Görkey, toplam 320 gole imza atarken, bunlardan 99'unu voleyle filelere gönderdi. ''Voleci Şeref'' diye anılan Şeref Görkey, derbilerin de unutulmaz golcülerindendi. Görkey, Galatasaray'a 30, Fenerbahçe'ye de 13 gol atarak derbilere damgasını vuran oyunculardan oldu. 
     Beşiktaş futbol tarihinde, 18'i resmi olmak üzere 22 şampiyonluk ve kupa kazandıran kadrolarda yer alan Görkey, döneminde milli maç azlığından, sadece 1 kez A Milli Takım formasını giydi. Görkey, 12 Temmuz 1936'da Yugoslavya ile oynanan ve 3-3 biten maçta, Türkiye'nin ilk golünü atan oyuncu oldu. 
     Şeref Görkey, aktif futbolu bıraktıktan sonra teknik adam olarak spora hizmet etti. Beykoz, Adalet ve Beşiktaş'ta teknik direktörlük, Milli Takım'da antrenörlük yaptı. 
     Şeref Görkey, Beşiktaş'ın, BJK İnönü Stadı'ndaki 100. yıl kutlamalarında da Feyyaz Uçar'ın kolunda sahanın ortasına kadar yürüyerek, 100. yıl meşalesini birlikte yakmıştı. 
     
     BİR ANISI 
     Voleleriyle ünlü olan ve ortalama her 3 golünden birini bu şekilde atan Şeref Görkey'in güzel gollerine alışık taraftarlar, bir Fenerbahçe derbisinde attığı normal bir golü beğenmez ve ''Sana yakışmadı'' diye sitemde bulunur. 
     Bunun üzerine hakemin yanına giden Şeref Görkey, ''Hocam golü saymayın, top elime çarptı'' der. Hakem, görmediğini ve golü iptal edemeyeceğini söyler. Bunun üzerine devre arasında soyunma odasına girince ''Baba Hakkı''nın yanına giderek, ''İkinci yarıda hep havadan isterim topları'' diyen Şeref Görkey, maçta muhteşem bir vole golü daha atar ve taraftarların da gönlünü alır. 
     
</TEXT>
</DOC>
