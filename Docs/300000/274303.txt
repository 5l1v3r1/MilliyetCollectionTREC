<DOC>
<DOCNO> 274303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy20.html </URL>
<DATE> 2004/09/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Ecevit ile yarım saat görüştü... 
</HEADLINE>
<TEXT>

     Cumhurbaşkanı Ahmet Necdet Sezer, eski başbakanlardan Bülent Ecevit'i Çankaya Köşkü'nde kabul etti. 
     Basına kapalı kabul, yaklaşık yarım saat sürdü. 
     Ecevit, Çankaya Köşkü'nden ayrılırken gazetecilere yaptığı açıklamada, oğlunun düğünü vesilesiyle görüştüğü Cumhurbaşkanı Sezer'in, gerek gördüğünde kendisini ziyarete gelebileceğini söylediğini bildirdi. Sezer'den dün randevu istediğini ve isteğinin hemen kabul edildiğini bildiren Ecevit, bu nedenle Sezer'e teşekkür etti. 
     Görüşmede, ''Kuzey Irak'ta Türkmenlere karşı soykırım ölçüsüne varan ve giderek Türkiye'nin bütünlüğünü hedef alan saldırılar'' üzerinde durduğunu belirten Ecevit, bu konudaki kaygılarını Sezer'e ilettiğini söyledi. 
     ''Ulusça içimize sindiremeyeceğimiz bu olumsuz davranışlardan öncelikle ABD sorumludur'' diyen Ecevit, şunları kaydetti 
     ''Kuzey Irak'taki başı bozuk unsurlar arkalarında ABD desteği ve teşviki olmasa Türkiye'ye karşı meydan okumaya cüret edemezlerdi. Belli ki bu olayların arkasında teşvikçi olarak ABD vardır. Bu konudaki üzüntülerimi dile getirdim. 
     Bazı Amerikalı subay ve erler öteden beri bir Türkmen şehri olan Telafer'de silahlı kuvvetlerimizin korumasındaki yardım heyetine bile saldırıda bulunmaya kalkışmışlardır. 
     Irak halkının kalkınmasına yardımcı olmak üzere bölgeye ulaşmaya çalışan tır şoförü yurttaşlarımız için de can güvenliği kalmamıştır. Nitekim o yüzden bir büyük inşaat şirketinin başındaki bir yurttaşımız bölgedeki çalışmalarına son vermek zorunda kalmıştır.'' Bülent Ecevit, Türkiye'nin özellikle Kuzey Irak'taki düzensizlikten ve saldırılardan rahatsız olduğunu ifade ederek, bölgede huzur ve güvenlik sağlanıncaya kadar Türkiye'nin gerekli bütün güvenlik önlemlerini alması gerektiğini kaydetti. 
     Ecevit, ''Bundan kaçılamaz, vazgeçilemez. Haksız bir şekilde Amerikalıların yaptığı gibi eğer Türkiye'ye engel olunmazsa Türkiye çok kolaylıkla Kuzey Irak'ta güvenliği sağlayabilir' diye konuştu. 
     Ecevit, Cumhurbaşkanı Sezer'e bu görüşlerini aktardığını bildirdi. 
     Ecevit, bir soru üzerine, Sezer'in de aynı kaygıları paylaştığını ifade etti. 
     
     ''TÜRKİYE DIŞLANARAK AB DÜZENİ KURULAMAZ'' 

     Ecevit, bir başka soru üzerine, görüşmede, AB konusunun gündeme gelmediğini söyledi. 
     Ecevit, ''AB Türkiye'ye karşı nasıl tavır alacaktır Henüz bu konuda kesin bir belirti ortaya çıkmamıştır. Türkiye, AB'nin doğal ve kaçınılmaz bir üyesidir. Türkiye dışlanarak bir AB düzeni kurulamaz. Bu konuda hükümetin fazla kaygılı davranmaması gerekir. Şu ana kadar alınması gereken tedbirlerin hepsi zaten alınmıştır'' diye konuştu. 
     
</TEXT>
</DOC>
