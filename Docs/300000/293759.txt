<DOC>
<DOCNO> 293759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun50.html </URL>
<DATE> 2004/12/01/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
Baskılara rağmen Annan istifayı düşünmüyor 
</HEADLINE>
<TEXT>

     Birleşmiş Milletler'in BM 1996-2003 yılları arasında Irak'ta yürüttüğü ''gıda karşılığı petrol'' programı çerçevesinde yapıldığı iddia edilen yolsuzluk ve rüşvet alımı yüzünden her geçen gün BM Genel Sekreteri Kofi Annan'ın istifası yönünde baskılar artarken, Genel Sekreter Annan'ın istifayı düşünmediği bildirildi. 
     BM tarafından yürütülen ve toplam 63 milyar doları bulan program sırasında eski Irak Devlet Başkanı Saddam Hüseyin'in 21 milyar dolardan fazla gelir ettiği üzerinde duran çevreler, program direktörü Benon Sevan hakkındaki rüşvet iddialarından sonra Genel Sekreter Annan'ın oğlu Kojo Annan'ın program çerçevesinde iş alan bir İsviçre firması olan Cotecna'dan geçtiğimiz Şubat ayına kadar maaş almaya devam ettiğinin ortaya çıkması üzerine Annan üzerindeki istifa baskılarını daha da yoğunlaştırdı. 
     Son olarak Wall Street Journal gazetesine bugün bir makale yazan ABD Senatosu Dış İlişkiler Komitesi üyesi ve Soruşturma Daimi Alt komitesi Başkanı Senatör Norm Coleman, ''gıda karşılığı petrol'' programı çerçevesinde yapılan yolsuzluk ve rüşvet iddialarını dile getirerek BM Genel Sekreteri Annan'ı istifaya çağırdı. 
     Günlük olağan basın toplantısında bir gazetecinin Annan'ı istifaya çağıran koronun her geçen gün güçlendiğini hatırlatarak, Genel Sekreter'in istifayı düşünüp düşünmediğini sorması üzerine ise BM Genel Sekreteri Annan'ın Sözcüsü Fred Eckhard, ''Sadece bir kaç ses bir koro oluşturmaz. BM Genel Sekreteri görev süresini tamamlamak üzere önümüzdeki 2 yıl boyunca görevine devam edecek ve çözümü yönünde taahhüde girdiği önemli küresel sorunların çözümüne gayret gösterecektir'' dedi. 
     Amerikalı bazı yetkililerin yanı sıra, Amerikan medyasından bazı kalemlerin sürekli olarak Annan'ın istifasını gündemde tuttuğu görülürken, Sözcü Eckhard bugüne kadar herhangi bir BM üyesi ülkeden Genel Sekreter Annan'ın istifasına yönelik bir talebin gelmediğini kaydetti. 
     
</TEXT>
</DOC>
