<DOC>
<DOCNO> 280377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy08.html </URL>
<DATE> 2004/10/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Mafya-Emniyet-MİT-Yargı... CHP meclis araştırması açılmasını istedi 
</HEADLINE>
<TEXT>

     CHP, ''Mafya-Emniyet-Mit-Yargı ilişkileri'' konusunda meclis araştırması açılmasını istedi. 
     CHP Grup Başkanvekili Kemal Anadol, araştırma önergesini hazırlayan İzmir Milletvekili Ahmet Ersin ve Konya Milletvekili Atilla Kart ile birlikte Parlamento'da bir basın toplantısı düzenledi. 
     Anadol, son iki aydan bu yana ülke gündemini işgal eden ve son günlerde de değişik boyutlar kazanan bu tartışmalar sırasında ''Hükümetin hiçbir yetkisi ve sorumluluğu yokmuş gibi olayları izlemekle yetinmesi ve tepkisiz kalmasının '' dikkat çekici olduğunu söyledi. Başbakan ve İçişleri Bakanı'nın, Emniyet ve MİT mevzuatından kaynaklanan yetkilerini hemen kullanması ve kamuoyunu bilgilendirmesi gerektiğini kaydeden Anadol, ''Her nedense bundan kaçınılmıştır'' dedi. 
     Emniyet yapılanmasında 15-20 yıl içinde teknik ve objektif ölçülere göre oluşan ''Kıdem ve liyakat ilişkilerinin yok varsayılarak'' cemaat ve tarikat ilişkileri içinde bir kadrolaşmanın olduğuna ilişkin ciddi bulgular bulunduğunu savunan Anadol, şunları söyledi 
     ''Bu kadrolaşma sebebiyledir ki emniyet teşkilatı diğer birçok kurumda olduğu gibi işlevini kaybetmeye başlamıştır. Kurumun içi boşalmış, arşivi yok olmuştur. Bunun doğal sonucu olarak da en hafif deyimiyle ifade etmek gerekirse İstanbul'daki terör olaylarında istihbarat zaafiyeti doğmuş, Van'daki uyuşturucu olaylarında ihmal boyutlarını aşan ve işbirliği boyutlarına varan süreçler yaşanmaya başlanmıştır. Böyle bir sürecin yol açtığı ve bundan böyle de yol açacağı tahribatlar ise olağanüstü olacaktır. 
     Kıdem ve liyakatı esas almayan, cemaat ve tarikat ilişkileri içinde oluşan ve iç denetimin işlemez hale geldiği bir yapılanmada, yolsuzluk ve hukuksuzluklara zemin hazırlanması kaçınılmazdır. Daha da vahimi, böyle bir yapılanma içinde idari aşamada delil toplama sürecine müdahale zemini hazırlanmış olmaktadır. Böyle bir zeminin keyfiliği ve hukuksuzluğu önlenemez boyutlara ulaştırması kaçınılmazdır. Yapılanmadaki hukuksuz durum, beraberinde yeni suç ilişkileri yaratmaktadır.'' CHP'nin önergesinde, bu nedenlerle terfi işlemlerinde cemaat-tarikat ilişkilerinin etkili olup olmadığı, Alaattin Çakıcı ve benzeri yapılanmaların emniyet ve bağlı birimler ile irtibatlarının olup olmadığının açıklık kazanması, bu kişinin yurtdışına çıkışına göz yuman ve katılan kamu görevlileri bulunup bulunmadığının belirlenmesi amacıyla meclis araştırması açılması istendi. 
     CHP'liler basın toplantısında, 2. sınıf emniyet müdürlüğünden 1. sınıf emniyet müdürlüğüne terfi edenlerin isimlerinin yeraldığı bir de liste dağıttı. CHP'li Kart, ilk üç sırada terfi eden kamu görevlilerinin kıdem kitapçığının 284, 175 ve 220. sıralarda yeraldığına dikkat çekti. 
     CHP'li Ersin de TBMM Başkanlığı'ndan bu önergeyi bir an önce gündeme almasını beklediklerini söyledi. 
     
     HAZIRLIK SORUŞTURMASI BİLGİLERİ 
     Grup Başkanvekili Anadol, basın toplantısında hazırlık soruşturması aşamasında elde edilen ve teyp çözümlerini içeren metinlerin basına sızmasına da tepki gösterdi. Bu bilgilerin sızmasında üç olasılığın etkili olabileceğini kaydeden Anadol, ''Ya isteyen emniyete elini kolunu sallayarak girip bu bilgileri alabiliyor ya bu bilgiler çıkar karşılığı satılıyor ya da siyasi ve altlarındaki idari kadrolar sistematik olarak bu bilgileri sızdırıyor'' dedi ve İçişleri Bakanı Abdülkadir Aksu'dan açıklama beklediklerini bildirdi. 
     
</TEXT>
</DOC>
