<DOC>
<DOCNO> 291755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy06.html </URL>
<DATE> 2004/11/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Meclis'te kavga çıktı... 
</HEADLINE>
<TEXT>

     SSK hastanelerinin Sağlık Bakanlığı'na devrini öngören yasa tasarısının TBMM Plan ve Bütçe Komisyonu'ndaki görüşmeleri sırasında tartışma çıktı. CHP Muğla Milletvekili Gürol Ergin ile Antalya Milletvekili Osman Kaptan, Sağlık Bakanı Recep Akdağ'ın üzerine yürüdü. 
     Tasarının tümü üzerindeki görüşmeler sırasında Sağlık Bakanı Recep Akdağ'ın, CHP'nin 2002 Seçim Bildirgesi'nden yer alan ve hastanelerin SSK'dan ayrılmasıyla ilgili bir bölümü okumak istemesi üzerine CHP milletvekilleri itiraz etti. 
     CHP'li Gürol Ergin, ''burada propaganda yapılıyor, Bu düpedüz politikadır. Bakan konuşacak, sonra televizyonlar çıkacak, bizim cevabımızı kimse duymayacak. Televizyonlar bizim cevabımızı yayınlamadığı sürece, Bakan'ın bizim bildirgemizi okumasın izin vermeyeceğiz. Burada haksızlık yapılıyor'' diyerek tepki gösterdi. 
     Komisyon Başkanı Sait Açba, konuşmaların, Meclis TV ve TRT'den alınabileceğini söyledi. CHP Mersin Milletvekili Mustafa Özyürek de CHP'nin Seçim Bildirgesi'nden iki cümle alınarak, propaganda yapıldığını, CHP'nin vereceği cevabın alınması için televizyon kameralarının toplantı salonunda kalmasını istedi. 
     CHP İstanbul Milletvekili Ali Kemal Kumkumoğlu da ''Sayın Bakan siz kendi programınızı okuyun, ne istiyorsunuz CHP'den '' diyerek tepki gösterdi. 
     
     BAKAN'IN ÜZERİNE YÜRÜDÜLER 

     Sağlık Bakanı Akdağ, CHP'lilerin sözlerine, ''siyasi tarihe geçecek bir konuşma... Ana muhalefet partisi kendi programının okunmasından rahatsız'' karşılığını verdi. Bakan Akdağ daha sonra, televizyon kameralarından kendisine dönmesini rica ederek, CHP'nin seçim bildirgesinden bazı bölümler okuyacağını ifade etti. 
     Bunun üzerine, CHP Muğla Milletvekili Gürol Ergin ile CHP Antalya Milletvekili Osman Kaptan, bağırarak hükümet sırasında oturan Akdağ'ın üzerine yürüdü. 
     AK Parti Samsun Milletvekili Musa Uzunkaya ile Komisyon Başkanvekili Altan Karapaşaoğlu ve bazı AK Parti milletvekilleri araya girdi. 
     AK Parti Grup Başkanvekili Faruk Çelik ile Kütahya Milletvekili Hasan Fehmi Kinay, CHP sıralarına gelerek, milletvekillerini yatıştırmaya çalıştı. 
     Açba, gerilimin artması üzerine oturuma 10 dakika ara verdiğini açıkladı. 
     Bu arada, Bakan Akdağ'ın, ''yazık yazık, size yazıklar olsun...'' dediği duyuldu. Bu sözlere CHP'li Ergin, ''asıl sana yazık. Seni buraya gönderene yazık'' diye tepki gösterdi Bu arada CHP İstanbul Milletvekili Kemal Kılıçdaroğlu ile AK Parti Samsun Milletvekili Musa Uzunkaya arasında tartışma yaşandı. Uzunkaya, CHP'lilere, ''Cumhuriyet'in bakanı burada görevini yapıyor. Onu buraya siz değil millet gönderdi. Vekaleti millet verdi. Size de versin siz oturun' dedi. 
     CHP milletvekilleri Bakan Akdağ'a, ''bırakın devredilme masallarını... Siz, bu hastaneleri kimlere peşkeş çekeceksiniz, kimlere satacaksınız açıka onu söyleyin'' dediler. 
     
     ''ATATÜRK'E MAL DİYEMEZSİNİZ'' 

     CHP İzmir Milletvekili Bülent Baratalı, ''Burası Mustafa Kemal'in karargahı böyle davranamazsın'' sözlerine Bakan Akdağ, ''Mustafa Kemal sizin malınız değil. Herkesin, bütün ülkenin Mustafa Kemal'i...'' karşılığını verdi. 
     Bakanın sözleri üzerine CHP'lilerden, ''Mustafa Kemal'e mal diyemezsiniz'' sözleri duyuldu. 
     Tartışmalar sürerken, AK Parti Nevşehir Milletvekili Osman Seyfi, CHP Antalya Milletvekili Osman Kaptan'a tepki göstererek üzerine yürüdü. Diğer milletvekilleri araya girerek, tartışmanın kavgaya dönüşmesini önledi. CHP'liler, Bakan'ın konuşmasından sonra televizyonların çıkarılması ve kendi yanıtlarının kameralara kaydedilmesinin engellendiğini, buna izin vermeyeceklerini söylediler. 
     Sait Açba, tartışmaların uzaması üzerine komisyonun çalışmalarına 13.00'e kadar ara verdiğini açıkladı. Açba, CHP sıralarına gelerek, konuşmaların Meclis TV ve TRT tarafından kaydedildiğini, gerekirse kasetlerin temin edilebileceğini söyledi. 
     CHP'li Ergin, ''ne gereği vardı bizim programımızı gündeme getirmesinin Halkı kandırarak tek yanlı propaganda yapıyor. Tek yanlı dikta rejimi propagandası yapılıyor'' dedi. 
     Açba ve Karapaşaoğlu, milletvekillerini sakinleştirmeye çalışırken, CHP Tekirdağ Milletvekili Enis Tütüncü, eline CHP'nin Seçim Bildirgesi'ni alarak, ''Türkiye Cumhuriyeti'nin bakanına yakışıyor mu böyle hafif siyaset'' diye sordu. 
     Tartışmalar sürerken Bakan Akdağ salonu terk etti. AK Parti Tokat Milletvekili Ergün Dağcıoğlu'nun da CHP'lilere, ''bari dövseydiniz Bakanı'' dediği duyuldu. 
     
     CHP'NİN TARTIŞMA YARATAN BİLDİRGESİ 

     Bakan Akdağ'ın gazetecilere de dağıtılan ''CHP Seçim Bildirgesi-2002'' başlıklı bildirge, ''SSK'yı sadece sosyal güvenlik hizmetleri sunan özerk yapıya dönüştüreceğiz. SSK hastanelerini sosyal sigorta sisteminden ayıracağız. İşçilerin SSK hastaneleri üzerindeki hakları saklı tutulmak kaydıyla, SSK'nın sağlık hizmetleri Sağlık Bakanlığı'nın koordinasyonuna devredeceğiz'' ifadesi yeralıyor. 
     Komisyon, çalışmalarına saat 13.00'den itibaren devam edecek. 
     

     
</TEXT>
</DOC>
