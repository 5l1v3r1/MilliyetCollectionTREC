<DOC>
<DOCNO> 274908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas07.html </URL>
<DATE> 2004/09/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
New York Türk Caz Festivali başladı... 
</HEADLINE>
<TEXT>

     New York Türk Caz Festivali, Dışişleri Bakanı ve Başbakan Yardımcısı Abdullah Gül'ün katılımı ve açılış konuşmasıyla dün gece başladı. 
     Sunuş konuşmasını Atlantik Müziğin sahibi Ahmet Ertegün'ün yaptığı ilk gecede Aydın Esen ve Okay Temiz grubu sahne aldı. 
     Misafir sanatçı olarak, Esen'e saksafonuyla Greg Osby, Okay Temiz grubuna da klarnetle Lefteris Bournias eşlik etti. 
     Kalablık bir Türk ve Amerikan cazsever kitlenin buluştuğu Lincoln Center'daki Türk Caz Festivali'nin ilk gün seyircileri arasında Bakan Gül'ün eşi Hayrünisa Gül, Türkiye'nin Washington Büyükelçisi Faruk Loğoğlu, BM Daimi Temsilcisi Ümit Pamir ve çok sayıda diplomat yer aldı. 
     Bakan Gül, açılışta yaptığı konuşmada Türkiye'nin tanıtımı için büyük önem taşıdığını söylediği festivalin organizasyonunda emeği geçenlere ve sanatçılara teşekkür etti. Bakan Gül ve eşinin gecenin gönüllü sunuculuğunu üstlenen Ahmet Ertegün'e yakın ilgi gösterdikleri gözlendi. 
     Üç günlük festivalde bu akşam İlhan Erşahin grubu ve Laço Tayfa sahne alacak, pazar akşamı da Kudsi Ergüner'in Duo'su ve Erkan Oğur'un Telvin'i, Lincoln Center'daki 1200 kişilik Alice Tully Hall'da seslendirecekleri eserleri cazseverlerin beğenisine sunacak. 
     
</TEXT>
</DOC>
