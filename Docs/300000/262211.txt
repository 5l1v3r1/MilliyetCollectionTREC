<DOC>
<DOCNO> 262211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas11.html </URL>
<DATE> 2004/08/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Avlanmak, avcıya pahalıya mal oluyor... 
</HEADLINE>
<TEXT>

     Av sporuna başlamak isteyen bir kişi, bunun için yüklü bir bedel ödemek durumunda kalıyor. Bir avcının tüfekten fişeğe, avcı yeleğinden ördek mühresine, aş kabından dürbüne kadar çok sayıda av malzemesi edinmesi gerekiyor. 
     AA muhabirinin edindiği bilgiye göre, Merkez Av Komisyonu kararı gereğince, 1. grup av hayvanlarının avlanmasına geçtiğimiz günlerde başlandı. 
     30 Ocak 2005 tarihine kadar devam edecek av sezonu boyunca meraklılar bıldırcın, kayagüvercini, tahtalı ve üveyik gibi hayvanları haftanın belirli günlerinde belirlenen avlaklarda avlama şansına sahip olacak. 
     Av sporuna başlamanın maliyeti ise kullanılacak av malzemesine göre değişiklik gösteriyor. Bir tüfeği 200 milyon lira ile 1 milyar 600 milyon lira arasında değişen fiyattan edinmek mümkün. Ancak buna bir de 110 milyon lira tutarında silah ruhsatı bedelini eklemek gerekiyor. 
     Ava çıkan her avcının mutlaka edinmesi gereken bir başka malzeme ise avcı yeleği. Çanta ve fişeklerin konulduğu bölümlerin olduğu çok fonksiyonlu bu yelekler ise piyasada, kumaşına ve kullanım özelliklerine göre 10 milyon lira ile 30 milyon lira arasında değişen fiyatlardan satılıyor. 
     Su avcılığı yapacak avcıların, avlarını daha kolay avlayabilmeleri için hazırlanan ördek veya kaz mührelerinin fiyatı 4'er milyon liradan alıcı bulurken, bu mührelerden ez az 5'er tane kullanılması gerektiği belirtiliyor. 
     Genellikle avlakların şehir merkezine olan uzaklığı göz önünde bulundurulduğunda, bir avcının mutlaka özel araca sahip olması gerekiyor. Avlaklarda konaklamak için gereken çadır, mat, uyku tulumu, yağmurluk, aş kabı, matara, çizme gibi gereçlerin de toplam maliyeti yaklaşık 140 milyon lira ile 280 milyon lira arasında değişiyor. 
     Av bıçakları 10 milyon ile 40 milyon lira, 1 kutu fişek 8 milyon ile 25 milyon lira, dürbün 30 milyon ile 110 milyon lira arasında satılırken, özellikle karlı günlerde rahat yürümek için her avcının edinmesi gereken zincirli ayakmatik ise 15 milyon liraya edinilebiliyor. 
     
     YETKİ BELGESİ İÇİN 6 DOKTORDAN RAPOR 
     Konya Merkez Avcılık ve Atıcılık Derneği Yönetim Kurulu Üyesi Bekir Bekler, avcılığın keyifli olduğu kadar masraflı bir spor dalı olduğunu söyledi. 
     Tam donanımlı bir şekilde ava çıkabilmek gerekli malzemeyi edinmenin yanı sıra avlanma ruhsatı ve silah satın alma belgesinin de maliyet gerektirdiğini anlatan Bekler, şunları söyledi 
     ''Geçtiğimiz yıllarda silah satın alabilmek için önceki ruhsatlar geçerli oluyordu. Şimdi ise kişinin silah ruhsatı olsa bile ek olarak satın alma belgesi de isteniyor. Bu belge Emniyet Müdürlükleri'nden temin ediliyor. Emniyet ise yetki belgesi için hastane raporu istiyor. Bu belgeyi almak isteyen kişi, dahiliye, genel cerrahi, göz, kulak burun boğaz, psikiyatri, nöroloji bölümlerinde muayene olup rapor alıyor. Daha önce, sadece psikiyatri ve nörolojiden rapor almak yeterli oluyordu.'' Avcıların her yıl ödedikleri harç bedelleri de olduğunu ifade eden Bekler, ''Bu kadar parayı ödedikten sonra bir de avlakların avcılara kapalı tutulması en büyük sorunumuzu oluşturuyor. Bu durum kaçak avı da teşvik ediyor'' diye konuştu. 
     
</TEXT>
</DOC>
