<DOC>
<DOCNO> 257574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun17.html </URL>
<DATE> 2004/07/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
15 dolar haraç vermeyince diri diri yakıldılar 
</HEADLINE>
<TEXT>

     Rusya'da 15 dolar ''koruma parası'' vermeyi kabul etmeyen 2 Özbek işçi, diri diri yakılarak öldürüldü. 
     Moskovski Komsomolets gazetesinde çıkan haberde, Moskova'nın Leninski bölgesindeki Sloboda köyünde gençlerden oluşan bir çetenin, 2 Özbek işçiyi bir kabine kapattığı belirtilerek, işçilerin çetenin istediği haracı vermeyi kabul etmemesi üzerine diri diri yakıldığı kaydedildi. 
     Haberde, işçilerin bir köylü tarafından evi boyamaları için tutulduğu belirtilerek, işçilerin bir süre sonra bölgedeki bir çetenin dikkatini çektiği, çetenin işçilerden köyde çalışmak için haraç istediği ifade edildi. 
     Yaşları 16 ile 22 arasında değişen çete mensubu 7 genç, geçen salı akşamı haraç vermeyi reddeden Özbek işçileri cezalandırmak için, işçilerin kaldığı evin duvarlarına boyaları döktü ve barakayı ateşe verdi. 
     Olay yerine sabah saatlerinde gelen itfaiyeciler, enkaz altında 2 işçinin cesediyle karşılaştı. 
     Polis, gözaltına alınan gençlerin birbirlerini suçladığını açıkladı. 
     
</TEXT>
</DOC>
