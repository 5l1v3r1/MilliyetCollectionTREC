<DOC>
<DOCNO> 276188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko04.html </URL>
<DATE> 2004/09/30/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İMKB... Denizbank'ın sırası yarın işleme açılacak... 
</HEADLINE>
<TEXT>

     Halka arzı tamamlanan Denizbank'ın hisseleri, Borsa'da yarın işlem görmeye başlayacak. 
     İstanbul Menkul Kıymetler Borsası İMKB Yönetim Kurulu, Denizbank'ın halka arz edilen 72 trilyon 500 milyar lira nominal değerli, 1. ve 2. tertip nama yazılı hisse senetlerinin, halka arz fiyatı olan 2 bin 875 lira baz alınarak, Ulusal Pazar'da işlem görmesini kararlaştırdı. 
     ''DENIZ'' kodu ile hisseleri yarın işleme açılacak olan Denizbank'ın işlem sırasına gönderilecek emirlerde maksimum lot miktarı 10 bin olacak. 
     
     GENEL MÜDÜR MUTLUYUZ 

     Denizbank Genel Müdürü Hakan Ateş, banka hisselerinin halka arzına yurtiçi ve yurtdışında yoğun ilgi gösterildiğini belirterek, ''Bu durum, ülkemizin geleceğine duyulan güven açısından bizleri ayrıca mutlu etmiştir'' dedi. 
     Ateş, banka hisselerinin yarından itibaren Borsa'da işlem görecek olması nedeniyle yaptığı açıklamada, halk arz sonuçlarının, kurulduğu günden bugüne hızlı ve sağlıklı bir büyüme gösteren DenizBank'a duyulan güvenin tescili olduğunu ve bu güveni boşa çıkartmayacaklarını kaydetti. 
     Denizbank'ın halka arzının aynı zamanda, Türk bankacılık sektörünün sermaye piyasalarıyla yeniden buluşması anlamına geldiğini ifade eden Ateş, şu görüşleri dile getirdi 
     ''Halka arzımıza yurtiçinde olduğu gibi yurtdışında da yoğun ilgi gösterildi. Bu durum, ülkemizin geleceğine duyulan güven açısından bizleri ayrıca mutlu etmiştir. Gelinen nokta, kriz sonrası bankacılık sektörü için adeta bir dönüm noktası, Denizbank için ise bir başarı öyküsünün devamıdır. Bu süreçte emeği geçen ve katkı sunan herkese teşekkür ediyor, yeni hissedarlarımıza hoş geldiniz diyoruz.'' 
     
</TEXT>
</DOC>
