<DOC>
<DOCNO> 293961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas21.html </URL>
<DATE> 2004/12/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Mesajınız var 'Çocuğunuz okulu asıyor' 
</HEADLINE>
<TEXT>

     Hollanda'nın başkenti Amsterdam'da eğitimciler ve polis, öğrencilerin okulu asmalarını önlemek için yepyeni bir yönteme başvurmaya karar verdiler. 
     Yeni yöntem uyarınca, okula gitmeyen öğrenci, ders başladıktan 10 dakika sonra cep telefonuyla mesaj alacak ''Okulda değilsin. Derste olmalısın. Derhal gel...'' Öğrenci okulu ikinci kez asarsa SMS mesajı bu kez ailesine ya da velisine gönderilecek. Olay üçüncü kez tekerrür ederse mesaj bu kez polise gidecek. 
     Bir yetkili, ''Bu yöntemin avantajı çok. Bir kere okulun velilere mektup yazmasından çok daha ucuz. Sonra çok hızlı. Anne babalar anında durumu öğrenecek. Öğrenciler de her an gözetlendiklerini hissederek asmaktansa okula gitmeyi tercih edecek...'' diyerek yöntemin nimetlerini sıraladı. 
     Amsterdam'da deneme amacıyla başlatılacak yeni yöntemin, daha sonra bütün ülkede uygulanabileceği kaydedildi. 
     
</TEXT>
</DOC>
