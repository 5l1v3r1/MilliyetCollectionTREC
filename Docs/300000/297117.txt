<DOC>
<DOCNO> 297117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/guncel/axgun02.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakire her şey bedava 
</HEADLINE>
<TEXT>


Muş'ta dar gelirli 2500 vatandaşın, istediği gıda ve giyim maddelerini hiçbir ücret ödemeden alacağı sosyal market hizmete girdi. Markete büyük ilgi var 

MEHMET AYDIN Muş DHA 

Muş Valiliği, dar gelirli vatandaşların ücretsiz olarak yararlanabileceği bir sosyal market açtı. 
Sosyal Yardımlaşma ve Dayanışma Vakfı'na SDYV kayıtlı 2500 kişinin yararlanacağı marketi, Sosyal Hizmetlerden Sorumlu Vali Yardımcısı Şaban Acar açtı. 

'Alıp gidecekler' 
Acar, "Markete gelenler, burada beğendiği giysinin yanı sıra ihtiyacı kadar gıda maddesini de alıp hiçbir ücret ödemeden evine gidecek. Böylece büyük marketlerde alışveriş yapanlara imrenerek bakmayacaklar" dedi. 

'Onlarca müracaat oluyor' 
Hayırseverlerin bağış ve yardımlarıyla açılan markette, gıda ve giyim maddelerinin ağırlıkta bulunduğunu kaydeden Acar, "Sosyal Yardımlaşma ve Dayanışma Vakfı'na her gün onlarca insan, giyecek - gıda ve maddi yardım talebiyle müracaat ediyor. Bazen uzun kuyruklar oluşuyor ve hoş olmayan görüntüler ortaya çıkıyordu. Sosyal marketle bu duruma son verdik" diye konuştu. Market ilk günden büyük ilgi gördü. 


</TEXT>
</DOC>
