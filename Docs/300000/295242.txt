<DOC>
<DOCNO> 295242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo07.html </URL>
<DATE> 2004/12/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bosque 10 kişiyle aldığımız galibiyet övgüye değer 
</HEADLINE>
<TEXT>

     Beşiktaş Teknik Direktörü Vicente Del Bosque, son 2 haftadır 10 kişiyle oynamalarına rağmen galip geldiklerini ve bu nedenle aldıkları galibiyetlerin övgüye değer olduğunu söyledi. 
     Del Bosque, maç sonrası düzenlediği basın toplantısında, maça iyi başladıklarını ve 1-0 öne geçtiklerini hatırlatarak, ''Ancak bir kişinin atılması bizi zorladı. Herkesin çok daha fazla çaba göstermesi gerekti. Bunu da yaptılar. Özellikle Tümer'in gösterdiği performans da bizi rahatlattı'' diye konuştu. 
     
     SEYİRCİNİN ÖNEMİ 
     Karşılaşmanın seyircisiz oynandığını kaydeden İspanyol çalıştırıcı, ''Kendi sahasında oynayan bir takım için bu çok önemli. Biz seyirci desteğinden faydalanamadık. 2 maç daha seyircisiz oynayacağız. Umarım bunlar örnek olur ve bir daha böyle bir şey yaşamayız'' dedi. Del Bosque, basın mensuplarının Sergen'in sarı-kart cezalısı durumuna düştüğünü ve Kayserispor maçında oynayamayacağını hatırlatmaları üzerine, ''Sergen'in kart görmesi futbol gereğiydi. Yerine Veysel oynayabilir, ya da başka bir oyuncum'' diye konuştu. 
     İbrahim Toraman'ın kırmızı kartlık pozisyonu için de İspanyol teknik adam, ''Standard Liege maçında da Pancu'nun düşürülüşü ceza sahası içindeydi. Hakemler zaman zaman hata yapabilir'' dedi. 
     Del Bosque, her maç sonrası kendisinin gönderileceği yönünde çıkan haberlerle ilgili olarak da şunları söyledi 
     ''Bu tarz haberleri görmek hoş değil. Ama psikolojimi bozmuyor. Bu tarz haberler benim açımdan kötü değil, ama kulüp ve futbolcu açısından etki yapabiliyor. Amacım en iyi şekilde işimi yapmak.'' 
     
     NEVZAT DEMİR'İN ELEŞTİRİSİ 
     Del Bosque, kulübün önde gelen isimlerinden Nevzat Demir'in kendisine yönelik eleştirileri konusunda ise ''Ben kalbimin söylediklerini söylemek istemiyorum. Terbiyeli davranarak o kişinin yaptığı gibi hareket etmek istemiyorum. 35 yıl bir kulüpte çalışmış bir insana bunlar söylenmemeli'' dedi. 
     Bu arada Del Bosque, tribünlerin boş kalması konusunda da, ''Önemli olan seyircisiz oynamak değil. Önemli olan genç bir çocuğun aramızda olmamasıdır'' diye konuştu. 
     Bu arada siyah-beyazlılar, Kayserispor maçı hazırlıklarına yarın yapacakları antrenmanla başlayacaklar. 
     
     TOK ''AHMET'İN YOKLUĞU ETKİLEDİ'' 
     İstanbulspor Teknik Direktörü Erol Tok ise hem oyun, hem de kadro açısından kötü bir gece yaşadıklarını söyledi. 
     Tok, Ahmet Dursun'un bu maçta oynayamamasının kendilerini etkilediğini vurgulayarak, ''Ayrıca şansız goller yedik. İkinci golde Musa Büyük'e faul yapıldığını düşünüyorum. Ama her şeye rağmen takım iyiye gidiyor. Mücadelemizi bundan sonra da sürdüreceğiz'' diye konuştu. 
     
     10 KİŞİ İLE 2. GALİBİYET 
     Beşiktaş, son 2 lig maçında 10 kişi kalmasına rağmen galibiyete ulaştı. 
     Siyah-beyazlılar, geçen hafta Samsunspor maçında Pancu'nun 38. dakikada kırmızı kart görmesiyle 10 kişi kalmıştı ve karşılaşmayı 4-2 kazanmıştı. 
     Beşiktaş, bu akşam da 24. dakikada İbrahim Toraman'ın kırmızı kart görmesi ve yine 10 kişi kalması sonrası maçtan 2-1 galip ayrılmasını bildi. 
     Bu arada siyah-beyazlılar, 11. haftadaki Fenerbahçe maçını da 10 kişi tamamlamış ve sahadan 2-1 galip ayrılmıştı. 
     
     SERGEN CEZALI 
     Karşılaşmanın 87. dakikasında sarı kart gören ve ligdeki sarı kart sayısını 4'e çıkaran Sergen, cezalı duruma düştü. 
     Yıldız oyuncu, Beşiktaş'ın önümüzdeki hafta yapacağı Kayserispor maçında cezası nedeniyle forma giyemeyecek. 
     
     7. KIRMIZI KART 
     Beşiktaş, bu akşam İbrahim Toraman'ın kırmızı kart görmesiyle Birinci Süper Lig'de 15 maçta 7. kırmızı kartını görmüş oldu. 
     Siyah-beyazlılarda daha önce 2. haftadaki Gençlerbirliği maçında Ahmet Yıldırım, 7. haftadaki Büyükşehir Belediyesi Ankaraspor maçında Tayfun, 8. haftadaki Trabzonspor karşılaşmasında Çağdaş ve İbrahim Toraman, 11. haftadaki Fenerbahçe maçında İbrahim Üzülmez, 14. dakikada Samsunspor maçında Pancu ve son olarak da bu akşamki maçta İbrahim Toraman, kırmızı kartla oyun dışı kaldı. 
     
     YÖNETİCİLERİN SEVİNCİ 
     Seyircisiz oynanan ve futbolcuların sesi ve hakemin düdüğünden başka ses duyulmayan maçta atılan gollerde protokol tribününde yer alan yöneticiler, büyük sevinç yaşadı. 
     Beşiktaşlı yöneticiler, özellikle Tümer'in attığı gol sonrası birbirlerine sarılarak ve alkışlayarak golü kutladılar. 
     
</TEXT>
</DOC>
