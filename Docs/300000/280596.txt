<DOC>
<DOCNO> 280596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun07.html </URL>
<DATE> 2005/03/15/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD, yabancılara karşı güvenlik paranoyası yaşıyor 
</HEADLINE>
<TEXT>

     ABD tarafından casus olmakla suçlanarak 1998 yılından bu yana cezaevinde tutulan 5 Kübalı'dan Rene Gonzales Schwert'in kardeşi Roberto Gonzales, ABD'nin uzun süredir özellikle Kübalılar olmak üzere yabancılara "güvenlik paranoyası"yla yaklaştığını ifade ederek, kardeşi ve arkadaşlarının yaşadıklarının bunun en açık örneği olduğunu söyledi. 
     Jose Marti Küba Dostluk Derneği tarafından gerçekleştirilen "Küba Bizi Çağırıyor" haftası dolayısıyla Türkiye'ye gelen Roberto Gonzales, ANKA'ya yaptığı açıklamada, Küba devrimi sonrasında ABD'ye sığınan rejim karşıtı Kübalılar'ın, burada Küba aleyhine çalışmalar yaptığını belirtti. Kardeşi ve arkadaşlarının bu çalışmaları Küba hükümetine bildirmek ve ABD aleyhine casusluk yapmak suçlamasıyla tutuklandığını ifade eden Gonzales, kardeşi ve arkadaşlarının yaşadıklarını dünya kamuoyuna duyurabilmek amacıyla "5 Kübalı Yurtsever İçin Dayanışma Komitesi" oluşturduklarını söyledi. 
     Gonzales, kardeşinin ve arkadaşlarının casus sayılması için Amerikan hükümetinin yeterli delilinin olmadığını vurgulayarak, olayın, döneminde büyük tartışmalara yol açan Rosenberg davasına benzediğine işaret etti. 
     Gonzales, ABD'de yaşayan devrim karşıtı Kübalılar'ın Küba'nın gelişimi aleyhine çalışmalarını sürdürdüğünü, turizmi sabote edecek çalışmalar yürüttüklerini, ABD hükümetinin haberdar olmasına karşın bu propaganda çalışmalarını önlemeye çalışmadığını dile getirdi. 
     Gonzales, kardeşi Rene Gonzalez'in 15 yıl hapis cezası aldığını, Antonio Guerrero, Fernando Gonzalez, Roman Labanino'nun ise ömür boyu hapis cezası yanında 9, 10 ve 15 yıllık ek hapis cezalarına çarptırıldığını kaydederek, bu durumu ironik olarak niteledi. 
     
     "1 YAŞINDAKİ YEĞENİM GÖRÜŞTE KELEPÇELENDİ" 
     Kardeşinin gerekçe gösterilmeden, cezaevinde 17 ay hücre cezasına çarptırıldığını söyleyen Gonzales, bu cezanın yalnızca disiplini bozan mahkumlara verildiğini hatırlattı. 
     Gonzales, bir yaşındaki yeğeninin babasını cezaevinde ziyareti sırasında sandalyeye kelepçelenerek görüştürüldüğünü, ondan sonra da düzenli görüşmelerin olmadığını kaydetti. 
     Amacının kardeşi ve arkadaşlarının durumuna dünyanın dikkatini çekmek olduğunu ifade eden Gonzales, kalem kağıt yasağının "5 Kübalı Yurtsever İçin Dayanışma Komitesi" sayesinde kaldırıldığını vurguladı. 
     
</TEXT>
</DOC>
