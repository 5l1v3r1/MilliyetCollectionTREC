<DOC>
<DOCNO> 254225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur47.html </URL>
<DATE> 2004/07/09/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
Gazi ve şehit yakınlarının taşınmasına cevap geldi 
</HEADLINE>
<TEXT>

     İETT Genel Müdürlüğü, şehit ve gazilerin dul eş ve yetimlerinin ücretsiz taşındığını bildirdi. 
     İETT'den yapılan yazılı açıklamada, bazı basın yayın organlarında, ''İETT'nin şehit ailelerini ücretsiz taşımadığı veya kartlarını vermediği'' yönünde haberlerin çıktığı belirtilerek, iddinın tamamen gerçek dışı olduğu kaydedildi. 
     İETT işletmelerinin gazi ve şehitlerin dul eş ve yetimlerini ücretsiz taşıdığı ifade edilen açıklamada, seyahat kartlarının iptali diye bir durumun söz konusu olmadığı kaydedildi. 
     Açıklamada, İETT işletmelerinin, Emekli Sandığı'nca ilgili kanun ve maddelerine dayanılarak gaziler ile şehitlerin dul eşi ve yetimlerine verilen ''serbest'' ibareli kart sahiplerini, belediyeye ait toplu taşıma araçlarından ücretsiz faydalandırdığı ifade edilerek, bu kartların geçerli sayılması nedeniyle İETT'nin ayrıca ücretsiz seyahat kartı düzenlemediği belirtildi. 
     Basındaki haberlerde yer alan ''İETT şoförlerinin diğer yolcuları şehit ailelerine karşı kışkırttığı'' iddiasının araştırılacağı vurgulanan açıklamada, bu konuda yapılan somut şikayetlerin de değerlendirmeye alınacağı kaydedildi. 
     
</TEXT>
</DOC>
