<DOC>
<DOCNO> 281227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko36.html </URL>
<DATE> 2004/10/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Unakıtan Bizde, Amerika'daki kadar evsiz adam yok 
</HEADLINE>
<TEXT>

     Maliye Bakanı Kemal Unakıtan, 'ekonomideki olumlu gelişmelere karşılık, yoksulluğun arttığı' yönündeki soru üzerine, ''toplumlarda istisnai manzaralar her zaman olabilir. Amerika'da tek sigara isteyeni görürsünüz, evsiz adamı orada da görürsünüz. çok şükür bizde o kadar evsiz adam yok'' dedi. 
     Unakıtan, Maliye Bakanlığı'nda düzenlediği basın toplantısında 2005 yılı bütçesi ve memur maaşları hakkında bilgi verdi, daha sonra soruları yanıtladı. 
     Bakan Unakıtan, ''ekonomik gidişi iyi gösterdiniz ama yoksulluk artıyor. Çadırda iftar açanların sayısı artıyor. Bu konudaki görüşünüz nedir'' şeklindeki soru üzerine, şöyle konuştu 
     ''İyi gösterdiniz ne demek İyi değil mi, ha söyle...Elimizde rakamlar var. Bu rakamları DİE, bütün şeffaflığı ile açıklıyor. Biz de bu rakamları alıyoruz, kamuya duyuruyoruz. Bu rakamlar sizin elinizde de var. Bu rakamlar size bir şey ifade etmiyorsa, ekonominin gidişatı hakkında bir şey ifade etmiyorsa, benim söyleyecek bir şeyim yok. Milli gelirin arttığını söylüyorum.'' Gazetecinin, ''ama yaşanan gerçeklik bu'' şeklindeki sözleri üzerine Unakıtan, şöyle devam etti 
     ''Şimdi zaman zaman toplumlarda bir takım istisnai manzaralar her zaman olabilir. Amerika'ya gittiniz mi Siz Amerika'da kişi başına düşen gelir ne kadar biliyor musunuz Orada bir tane sigara isteyen insanı görürsünüz. Evsiz adamı orda da görebilirsiniz. Bizde çok şükür o kadar evsiz adam yok.'' 
     
     TOPLUMSAL DAYANIŞMANIN ÖNEMİ 
     Unakıtan, Türkiye'de toplumsal dayanışma ve aile yapısının kuvvetli olduğunu vurgularken, şunları söyledi 
     ''Hiç bir zaman sokakta, açlık içerisinde kıvranan insanları biz görmeyiz. Türkiye görmemiştir ve görmeyecektir. Bizim milli gelirimiz 4 bin doları aşmıştır. Avrupa Birliği ülkelerine göre bu düşüktür, bunu hepimiz biliyoruz. Ama o ileri ülkelerde dahi gördüğümüz manzaraları biz görmeyiz. O çadırda gördüğün sıcak çorbayı verecek bir kimse, Türkiye'de muhakkak çıkar. Mühim olan bunlara çare bulmaktır. Bu manzaraları kaldıracak çareyi ortaya koymaktır. Bizim yaptığımız da budur. Görevimiz Türk Milletinin hayat standardını daha da yükseğe çıkarmaktır. Biz bunun için geldik. Bunu yaptık ve yapmaya devam edeceğiz.'' ''GSM operatörlerden gelecek para tahsil edildi mi '' şeklindeki soruya karşılık Unakıtan, ''Çok yakında parayı tahsil edeceğiz. Görüşmelerimiz o meyanda. Yakında tahsilata başlayacak'' diye konuştu. 
     
     MEMURA KİRA YARDIMI KALDIRILDI 
     Memura kira yardımına ilişkin soruya Unakıtan, ''200 bin lira idi. Yeni Türk Lirası'na göre kaç liraya geliyor Öyle bir şeyi kaldırdık'' karşılığını verdi. 
     Aynı sorunun yinelenmesi üzerine Unakıtan, ''200 bin lirayı Yeni Türk Lirası'na çevirince 20 kuruşa düşecek dediler. Böyle yardım mı olur dedik kaldırdık'' dedi. 
     Unakıtan, memur lojmanlarına yapılan kira artışı konusundaki soru üzerine de, bu konuda bir yönetmeliklerinin bulunduğunu, bunu zaman zaman açıkladıklarını, enflasyonu da dikkate alarak normal artışlar yaptıkları belirtti. 
     
     ''DEVLET, GELİRİNİ DE GİDERİNİ DE BİLMİYORDU'' 
     Bakan Unakıtan, ''özelleştirme gelirleri ve özel gelirlerin kullanımı'' konusundaki soruyu yanıtlarken, özel ödenek ve özelleştirme gelirlerinin ayrı ayrı konular olduğu söyledi. 
     Unakıtan, devletin bazı gelirlerinin bazı kalemlerin ödeneğine tahsis edildiğini belirtirken, şu görüşlere yer verdi 
     ''Diyelim ki Adalet Bakanlığı'nın bazı ödenekleri özel masraf kalemlerine tahsis edilmiştir. Biz şimdi onları tamamen alıyoruz, bütçenin içerisine koyuyoruz. O ilgili Bakanlığı da diyoruz ki o kalemle ilgili ne masraf yaptın. Onları artık bütçe disiplini içinde... Bütçe harcamalarının kendine ait kaideleri var. O kaideler içinde o masrafları yaptırıyoruz. Eskiden bütçeye hiç uğramadan ve o kaidelere uymadan, sadece özel olarak harcanıp gidiyordu. Devlet de gelirini de giderini de tam olarak bilmiyordu. Şimdi artık hepsini bütçenin içine alıyoruz. Özelleştirme geliri ise ayrı.'' 
     
     TBMM LOJMANLARININ SATIŞI 
     Unakıtan, TBMM'nin lojmanlarının satışı konusunda ''Satamazsak yandık'' sözlerinin hatırlatılması üzerine ise şöyle konuştu 
     ''Lojmanları satmaya devam ediyoruz. Dolayısıyla henüz yanmadık. Ama yanmaya doğru gidiyoruz. Merak etmeyin lojmanları satacağız. Orada yapılacak otel ve süper marketle ilgili ihaleye gidildi. Daha önce 20 küsür sattığımızı açıkladık. Bu rakam 35'e çıktı. Biz burayı satacağız satmaya da devam edeceğiz. Az da olsa hedefimize varacağız. Aynı para ile satmaya devam edeceğiz.'' Unakıtan TBMM lojmanlarının satışında ele edilen gelirlerin vergi dışı gelirler bölümüne kaydedildiğini hatırlatırken, ''Bu yıl ki vergi dışı hedefimiz o kadar iyi ki'' dedi. 
     
     ADALET BAKANLIĞINA AYRILAN PAY 
     Bir gazetecinin, 2005 yılı bütçesinde Adalet Bakanlığı'na ayrılan pay konusundaki sorusu üzerine Unakıtan, şunları söyledi 
     ''Adalet Bakanlığı, öncelik verdiğimiz Bakanlıklardan biridir. Özel ödenekler ve gelirleri vardı. Uygulama neticesinde Adalet Bakanlığı'nın bütçesi fazla arttığı görülüyor ama eskiden alınan özel ödenekler ve gelirler bu yıl bütçenin içinde gösterildi. onun için biraz daha arttı. Ama bizim zamanımızda Adalet Bakanlığı'nın ödenekleri arttı. 
     Gönül isterdi ki daha fazla verelim. Mali disiplin ve elimizdeki imkanlara göre dağıtım yapıyoruz. Türkiye'de tarım, sağlık, adalet çevre, fevkalade önemli. Önemli olmayan bir şey yok. Ama elde bir imkan var bu imkana göre dağıtım yapabiliyorsunuz. Bu dağıtımı da ancak bu şekilde sağlayabiliyorsunuz. İnşallah imkanlarımız arttığında bu paylarda daha fazla artacak.'' 
     
     ''BAŞBAKAN, BAKANLAR KURULU'NA GELDİYSE YANDIM'' 
     Unakıtan bu arada, 1.5 saati bulan basın toplantısının sonuna doğru, Bakanlar Kurulu toplantısının başladığını hatırlatarak, ''eğer Başbakanımız, Bakanlar Kurulu'na geldiyse ben yandım. Hiç birinizin sorusu ondan daha önemli değil'' şeklinde espri yaptı. 
     Unakıtan, masada bulunan 2005 yılı bütçesi dokümanlarını da göstererek, ''Yanda gördüğünüz bütçedir. Başka bir şey zannetmeyin bağlanmış olan bütçedir. Bağlanmış olan bütçenin fotoğrafını çekin'' dedi. 
     Unakıtan basın mensuplarının isteği üzerine, bütçe dokümanlarıyla birlikte poz verdi. 
     
</TEXT>
</DOC>
