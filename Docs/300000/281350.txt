<DOC>
<DOCNO> 281350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas05.html </URL>
<DATE> 2004/10/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Paraşütü yatın direğine takıldı, saniye saniye görüntülendi 
</HEADLINE>
<TEXT>

     Erdoğan CANKUŞ FETHİYE Muğla , DHA 

MUĞLA'nın Fethiye İlçesi Ölüdeniz Beldesi'ndeki Babadağ'dan yamaç paraşütüyle atlayış yapan 34 yaşındaki Rus turist Oxsana Sıdavski, Belceğiz açıklarında demirli olan bir yatın direğine takıldı. Yat personeli tarafından kurtarılan Sıdavski, en çok paraşütünün yırtıldığına üzüldüğünü söyledi. 
     Babadağ'dan tekli atlayış yapan Rus Oxsana Sıdavski, Belceğiz'e doğru inişe geçti. Önceki gün saat 13.30 sıralarında havada uzun süre süzülen Sıdavski, hafif rüzgarın etkisiyle dönmeye başlayan paraşütün kontrolünü kaybetti. 
     Sıdavski'nin paraşütü, Belceğiz açıklarında demirli olan Sting' adlı yatın direğine takıldı. Bir anda ne olduğunu anlayamayan Rus turist, yatın direğinde yarım saat asılı kaldı. Sıdavski, yat personelinin yardımları ile paraşütün ipleri kesilerek direkten indirildi. Çevredekiler, Rus turistin yat direğine takılmasını ve kurtarılmasını ilgiyle izledi. 
     Yatın yedeğindeki botla kıyıya getirilen Sıdavski, kumsalda bir süre oturup sigara içerek kazanın şokunu atlatmaya çalıştı. 
     Oxsana Sıdavski, 2 yıldır yamaç paraşütü ile atladığını belirterek, "Paraşüt sprint dönmeye başlaması atmaya başladı. Sprinti durdurmaya çalıştım, fakat başaramadım. Havada kontrolsüzce sürüklendikten sonra kendimi teknenin direğinde asılı buldum. Bugüne kadar hiç kaza yapmamıştım. Buraya bir haftalığına uçmak için gelmiştim. Yaptığım ilk uçuşta bu kaza oldu. Paraşütümün yırtılmasına çok üzüldüm'' dedi. 
     Rus turist, daha sonra ardadaşlarıyla Belceğiz Plajı'nda bir süre yüzdü. 

     
</TEXT>
</DOC>
