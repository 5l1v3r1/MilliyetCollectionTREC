<DOC>
<DOCNO> 266663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur29.html </URL>
<DATE> 2004/08/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İstanbul Üniversitesi Rektörü Alemdaroğlu'na "intihal" iddiası .. 
</HEADLINE>
<TEXT>

     İstanbul Tabip Odası Basın Sözcüsü Osman Öztürk, editörleri arasında İstanbul Üniversitesi Rektörü Prof. Dr. Kemal Alemdaroğlu'nun da yer aldığı bazı akademisyenlerin ''intihal'' başkasının yazısını kendisinin gibi gösterme nedeniyle 2'şer ay meslekten men cezası aldığını kaydederek, ''Yayın etiği açısından büyük suç olan 'intihal' eyleminin Atatürkçülüğün arkasına sığınılarak gizlenmeye uğraşıldığı görülmektedir'' görüşünü savundu. 
     İstanbul Tabip Odası ve Üniversite Öğretim Üyeleri Derneği'nce, odanın Cağaloğlu'ndaki merkezinde düzenlenen basın toplantısında konuşan Öztürk, editörleri arasında Prof. Dr. Alemdaroğlu'nun da bulunduğu ''Laparoskopik Cerrahi'' kitabında intihal suçu işlendiğine dair İstanbul Tabip Odası tarafından soruşturulma açıldığını anımsattı. 
     Öztürk, şu görüşleri ileri sürdü 
     ''Prof. Dr. Kemal Alemdaroğlu'nun da aralarında bulunduğu editörler, Türk Tabipler Birliği Yüksek Onur Kurulu tarafından 2'şer ay meslekten men cezasıyla cezalandırılmıştı. Söz konusu cezayla ilgili olarak kamuoyuna yansıyan tartışmalarda, meslek örgütümüzün verdiği kararın farklı argümanlarla çarpıtılmaya çalışıldığı ve yayın etiği açısından büyük suç olan 'intihal' eyleminin Atatürkçülüğün arkasına sığınarak gizlenmeye uğraşıldığı görülmektedir.'' ''Prof. Dr. Alemdaroğlu tarafından ceza kararına karşı dava açıldığını ve Danıştay 8. Dairesi'nin verilen ceza için yürütmeyi durdurma kararı verdiğini'' de dile getiren Öztürk, bu karara itiraz edildiğini ve hukuki sürecin sürdüğünü bildirdi. 
     Öztürk, ''Prof. Dr. Alemdaroğlu'nun, bir süre önce bir gazetede yer alan röportajında 'Bu tür iddialara, bölücülere ve gericilere karşı dik duruşunun neden olduğunu' ifade ettiğini'' kaydederek, ''Hiçbir 'intihal' Atatürkçülüğe sığınılarak gizlenemez'' görüşünü savundu. 
     Üniversite Öğretim Üyeleri Derneği Yönetim Kurulu Üyesi Prof. Dr. Tahsin Yeşildere de, Prof. Dr. Alemdaroğlu'na ilişkin hukuki sürecin devam ettiğini hatırlatarak, ''Bu konuda YÖK son noktayı koymalı. Kitap intihal mi, değil mi, bunu bağımsız bir kurula inceletmeli ve kamuoyuna açıklamalı'' dedi. 
     İstanbul Tabip Odası Genel Sekreteri Dr. Ali Çerkezoğlu da, ''kitap hakkındaki soruşturmanın kişilerden bağımsız, bilimsel etiğin vurgusunun yapılması için gerçekleştirildiğini'' belirterek, ''bu konuda hiç kimsenin dünya görüşüne ve makamına bakılmadığını'' kaydetti. 
     
</TEXT>
</DOC>
