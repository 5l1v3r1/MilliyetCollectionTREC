<DOC>
<DOCNO> 278962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/dunya/adun.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
5 dakikalık özgürlük 
</HEADLINE>
<TEXT>


İngiliz rehine Kenneth Bigley'in infazından bir gün önce 2 militanın yardımıyla kaçmayı başardığı, ancak kaçışından kısa bir süre sonra yakalandığı ortaya çıktı 

DIŞ HABERLER SERVİSİ 


Irak'ın başkenti Bağdat'ta 16 Eylül'de Ürdünlü terörist Ebu Musab el Zarkavi'nin liderliğindeki Tevhid ve Cihad örgütü tarafından 2 ABD'li mühendisle birlikte kaçırılan ve geçtiğimiz perşembe günü başı kesilen İngiliz Kenneth Bigley'in, infazından bir gün önce kaçmayı başardığı, ancak kaçışından 5 dakika sonra yakalandığı bildirildi. 

Rüşvet verdiler 
Sunday Times gazetesine konuşan Suudi bir arabulucu, İngiliz istihbarat servisi MI6'ya bağlı ajanlar için çalışan bir Suriyeli ve bir Iraklının, Bigley'i ellerinde tutan örgüt militanlarından ikisine, rehinenin kaçışına yardım etmeleri için yüklü miktarda rüşvet verdiğini belirtti. Gazete militanların, geçtiğimiz çarşamba günü Arap kıyafeti giydirdikleri Bigley'i bir araçla, ABD kontrolündeki Latifiye bölgesine götürmeye çalıştıklarını, ancak yola çıkmalarından 5 dakika sonra Tevhid ve Cihad'la bağlantılı militanlarca durdurulduklarını kaydetti. Haberde, Bigley'in tutulduğu yere geri götürüldüğü ve bir gün sonra da başının kesildiği belirtildi. Bigley'in kaçışına yardım eden militanların da aynı gün infaz edildiği ifade edildi. 
İngiliz Dışişleri Bakanlığı yetkilileri, haberle ilgili açıklama yapmaktan kaçınırken, Irak Dışişleri Bakanı Hoşyar Zebari BBC televizyonuna yaptığı açıklamada, Bigley'in kaçma girişiminde bulunduğuna dair bilgiler bulunduğunu söyledi. 


</TEXT>
</DOC>
