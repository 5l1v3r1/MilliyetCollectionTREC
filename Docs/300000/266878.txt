<DOC>
<DOCNO> 266878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko33.html </URL>
<DATE> 2004/08/27/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
TMSF - Nergis Grubu anlaşmasının ayrıntıları... 
</HEADLINE>
<TEXT>

     Nergis Grubu'nun halka açık şirketleri Nergis Holding, Sifaş ve Polylen, Tasarruf Mevduatı Sigorta Fonu ile imzalanan borçları yeniden yapılandıran protokolün ayrıntıları konusunda Borsa'ya bilgilendirdi. 
     Nergis Holding'den Borsa'ya gönderilen açıklamada, protokol metninin 23 Ağustos 2004 tarihinde TMSF yetkililerince Nergis Grubu yetkililerine teslim edildiği bildirildi. 
     Açıklamaya göre, üzerinde uzlaşılan protokol gereğince 31 Aralık 2003 tarihi itibariyle Nergis Holding'e ait borç tutarı anapara artı faiz ile birlikte 20 milyon 849 bin 265,22 dolar olarak belirlendi. 
     Protokol kapsamı borç, 3 yılı ödemesiz toplam 12 yılda ve her yıl sonunda eşit taksitler halinde ödenecek. Protokol süresince borç tutarına Libor artı yüzde 1 faiz uygulanacak. Ödemeler bu yıl varlık devirleriyle başlayacak. 
     Nergis Holding protokole konu olan sadece kendi borçlarından sorumlu olduğunu, ancak halka açık olan şirkette ana sözleşme değişikliği ve Sermaye Piyasası Kurulu'na gerekli bildirimin yapılması ve kabulü durumunda, kendi borçları yanında protokole konu tüm borçtan müşterek borçlu, müteselsil kefil olarak sorumlu olmasının istendiğini bildirdi. 
     
     İPOTEK VE HİSSE REHNİ 
     Şirketin kayıtlı gayrımenkulleri, fabrika, makine, teçhizat, tesisat ile diğer tüm menkuller üzerine, TMSF lehine borç tutarı üzerinden ipotek tesis edecek. Şirket, protokole konu olan borçlarına karşılık olarak maliki bulunduğu Nergis İnşaat, Yeşim Tekstil, Nergis Tekstil, Sifaş, Polylen ve Olay Basın Yayıncılık'a ait hisse senetlerini TMSF'ye rehin edecek. 
     Tasarruf Mevduatı Sigorta Fonu Kurulu, gerek gördüğünde şirket yönetim ve denetim kurulu üyeliklerine veya diğer yöneticiliklere atama yapabilecek. Protokolun işlerliğinin takibi ve yükümlülüklerin zamanında karşılanabilmesini teminen üye sayısı TMSF tarafından tespit edilecek bir koordinasyon kurulu kurulacak. 
     Açılmış ancak kesinleşmemiş takipler, protokolun imzalanmasını takiben borçların kabulü ile kesinleşecek. Tasarruf Mevduatı Sigorta Fonu, takiplerin kesinleşmesi, ipotek ve rehinlerin tesisi gibi teminat koşullarının sağlanmasından sonra, uygulanan tüm hacizlerin kaldırılması talebinde bulunacak. 
     Muhtelif davalarda alınan tedbir kararları kalkacağı gibi, itirazın iptali ve iflas davaları da konusuz kalmış olacağından karşılıklı olarak sonuçlandırılacak. Bu yolla şirket üzerindeki hukuki kısıtlamalar kaldırılmış olacak. 
     Nergis Holding açıklamasında, protokol hükümlerinden bir veya birkaç maddenin geçersiz olmasının, protokolün uygulanmasını imkansız kılması hali hariç olmak üzere, protokolün geçerliliğini etkilemeyeceği bildirildi. 
     Benzer açıklama gönderen Sifaş Sentetik İplik Fabrikaları A.Ş. de, uzlaşılan protokol gereğince 31 Aralık 2003 tarihi itibariyle borç tutarının anapara ve faiz ile birlikte 42 milyon 810 bin 113,86 dolar olduğunu, borçlarına karşılık sahip olduğu İpek Finansal Kiralama A.Ş. hisse senetlerini rehin vereceğini duyurdu. 
     Polylen Sentetik İplik Sanayii A.Ş. ise borç tutarını 24 milyon 782 bin 309,39 dolar olarak açıkladı. Şirket, protokole konu olan borçlarına karşılık olarak sahip olduğu İpek Finansal Kiralama A.Ş. hisse senetlerini TMSF'ye rehin edecek. 
     Tasarruf Mevduatı Sigorta Fonu TMSF , 19 Ağustos'ta yaptığı açıklamada, Nergis Grubu'nun devlete ve diğer Fon bankalarına olan borçlarının yapılandırılmasına yönelik bir süredir devam eden görüşmeler sonucunda, taraflarca onaylanan protokolün imzalandığını, Grubun toplam 1 milyar 678 milyon dolar borcunu toplam 12 yılda ödemeyi taahhüt ettiğini bildirmişti. 
     
</TEXT>
</DOC>
