<DOC>
<DOCNO> 264862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/gun05.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçana kadar beklediler 
</HEADLINE>
<TEXT>


Yargıtay 1. Ceza Dairesi'nin 'Çakıcı kaçabilir' diye uyarıldığı ortaya çıktı. Daire, Çakıcı dosyasını 'bekleyen evrak' sırasına koyunca mafya liderine "fırsat" çıktı 


Adalet Bakanlığı'nın, Alaattin Çakıcı davasının Yargıtay'da olduğu dönemde, Emniyet'ten "kaçabilir" işaretini alan İstanbul Başsavcılığı'nca uyarılınca Yargıtay 1. Ceza Dairesi'ne "gizli" bir mektupla kaygılarını bildirdiği ortaya çıktı. 
Soruşturma dosyasından alınan bilgiye göre, müteahhit Hakkı Süha Şen ve MİT Dış Operasyonlar Daire Başkan Yardımcısı Kaşif Kozinoğlu, Karagümrükspor Lokali'nin kurşunlanmasına ilişkin dava karara bağlanmadan önce başta Yargıtay Başkanı Eraslan Özkaya ve Yargıtay Genel Sekreter Yardımcısı Ercan Yalçınkaya olmak üzere birçok kişi ile temas kurdu. 
Çakıcı'nın adamlarıyla Şen'i uzun süredir dinleyen Emniyet birimleri, bu dönemde, İstanbul Başsavcılığı'nı "Çakıcı kaçabilir" diye uyardı. Çakıcı ile ilgili soruşturma yürüten İstanbul Başsavcılığı da birkaç gün içinde Adalet Bakanlığı'na bu uyarıları iletti. 

Gizli mektup 
Bakanlık da "gizli" ve "kişiye özel" kayıtlı mektuplarla, kaygıları Çakıcı davasına bakan Yargıtay 1. Ceza Dairesi'ne bildirdi. 
Daire, tüm bu uyarılara rağmen Çakıcı için rutin prosedürü bozmadı. MİT'çi Kozinoğlu başta olmak üzere, birçok kişinin davanın Çakıcı lehine sonuçlanması, bu başarılamazsa dosyanın geciktirilmesi için faaliyet gösterdiği bu dönemde uyarıların dikkate alınmaması, mafya liderinin kaçış planını hayata geçirebilmesini sağladı. 

Elden imza yerine bekleme 
Yargıtay 1. Ceza Dairesi, 7 Nisan'da sonuçlandırdığı davanın gerekçeli kararını elden dolaştırıp daire üyelerine imzalatarak İstanbul'a göndermek yerine, dosyayı, "bekleyen evrak" sırasına koydu. Çakıcı dosyası, sırası geldiğinde işlemleri tamamlanarak İstanbul'a gönderildi. 

Savcı'dan Kozinoğlu'na 
'Öyleyse suikast iddianı kanıtla' 

İstanbul Başsavcılığı, Çakıcı kaçtıktan bir süre sonra, dinlemelere takılan MİT'çi Kozinoğlu'nu ifadesini almak üzere çağırdı. Başbakanlık'tan izin alınmadan ifade veremeyeceğini belirten Kozinoğlu, "çete soruşturması" kapsamında gelme zorunluluğu bulunduğu belirtilince savcılığa gitti. "Çakıcı ile neden görüştün " sorusuna, "Bir siyasetçiye yönelik suikast girişimini engellemek amacıyla" yanıtını verdi. Kozinoğlu, savcılığın, buna ilişkin kanıt istemesi üzerine, MİT Müsteşarlığı'ndan, suikast planıyla ilgili bir ihbar mektubu kapsamında Çakıcı ile görüşme yaptığını anlatan yazı aldı. Ancak dinleme kayıtlarının söz konusu suikast ihbarıyla örtüşmemesi, Kozinoğlu'nun zanlı konumuna düşmesine neden oldu. MİT Müsteşarı Şenkal Atasagun, Kozinoğlu'nun suikast ihbarı nedeniyle savcılığa çağırıldığını söylemişti. 


</TEXT>
</DOC>
