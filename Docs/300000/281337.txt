<DOC>
<DOCNO> 281337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur39.html </URL>
<DATE> 2004/10/18/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Sanayi Müzesi yapılmak üzere kamulaştırılan bina yandı 
</HEADLINE>
<TEXT>

     Denizli'de, Sanayi Müzesi olarak restore edilmek üzere kamulaştırılan Külahçıoğlu Un Fabrikası yandı. 
     Topraklık Mahallesi'ndeki eski un fabrikasında akşam saatlerinde henüz bilinmeyen bir nedenle yangın çıktı. Duvarları taş örgü olmasına karşın, pencere ve çatısı ahşap kaplı olan bina kısa sürede alevler içinde kaldı. 
     Denizli Belediyesi İtfaiye ekiplerinin müdahalesiyle yangın, çevredeki binalara sıçramadan kontrol altına alındı. 
     Binada soğutma çalışmaları devam ettiği, yangının çıkış nedeninin araştırıldığı bildirildi. 
     Denizli Belediyesi, Külahçıoğlu Un Fabrikası olarak bilinen ve yıllardır kullanılmayan binayı 2 yıl önce Sanayi Müzesi yapmak üzere istimlak etmişti. 
     
</TEXT>
</DOC>
