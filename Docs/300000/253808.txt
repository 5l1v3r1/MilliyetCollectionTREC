<DOC>
<DOCNO> 253808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko09.html </URL>
<DATE> 2004/07/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Brisa 168 milyon dolarlık yatırım planlıyor... 
</HEADLINE>
<TEXT>

     Brisa Bridgestone Sabancı Lastik Sanayi ve Ticaret A.Ş., 168 milyon dolar tutarında yatırım planını kabul etti. 
     Brisa'dan Borsa'ya gönderilen açıklamaya göre, 2004 2008 dönemine ait beş yıllık toplam 168 milyon dolar tutarındaki yatırım planının kabul edildiği bildirildi. 
     
     ''BU YATIRIM İLE, TÜRKİYE YENİ TEKNOLOJİ ÜRÜNÜ LASTİKLERLE TANIŞACAK'' 

     Hacı Ömer Sabancı Holding A.Ş. kuruluşu Brisa, 168 milyon dolarlık yeni yatırım ve yaklaşık 2 misli büyüme kararı aldı. 
     Sabancı Holding ve Brisa A.Ş. Yönetim Kurulu Başkanı Güler Sabancı, yaptığı yazılı açıklamada, globalleşen Türk otomotiv sektörünün hızla artan lastik talepleri ve ortakları Bridgestone'un Avrupa'da büyüyen ihtiyaçları doğrultusunda, hemen devreye sokmak üzere, 168 milyon dolarlık yatırım anlaşmasını Japonya'da imzaladıklarını bildirdi. 
     Sabancı, bu yatırımla Brisa'nın, teknolojik atılım ve üretim modernizasyonuna giderek kapasitesini 6.5 milyon adetten 10.5 milyon adede çıkaracağını, üretim tesislerinin tek çatı altında 300 bin metrekare kapalı alana, yani yaklaşık 30 futbol sahasına eşit hale geleceğini, cirosunun 4 yıl içinde 600 milyon dolara ve ihracatının da 4.4 milyon adet lastiğe ulaşacağını kaydetti. 
     Güler Sabancı, hemen devreye girecek bu yatırım ile, Türkiye'nin yeni teknoloji ürün lastiklerle tanışacağını, böylece çalışanlara, bayilere ve araç kullanıcılarına daha da iyi hizmet verileceğini belirtti. 
     EFQM Avrupa Kalite Büyük ödülü sahibi ve bu yıl lastikte 30. yılını kutlayan Brisa'nın, Bridgestone ve Lassa markası ile 600'e yakın yurtiçi bayisi bulunuyor. 
     Bugün 100 milyon doları aşan dış satımla, Lassa markası 33 ülkede pazarlanıyor ve Avrupa'da 2 bin 700 satış noktasında tüketiciye sunuluyor. Bridgestone markası ise, Bridgestone Avrupa ve Orta Doğu Teşkilatları'nın siparişlerini üretip, ihraç ediyor. 

     
</TEXT>
</DOC>
