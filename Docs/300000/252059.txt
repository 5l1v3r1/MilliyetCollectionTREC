<DOC>
<DOCNO> 252059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/siyaset/siy02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, 6 sıfırı önce Ceza Yasası'ndan attı 
</HEADLINE>
<TEXT>


ANKARA Milliyet 


Türk Ceza Kanunu Tasarısı'nın adli para cezasıyla ilgili bölümünde Yeni Türk Lirası'na göre düzenleme yapıldı. TBMM Adalet Komisyonu'nu dün tasarının 55 maddesini görüşerek kabul etti. 
Tasarıda adli para cezasını düzenleyen maddede "en az 20 ve en fazla 100 Türk Lirası olan bir gün karşılığı adli para cezası" ibaresine dikkati çeken Komisyon Başkanı Köksal Toptan, "Arkadaşlar, 20 lira çok komik değil mi " diye sorunca, AKP'li Hakkı Köylü, "O, bugünkü 20 lira değil, Yeni Lira" dedi. 
Yeni Türk Lirası'na göre düzenleme yapıldığının söylenmesi üzerine CHP Niğde Milletvekili Orhan Eraslan, "Hükümet liradan 6 sıfırı atmaktan vazgeçerse bizim TCK araya gider" diye espri yaptı. Adalet Bakanı Cemil Çiçek, bunun üzerine "Vazgeçmeyiz, şüpheniz olmasın" diye karşılık verdi. 

'Yeni Lira' önerisi 
Çiçek, "Arkadaşlar Yeni Lira'ya göre hesaplanıyorsa o zaman Türk Lirası yerine de 'Yeni Lira' diyelim" önerisinde bulundu. Ancak üyeler, "Yeni Lira geçici bir uygulama daha sonra yeniden liraya dönülecek" diyerek tasarıda "Yeni Lira" tanımının kullanılmasına gerek olmadığını belirtti. 
Komisyon, tasarının, namus cinayetlerini "haksız tahrik indirimi" kapsamından çıkararak töre cinayetlerinde ceza indirimini önleyen maddesini de kabul etti. Töre cinayetlerinde çocuğunu kullanan veya azmettiren anne baba ile kapkaç suçlarında çocukları kullananların cezası da artırılacak. 
Tasarının "Kast" başlıklı maddesine alınan "olası kast" ile de düğünlerde, maç sonralarında ateş edenlerin kurşunuyla işlenen cinayetlerde temel cezada indirim uygulanacak. 


</TEXT>
</DOC>
