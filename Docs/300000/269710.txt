<DOC>
<DOCNO> 269710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun39.html </URL>
<DATE> 2004/09/07/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Rusya meydanlarda teröre lanet okudu, yönetim istifaya çağrıldı 
</HEADLINE>
<TEXT>

     Rusya'nın başkenti Moskova'da 100 bine yakın kişinin katıldığı gösteride terörizm kınandı. 
     Kremlin tarafından desteklenen gösteri için Rus devlet televizyonu da halka katılım çağırısı yaptı. 
     Yaklaşık yüzbin kişi, olaysız geçen gösteride terörü lanetledi. 
     Kuzey Osetya'nın Beslan kasabasındaki okuldaki rehin alma krizinde hayatını kaybeden en az 335 kişi için cenaze törenleri devam ederken, ajanslar, Rus halkının, ölü sayısının yüksek olmasından hükümeti de sorumlu tuttuğunu duyurdular. 
     İlan edilen ulusal yasın ikinci gününde, sadece Moskova'da değil tüm ülkede terör karşıtı gösteriler düzenlendi. 
     Kuzey Osetya'nın bölgesel başkenti Vladikavkaz'da sokaklara dökülen binlerce kişi, bölge yönetimindeki liderlerin istifasını istedi. 
     Beslan'da ise akıbeti belli olmayan 200 kişinin yakınları kasaba meydanında toplandı. Bölgedeki gazeteciler, 30 bin nüfuslu kasabada öfkenin, komşu İnguş Cumhuriyeti'ne yöneldiğini bildirdiler. 
     İnterfaks, Vladikavkaz'daki gösteride halkın yöneticilerden sorumlu davranarak istifa etmesini istediğini belirtti. 
     Gösteride muhalefet liderlerinin de konuşma yaptığı kaydedildi. 
     Muhalif partiler gösterilerine yarın da devam edeceklerini açıkladılar. 
     Haber ajansları, Kuzey Osetya'da önceki gün binlerce insanın komşu İnguş Cumhuriyeti'ndeki bir köye saldırmak istediğini, ancak güvenlik güçlerinin bunu engellediğini, bölgede durumun hala çok gergin olduğunu belirtti. 
     Bu arada yetkililer, Beslan'daki okuldan çıkarılan cesetlerden 107'sinin tanınmayacak durumda olduğunu açıkladılar. Cesetlerin teşhis edilebilmesi için DNA testleri yapılacağı bildirildi. 
     Beslan'daki gazeteciler, ölenlerin tam bir listesi olmadığı için, yakınlarını arayan Beslanlılar'ın ceset torbalarını tek tek incelemek zorunda kaldıklarını belirttiler. 
     
</TEXT>
</DOC>
