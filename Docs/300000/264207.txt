<DOC>
<DOCNO> 264207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur54.html </URL>
<DATE> 2004/08/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hac'da son 25 yılın rekor başvurusu... 
</HEADLINE>
<TEXT>

     Diyanet İşleri Başkanı Ali Bardakoğlu, 2005 yılında hacca gitmek için 217 bin 38 kişinin ön kayıt yaptırdığını belirterek, bunun son 25 yılda yapılan rekor başvuru olduğunu bildirdi. 
     Ali Bardakoğlu, Diyanet İşleri Başkanlığı Salonu'nda düzenlediği basın toplantısında, bu yılki hac çalışmaları ve başvurular hakkında bilgi verdi. 
     Diyanet'in, öncelikli görevinin, vatandaşları dini konularda doğru ve sağlıklı bilgilendirme olduğunu ifade eden Ali Bardakoğlu, ''Din konusunda yanlış bilgi vermek, hiç bilgi vermemekten daha kötüdür'' dedi. 
     Türkiye'nin hac organizasyonu yapan en iyi ülke olduğunu ve övgü aldığını belirten Ali Bardakoğlu, ''önemli olanın haccın sağlıklı ve güven ortamında dini kurallara uygun, devletin onuruna yakışır şekilde yapılması'' olduğunu söyledi. 
     Bardakoğlu, 2005 yılında hacca gitmek için il ve ilçe müftülüklerine 217 bin 38 kişinin ön kayıt yaptırdığını, 8 bin 220 kayıtın ise mükerrer olduğunu, 208 bin 818 kişinin kura çekmeye hak kazandığını bildirdi. 
     Kura çekimlerinin bir kısmının dün, bir kısmının da bugün yapıldığını ifade eden Bardakoğlu, Türkiye'ye tanınan 70 bin kişilik hac kontenjanı çerçevesinde kesin kayıtların yapılacağını, Suudi Arabistan'ın ek kontenjan vermesi halinde, yedeklerden sırasıyla kesin kayıt yapılacağını söyledi. 
     Kesin kayıtların 23 Ağustos-10 Eylül tarihlerinde gerçekleştirileceğini bildiren Bardakoğlu, hacca gidecek olan vatandaşların serbest rekabet ortamında kayıtlarını Diyanet İşleri Başkanlığı'na ya da A Grubu Seyahat acentalarına yaptırabileceklerini kaydetti. 
     Bardakoğlu, Suudi Arabistan'ın terör olayları dolayısıyla ek kontenjanı kısıtlı tutabileceğini veya alınan önlemleri artırabileceğini belirterek, kontenjana göre hareket edileceğine dikkati çekti. 
     
     ''VAATLERE İTİBAR ETMEYİN'' 
     Yedeklerin kayıtlarının ise 13-24 Eylül tarihlerinde yapılacağını bildiren Bardakoğlu, yedekte kalan vatandaşları da vaatlere kanmamaları konusunda uyardı. Bardakoğlu, ''Yedekte kalan vatandaşlarımız herhangi bir ümitsizliğe kapılmamalı ve çeşitli vaatlere itibar etmemeli. Geçtiğimiz yıl çeşitli vaatlerle mağdur edilen vatandaşlarımızın sayısı azımsanamayacak kadar çoktur'' diye konuştu. 
     Haccın bir ibadet olduğunu ifade eden Bardakoğlu, şöyle devam etti 
     ''Hac, insan ömründe gücü olana bir defa farzdır. Vatandaşlarımız, ömürlerinde bir defa farz olan hac ibadetini yerine getirmeli, bu da ibadet şuuru içinde sağlık ve güven ortamında, devletimizin onuruna yakışır şekilde yapılmalıdır. İbadet heyecanının istismar edilmesi en büyük günahlardandır.'' 
     
     HAC GRUPLARI VE ÜCRETLERİ 
     Diyanet İşleri Başkanı Bardakoğlu, haccın bu yıl 3 grupta yapılacağını belirterek, grupları ve ücretlerini de açıkladı. 
     Buna göre, 1. grupta normal hac ücreti için vatandaşlar, 1790 dolar ödeyecekler ve yemeklerini kendileri yapacaklar. Yine birinci grupta olup da 2 bin 30 dolar ödeyen vatandaşlara ise kahvaltı ve 2 öğün yemek verilecek. 
     Müstakil odalı tipte ise hacı adayları, 2 kişilik odada kişi 3 bin dolar, müstakil odalı 2. tip için ise 2 kişilik odada kişi başı 3 bin 550 dolar ödeyecekler. Bu grupta 3 öğün yemek ve odalarda banyo tuvalet bulunuyor. 
     Lüks tipi tercih eden hacı adayları ise 5 yıldızlı otellerde konaklayacak ve bunun için de 2 kişilik odada kişi başı 6 bin 500 dolar ödeyecekler. 
     Ayrıca Diyanet, isteyen hacı adaylarına da hac ücretlerini 3 taksitte ödeme imkanı sunuyor. 
     Hacı adaylarına ''Haccı Anlamak'' kitabı, ''Kuranı Kerim Meali'' ile ''Kutsal iklimde dualar'' kitabının dağıtılacağını bildiren Bardakoğlu, hac organizasyonunu en iyi yapan Malezya ve Endonezya modellerini de incelediklerini belirtti. 
     
</TEXT>
</DOC>
