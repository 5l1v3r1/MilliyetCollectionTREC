<DOC>
<DOCNO> 264179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur26.html </URL>
<DATE> 2004/08/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sakarya'da Melen Çayı taştı, çok sayıda ev ve işyerini su bastı .. 
</HEADLINE>
<TEXT>

     Sakarya'nın Kocaali İlçesi'ne bağlı Ortaköy Beldesi'nde, Melen Çayı'nın taşması sonucu, çok sayıda ev ve işyerinin su altında kaldığı bildirildi. 
     Ortaköy Belediye Başkanı Cemal Angın, AA muhabirine yaptığı açıklamada, dün akşam saatlerinde başlayan şiddetli yağış sonrasında Melen Çayı'nın ve yakınındaki Çamdağı Deresi'nin taşması sonucu, 20'ye yakın ev ile 10 işyerinin sular altında kaldığını söyledi. 
     Su baskınından prefabrik okulun da zarar gördüğün bildiren Angın, bölgedeki üreticilerin harman sırasında yere serdiği fındıkların sel sularına kapıldığını kaydetti. 
     Sel suyunun çekildiğini ve baskına uğrayan evler ile işyerlerindeki çamurların temizlenmesine çalışıldığını belirten Başkan Angın, ilk belirlemelere göre yaklaşık 5 trilyon liralık hasar meydana geldiğini belirtti. 
     
</TEXT>
</DOC>
