<DOC>
<DOCNO> 291395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun46.html </URL>
<DATE> 2004/11/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Camide çıplak dizi çeken 3 kadın oyuncuya soruşturma 
</HEADLINE>
<TEXT>

     Yunanistan'ın Batı Trakya bölgesindeki Şahin köyünde, 15 Kasım Salı günü dizi film çekimi yaparken camiye yarı çıplak girerek köyde gerginliğe neden oldukları öne sürülen 3 kadın oyuncu hakkında soruşturma açıldığı bildirildi. 
     Atina Haber Ajansı ANA , İskeçe Asliye Hukuk Mahkemesi Savcısı Yorgo Kançidis'in, özel Alpha televizyonunda yayınlanan ''Arhipelagos'' dizisinin Despina Miru, Diada Skoriç ve Zoi Partheni adlı oyuncuları hakkında ''huzuru bozmak'' suçlamasıyla soruşturma açtığını duyurdu. 
     Ajans, Savcı Kançidis'in hazırladığı dosyayı, oyuncuların ifadelerinin alınması için ikamet yerleri olan Atina'daki ilgili savcılığa yolladığını kaydetti. 
     ANA, Savcı Kançidis'in olaylar sırasında dizi ekibine gösterilen tepki çerçevesinde suç işlenip işlenmediğinin belirlenmesi için Şahin köyünde inceleme yapılmasını istediğini de belirtti. 
     Ramazan Bayramı'nın 3. günü meydana gelen olayda, dizinin kadın oyuncularının camide yarı çıplak dolaştıkları haberinin yayılması üzerine, Şahin köyü sakinleri galeyana gelmiş ve çekim ekibi üyelerinin ilk tepkilerin ardından sığındıkları karakolun önünde toplanarak, kadın oyuncuların yaptıkları saygısızlıktan ötürü özür dilemelerini talep etmişti. 
     Çekim ekibi, köye gönderilen özel polis ekipleri tarafından İskeçe'ye götürülmüş ve dizi oyuncuları daha sonra yaptıkları açıklamalarda camiye girmediklerini, olayın 17-18 yaşlarındaki bir gençle yaptıkları tartışmadan kaynaklandığını öne sürmüşlerdi. 
     
</TEXT>
</DOC>
