<DOC>
<DOCNO> 296457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/spor/spo15.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Rize'den itiraz 

PFDK tarafından ceza yağdırılan Çaykur Rizespor, Tahkim Kurulu'na gitme kararı aldı. B.B.Ankaraspor maçıyla ilgili olarak Beşir El Tabei'ye iki maç, Genel Kaptan Yılmaz Zehiroğlu'na iki ay hak mahrumiyeti ve hakeme yönelik kötü tezahürat nedeniyle kulübe beş milyar ceza verilmesi yöneticileri isyan ettirdi. 

Hedef Postiga 

GENÇLERBİRLİĞİ, Portolu ünlü golcü Helder Postiga'nın peşine düştü. Bu futbolcuya 2 milyon euro teklif eden Başkent ekibi, olumsuz yanıt alması halinde Hollanda'nın Heerenveen kulübünde oynayan Klas Jan Huntelaar'a yönelecek. Ayrıca PSV Eindhoven'dan Mark Van Bommel'i de gündemde bulunuyor. 

Doğan çekildi 

GÜREŞ Federasyonu başkan adaylarından Bekir Doğan, Avrupa, dünya ve olimpiyat şampiyonu Mahmut Demir lehine adaylıktan çekildiğini açıkladı. Doğan, "Camianın istediği doğrultusunda Mahmut Demir'e destek vermek için adaylıktan çekildim" dedi. 

Çelik iddialı 

BİSİKLET Federasyonu başkanlığına adaylığını koyan İrfan Çelik tüm projelerini hazırladıklarını, bu sporu hak ettiği seviyeye çıkaracaklarını söyledi. Çelik, özerkleşmeyi ana madde olarak benimsediklerini, eğitimli sporcu sayısını ve sponsorların desteğini artırmayı amaçladıklarını söyledi. 

Siemens'ten büyük fırsat 

SİEMENS Mobile'in yeni kampanyası, CX65 cep telefonu satın alan kişilere Real Madrid'in yıldızlarıyla tanışma, aynı uçakta seyahat, otelde konaklama ve deplasmanda oynanacak Şampiyonlar Ligi maçını izleme fırsatı sunuyor. 31 Aralık'a kadar sürecek kampanyada 50 kişiye Real Madrid logolu özel üretim CX65, 200 kişiye de orjinal forma verilecek. 


</TEXT>
</DOC>
