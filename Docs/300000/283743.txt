<DOC>
<DOCNO> 283743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko09.html </URL>
<DATE> 2004/10/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
YTL ile artık "keseler" geri dönüyor... 
</HEADLINE>
<TEXT>

     Geçmişte türkülere konu olan kadife keseler, Yeni Türk Lirası'nın kullanılmaya başlanacağı yeni yılla birlikte madeni para kullanımının artacak olması nedeniyle yeniden hayatımıza giriyor. 
     Türk lirasından 6 sıfır atılmasıyla piyasaya sürülecek 1 milyar 250 milyon madeni paranın, taşıma sorununu da beraberinde getirecek olması, girişimcileri yeniden keseye yöneltti. 
     Çantasında ya da cebinde bozuk para taşımak istemeyen, parasını çantasında çabuk ve kolay bulmak isteyenlerin tercihinin kese olacağını dikkate alan Adana Kız Teknik Öğretim Olgunlaşma Enstitüsü, seri kese üretimi başlattı. 
     Günün tüketici tercihlerini dikkate alan tasarımcıların elinde imaj değiştiren keseler, artık kadifeden değil, başta keten olmak üzere parlak, canlı ve kaygan türde çeşitli kumaşlardan yapılıyor. Tığ, rengarenk boncuklar, sim ve düğme kullanılarak işlenen irili ufaklı keseler, her zevke hitap ediyor. 
     
     KADİFE KESELER BÜYÜDÜ 
     Yeni moda keselerin yanında, eskinin geleneksel kadife keselerinin de ebatları büyüdü. Düğün, nişan ve kına gibi törenlerde, gelinin eline verilerek altınlarını koyması sağlanan kadife keseler, artık aksesuvar kesesi olarak anılıyor. Bu keseler, Olgunlaşma Enstitüsü'nde çoğunlukla siyah ve bordo renkli kadife kumaşlardan yapılıyor. 
     Adana Kız Teknik Öğretim Olgunlaşma Enstitüsü Müdürü İkbal Kalın, AA muhabirine, ürünlerini çeşitli mağazalarda açtıkları stantların yanı sıra enstitüsü binasında da satışa sunduklarını belirterek, ''Yılbaşından itibaren satışlarda patlama bekliyoruz'' dedi. 
     Siparişle çalışmaya başladıklarını belirten Kalın, nostalji yaşatan keselerin, bozuk para taşımayı sorun olmaktan çıkarmasının yanında yöresel kültürü de yansıttığını belirterek, şunları söyledi 
     ''Keselerimizde, özellikle Adana yöresine özgü Karaisalı ve Osmaniye'nin Karatepe kilimlerinin motiflerini kullanıyoruz. Osmanlı motiflerinin de yer aldığı keselerimiz, yıkanıp temizlenmeye uygun. Bir ihtiyaç gidermenin yanında, bu keseler çantanın aksesuvarı olarak taşınabiliyor.'' 
     
</TEXT>
</DOC>
