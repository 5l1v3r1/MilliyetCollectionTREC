<DOC>
<DOCNO> 281627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur17.html </URL>
<DATE> 2004/10/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Babanın böbrek acısı... 
</HEADLINE>
<TEXT>

     Kayseri'de 3 çocuğunu böbrek hastalığı nedeniyle kaybeden baba, bir çocuğunu böbreğini vererek kurtardı, diğer çocuğuna da böbrek bulmak istiyor. 
     AA muhabirinin aldığı bilgiye göre, Sarıoğlan İlçesi'ne bağlı Kale Köyü'nde geçimini çiftçilikle sağlayan 56 yaşındaki Veli Polat, böbrek hastası olan 2 oğlu ile bir kızını kaybettiğini, hayatta kalan iki oğlunu kurtarmak için uğraştığını belirterek şunları söyledi 
     ''Oğlum Selami 1984 yılında 19 yaşındayken kronik böbrek yetmezliğine yakalandı. O zaman hastalığın ne olduğunu bile bilmiyorduk. Diyalize bile girmeden 3-4 ay içinde öldü. İkinci oğlum Hasan, 30 yaşında aynı hastalığa yakalandı. 3 yıl diyalize bağlı yaşadıktan sonra o da öldü. Ondan birkaç ay sonra da o zaman 25 yaşında olan kızım Nevin'i 1 yıl diyalize bağlı yaşadıktan sonra kaybettik. Diğer oğlum Kamil lise son sınıfta okurken bu hastalığa yakalandığı ortaya çıktı. 14 yıldır haftada 3 gün 4'er saat diyaliz makinesine bağlı olarak yaşıyor.'' Böbrek hastası olan oğlu Kamil'in 14 yıldan beri haftada 3 gün Kayseri'ye gelerek dializ makinasına bağlandığını kaydeden Veli Polat, küçük oğlu Soner'in de kardeşleri gibi böbrek hastası olduğunu ifade etti. 
     
     BÖBREĞİNİ OĞLUNA VERDİ 
     Veli Polat, üç çocuğunu kaybettikten sonra eşinin de ölmesiyle zor günler geçirmeye başladıklarını kaydederek, ''Küçük oğlum Soner de böbrek hastası oldu. Doktorlara, 'tek böbreğimi iki çocuğumdan birine verin' dedim. Doktorlar küçük oğlum Soner'e böbreğimi naklettiler. Şimdi o benden alınan böbrekle yaşıyor. Kamil de haftada 3 gün diyalize gidiyor'' diye konuştu. 
     Polat, Kamil'i diyaliz makinasından kurtarmak için tüm imkanlarını kullandığını ancak bir böbrek bulamadıklarını anlattı. 
     Babasının verdiği böbrekle yaşama yeniden umutla başlayan Soner Polat da ''Her şeyi babama borçluyum. Keşke ağabeyim Kamil'e de bir böbrek bulabilsek'' dedi. 
     Ömrünün yarısını diyaliz makinasına bağlı olarak sürdüren ve yaşama umudunu kaybetmeyen Kamil Polat ise uygun bir böbrek bulunmasını bekliyor. Polat ''Kayseri'de evimiz olmadığı için haftada 3 gün köyden hastaneye gitmek zorunda kalıyorum. Kayseri'ye özellikle kışın gidip gelmek çok zor oluyor. Bazen araç bulamıyorum yolda kalıyorum'' diye konuştu. 
     
</TEXT>
</DOC>
