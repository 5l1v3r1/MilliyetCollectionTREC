<DOC>
<DOCNO> 273266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/ygokberk.html </URL>
<DATE> 2004/09/20/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Yokluk ve çokluk 
</HEADLINE>
<TEXT>



Beşiktaş'ın üç "11'lik" üçte biri olsa da olur, olmasa da olur kalabalığından ideal on biri bulması uzun sürüyor tabii Del Bosque'nin zor da oluyor. Real Madrid'deki "banko"ların arasına 2 - 3 kişiyi serpiştirip sahaya çıkartmaya benzemiyor. En büyük problemi de bu zaten Beşiktaş'ın. Dün Del Bosque'nin yanında oturanlara bakın Pancu, Tümer, Juanfran, Ahmet Hassan ve falan filan, hani falan filanı da Galatasaray'ın isteyip de alamadığı Fatih Sonkaya ve Çağdaş... Hepsi Türkiye Ligi'ndeki her takımın teknik direktörünün rüyalarına giren bu oyuncular, Del Bosque'nin rüyalarına da giriyor, ama kabus gibi. Hem oynayan rahatsız, hem oynamayan, hem oynatan, hem de transferleri yapan. Evet, Del Bosque'nin işi zor tabii Beşiktaş'ın da. Mesela gelecek hafta dünkü maçın on birini tamamen değiştirip, başka bir on bir çıkarsa, kimse bir hafta öncekileri aramayacak belki de. İşte Galatasaray'ın en çok ihtiyaç duyduğu iki pozisyonun sağ bek - oyun kurucu iki oyuncusu Fatih ve Tümer'i, Del Bosque kulübede bile oturtabiliyor. 

Hagi akıllı 
Galatasaray'da durum tam tersi. Hagi'nin kafası Del Bosque'den daha rahat. Dün oynayan on birin dışında bir - iki pozisyon hariç fazla alternatifi yok elinde. Akıllı tabii Hagi. Hep aynı on biri beraber oynatarak hiç olmazsa birbirlerine alışmış bir on bir yaratmaya çalışıyor. Beşiktaş'tan daha takım gibi olmalarının sebebi de bu. İşte sağ beklikle alakası olmayan Cihan bile oynaya oynaya neredeyse sağ bek olacak. 
Beşiktaş'ın iki İbrahimli "tehlikeli sol"unun önüne koşan, mücadele eden çabuk Sabri'yi koyup, Ergün'ü sevmediği sol kanattan alıp ortaya koyup, Hasan'ı sevdiği sol kanada alıp, hem ikisini, hem de takımı rahatlatmıştı dün... 
Zaten geriye iki tane iyi kesici Song ve Tomas , onların önüne de iki ön libero koydun mu, orta sahada da çok koşup her topa bastın mı, Türkiye Ligi'ndeki her maçta büyük sürpriz olmazsa bir puanı garanti altına alıyorsun zaten. Hagi birşey daha biliyordu. Beşiktaş'ın puan kaybına tahammülü yoktu ve saldıracaktı. Sahaya bir puan için çıkmıştı, ama Beşiktaş üzerine geldiğinde ileriye çabuk çıkıp Necati, Hasan Şaş ve Sabri'yi Hakan Şükür'ün yanına sokup üç puanı da kovalıyordu. Hakan penaltıyı kaçırmasa alacaktı da. Evet, Beşiktaş daha takım gibi değil, ama her pozisyonda bireysel tecrübeleri fazla olan, yetenekli lig oyuncularına sahip ve bunlar maçın kaderini her an değiştirebilecek tarzda oyuncular. Hem Del Bosque, hem de Hagi bir puana razıydılar, maç da öyle bitti zaten. 



</TEXT>
</DOC>
