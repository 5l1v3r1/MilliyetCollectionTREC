<DOC>
<DOCNO> 285450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy20.html </URL>
<DATE> 2004/11/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Genelkurmay'dan AB'ye azınlık tepkisi... 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ, "Türkiye'nin üniter devlet yapısını tartışmaya açmak TSK tarafından tasvip edilemez" dedi. Milletin bir bütün olduğunu ve parçalardan ibaret görülmesi halinde bu parçaların her birinin vatanın da parçalarına sahip çıkma temayülü göstereceğini ifade eden Org. Başbuğ, "Bu ise devletin parçalanmasına giden yolu açar" dedi. 
     Genelkurmay 2. Başkanı Orgeneral İlker Başbuğ, ''Bulunduğu bölge itibarıyla Türkiye'nin iç güvenliğinde en küçük bir sarsıntı, bir göle atılan taşın yarattığı halkalar gibi bulunduğu bölgeden başlayarak geniş bir çevreyi etkileyecek güçtedir'' dedi. 
     Orgeneral Başbuğ, ''Azınlık hakları bireysel haklar olup bu hakların ilgi alanı kültürel alandır. diğer bir deyişle, azınlık haklarını grup haklarına dönüştürmek ve ilgi alanını siyasal alana yaymak konuya ilişkin uluslararası kabul edilen görüşlerle uyumlu değildir'' diye konuştu. 
     Orgeneral Başbuğ, Genelkurmay Karargahı'nda düzenlediği basını bilgilendirme toplantısında, AB'nin 6 Ekim'de açıkladığı İlerleme, Tavsiye ve Etki raporları güvenlik boyutunda incelendiğinde, basında yoğun olarak gündeme getirilen ve her kesimde tartışılan azınlık konusunun öncelikle değerlendirilmesi gerektiğini belirtti. 
     Orgeneral Başbuğ, şunları kaydetti 
     ''Bulunduğu bölge itibarıyla Türkiye'nin iç güvenliğinde en küçük bir sarsıntı, bir göle atılan taşın yarattığı halkalar gibi bulunduğu bölgeden başlayarak geniş bir çevreyi etkileyecek güçtedir. Bu nedenle Türkiye'yi coğrafyası, yönetim yapısı, ekonomisi, dini, tarihi ve benzeri nedenlerle sorgulayan ülkelerin en çok da kendi güvenliklerini korumak için huzurlu ve güvenlikli bir Türkiye'ye tahminlerinden çok daha fazla ihtiyaçları vardır. Bugüne kadar gerek terörle mücadelede, gerekse bölgesel krizlerde Türkiye'nin çoğu zaman tek başına verdiği mücadelenin ve istikrara desteğin takdiri beklenmemekle birlikte, iç dengeleri açısından Türkiye, sorunlu bir yapıya dönüştürüldüğünde sonuçlarını tüm ülkeler tahmin etmek durumundadır. 
     Türkiye Cumhuriyeti üniter bir devlettir. Üniter devlet, ülke, millet ve egemenlik unsurları ve keza yasama, yürütme ve yargı organları bakımından teklik özelliği gösteren devlet olarak tanımlanır. Buna göre, üniter devlette tek bir ülke, tek bir egemenlik ve tek bir millet vardır. Bu kapsamda, Anayasamızın değiştirilemez ve değiştirilmesi teklif bile edilmeyecek olan 3. maddesinde yer alan, Türkiye'nin üniter devlet yapısını tartışmaya açmak TSK tarafından tasvip edilemez.'' Üniter devlet tanımında yerini bulan millet kavramının ise dil, kültür ve ülkü birliğiyle birbirine bağlı vatandaşların oluşturduğu bir siyasi ve sosyal olgu olarak tanımlayan Orgeneral Başbuğ, bu noktada Atatürk'ün, Türk milletini, ''Türkiye Cumhuriyeti'ni kuran Türkiye halkına Türk milleti denir'' şeklinde tanımladığını belirtti. 
     
     AZINLIK KAVRAMININ TANIMI... 

     Orgeneral Başbuğ, Türk milletini oluşturan Türkiye coğrafyası üzerinde ve ülkü bağıyla birbirine bağlı olan Türkiye halkının, üniter devlet yapısı içerisinde bir millet olarak tanımlandığını ifade ederek, şöyle devam etti 
     ''Atatürk'ün bu görüşü bugünkü Anayasamızda da hukuklaştırılmıştır. Ancak bugün millet kavramı ve tanımı üzerinde kamuoyunda yapılan bazı tartışmalar ile millet kavramının teklik niteliği bozulmaya çalışılmaktadır. Oysa millet kavramı ayrıştıran değil, bütünleştiren bir olgudur. Millet bir bütündür parçalardan ibaret görülemez. Böyle görülürse bu parçaların her biri vatanın da parçalarına sahip çıkma temayülü gösterir. Bu ise devletin parçalanmasına giden yolu açar. 
     Azınlık konusunun Türkiye'nin güvenliğiyle ilgili önemi açıktır. Bilindiği gibi azınlık konusu oldukça karmaşık bir konudur. Bu nedenle, değerlendirmelerin sağlıklı ve doğru bilgiler ışığında yapılması önemlidir. İlk önce konuya genel bakış açısıyla, diğer bir deyişle uluslararası belgeler çerçevesinde bakmanın yararlı olacağını değerlendirmekteyiz. 
     Uluslararası hiçbir belgede azınlık kavramının ortak bir tanımı bulunmamaktadır. Her şeyden önce söz konusu bütün belgelerin azınlık haklarını bireysel hak olarak gördüğünü belirterek, azınlıklarla ilgili uluslararası belgelerde yer alan şu temel noktaları ifade etmek istiyoruz 
     -Etnik, kültürel, din ve dil ayrılıkları mutlaka ulusal azınlıkların yaratılması sonucunu doğurmaz. 
     -O halde azınlıklar nasıl oluşur Öncelikle bireyin kendisini toplumun diğer kesimlerinden farklı olarak görmesi şarttır. Bu farkı görmeyenler zorla farklı duruma sokulamaz. Ayrıca bireyin, kendisinin, kendisi gibi düşünen bir azınlık grubuna ait olduğunu hissetmesi gerekir. Burada üzerinde önemle durulması ve iyi anlaşılması gereken nokta, azınlık haklarının bireysel olduğu, grup hakkı olmadığı hususudur. Uluslararası sözleşmelerde de öngörüldüğü gibi, birey kendi kimliğini belirlemede özgür olduğundan bir gruba ait olup olmadığını açıklamak bireyin kendi tercihine kalmıştır. 
     Avrupa Konseyi'nin Ulusal Azınlıkların Korunmasına İlişkin Çerçeve Sözleşmesi'ne ve bu sözleşmeye ilişkin devletlerin deklarasyonlarına bakarsanız, her devletin ülkesinde azınlık olup olmadığı konusunda karar vermede egemen olduğunu görürsünüz. Anılan Çerçeve Sözleşmesi, bireysel azınlık haklarının kullanılmasının ilgili ülkenin toprak bütünlüğüne ve ulusal egemenliğine karşı kullanılamayacağını açıkça ifade etmektedir. Aslında azınlık haklarının grup hakkı olarak tanınmasının uygun olmayacağı düşüncesi de bu hususa dayanmaktadır. 
     Buraya kadar ifade edilenlerden şu sonuçları çıkarabiliriz Azınlık hakları bireysel haklar olup bu hakların ilgi alanı kültürel alandır. Diğer bir deyişle, azınlık haklarını grup haklarına dönüştürmek ve ilgi alanını siyasal alana yaymak konuya ilişkin uluslararası kabul edilen görüşlerle uyumlu değildir. 
     Lozan Barış Andlaşması görüşmeleri sırasında azınlıklar konusunun nasıl yer aldığına gelince Lozan Barış Andlaşması'nın Azınlıkların Korunmasına ilişkin kesimi, teşkil edilen Azınlıklar Alt Komisyonu tarafından hazırlanmıştır. Bu kesim, 'Azınlıkların Korunması' başlığı altında 37. madde ile başlamakta ve 45. madde ile sona ermektedir. 
     Azınlıkların Korunması Kesimi'nin hazırlanması esnasındaki temel esas ve düşünceler ile tarafların konuya ilişkin görüşlerini dikkate almadan, yani ilgili kesimin tutanaklarını okumadan her bir maddeyi ve bu maddeler içindeki cümleleri ve sözcükleri kendi düşünceleri doğrultusunda yorumlayarak sonuç çıkarmanın sağlıksız bir yaklaşım olduğu söylenebilir. 
     Türk Heyeti, Alt Komisyonun çalışmalarında konuya ilişkin görüşlerini, Türkiye'de Müslüman olmayan azınlıkların bulunduğu ancak Müslüman azınlıkların bulunmadığı esasına dayandırmıştır. Türk Temsil Heyeti son andlaşmalarda bulunan ve bütün devletlerce yeterli kabul edilmiş çağdaş ve laik ilkelere uygun bütün hakları, Müslüman olmayan azınlıklara tanımayı yükümlenme konusunda bir an bile duraksamamış, ancak bundan daha ileriye gitmeyi ise reddetmiştir. Çünkü Müslüman azınlıklar olduğunun kabul edilmesi, çoğunluğun içinde bulunan bazılarının azınlık durumuna düşürülmesidir. Türk Heyeti Lozan'da göstermiş olduğu kararlılıkla, Andlaşmanın "Azınlıkların Korunması" kesimindeki azınlık anlayışının "Müslüman olmayan azınlıklara" dayandırılmasını sağlamıştır. Bu şekilde, Lozan Barış Andlaşması ile Müslüman olmayan azınlıklara pozitif haklar verilmiştir.'' Orgeneral Başbuğ, Avrupa Birliği Komisyonu'nun Tavsiye Raporu'nda yer alan, "Türkiye'nin Kopenhag kriterlerini yerine getirmiş olduğu ve bu nedenle ortaklık görüşmelerinin başlaması önerisini" memnuniyetle karşıladıklarını söyledi. Orgeneral Başbuğ, ''Bu bağlamda azınlıklar konusuna Avrupa Birliğinin 6 Ekim 2004'de yayımlanan raporlarında nasıl bakıldığını değerlendirmekte yarar görüyoruz'' dedi. 
     Orgeneral İlker Başbuğ, şöyle konuştu 
     ''Avrupa Birliği'nin Tavsiye Raporu'nda azınlıklar konusu üç yerde ve hiçbir gruba atıf yapılmaksızın genel bir ifadeyle geçmektedir. İlerleme ve Etki raporlarında ise azınlıklar konusu çok geniş biçimde yer almaktadır. Özellikle İlerleme Raporu'nda 69 defa "azınlık" kelimesi geçmekte, Lozan Andlaşması'nda tanımlanan ve hukuki statüsü belirlenen azınlıklar dışındaki bazı topluluklara atıf yapılmakta, bazı yerlerde kapalı bazı yerlerde ise açıkça Türkiye'de yeni azınlıklar bulunduğu ifade edilmektedir. Kürt kökenli vatandaşlarımız ile Alevi vatandaşlarımız - ki Avrupa Birliğinin bu ayrımını konuşmamızda kullanmak bile bizim için rahatsız edici - Türkiye'deki Müslümanlar içinde azınlıklar olarak gösterilmekte ya da ima edilmekte ve bu vatandaşlarımızla ilgili rakamlar verilmektedir. Bu konuya ilişkin ilk tepki ilgili vatandaşlarımızdan gelmiş ve Türkiye'deki bir Avrupa Birliği yetkilisi bu hususun bir terminoloji meselesi olduğunu ifade ederek konuyu hafifletmeye çalışmıştır. Oysa, hepimizin de iyi bildiği gibi bugünün medya ortamında bir şeyin var olduğunu zannettirmek, varmış yanılsamasına yol açabilir. 
     Avrupa Birliği raporlarında dikkati çeken diğer bir husus ise azınlık hakları çerçevesinde düşünülen ve istenilen bazı hakların, kültürel alanları da aşarak siyasal alanlara taştığı noktasıdır. Seçim sistemindeki yüzde 10'luk baraj eleştirisinin sadece belirli bir topluluğun Parlamentoda temsil edilmesini zorlaştırdığına dayandırılması da bu hususa bir örnektir. Halbuki bu konu, Türkiye'deki seçim sisteminin "temsilde adalet" prensibi çerçevesinde ele alınması gereken bir husustur. 
     Avrupa Birliği'nin söz konusu yaklaşımının Lozan Barış Andlaşması ile tesis edilen durumun dışına çıktığı ortadadır. Ayrıca, kendilerini azınlık olarak düşünmeyen bireylerin, azınlık olduklarının açıkça söylenmesini veya ima edilmesini tasvip etmiyoruz ve düşündürücü buluyoruz. 
     Düzenlemelerin kültürel alanda kalması ve üniter devlet yapısının zedelenmesine yol açılmaması koşuluyla, Türkiye Cumhuriyeti ilgili uyum yasaları ile Türkiye'deki kültürel zenginliğin yaşaması için gerekli düzenlemeleri gerçekleştirmiştir ve uygulamalar devam etmektedir.'' Başbuğ, ''TSK'nın bugüne kadar daima taraf olduğu, bundan sonra da taraf olmaya devam edeceği konuların başında, Türkiye Cumhuriyeti Devleti'nin ülkesi ve milletiyle bölünmez bütünlüğünün korunması ve kollanması gelmektedir. Üniter devlet, sadece güvenlik güçlerinin değil bütün milletin müşterek değeridir ve herkes tarafından dikkatle korunmalı ve kollanmalıdır. Üniter devlet ya vardır ya yoktur, ortası olamaz'' dedi. 
     Orgeneral Başbuğ, Genelkurmay Karargahı'ndaki basını bilgilendirme toplantısında terör örgütü ile bu örgüt paralelinde hareket eden kişi ve kurumların, konulara nasıl baktıkları ve neleri hedeflediklerine ilişkin değerlendirmelerde bulundu. 
     Orgeneral Başbuğ, şöyle konuştu 
     ''Bölücü terör örgütü ve bölücü terör örgütü paralelinde hareket eden kişi ve kurumların son zamanlardaki söylemlerine bakıldığında, kendi kimliklerinin Anayasal güvenceye alınmasının ve kendilerinin iki kurucu ulustan biri olarak Anayasa'da yer almasının çoğu kez açıkça ifade edildiği görülmektedir. Bu husus, kendilerinin kültürel hakları yeterli görmediklerinin ve konunun kültürel alandan siyasal alana taştığının göstergesidir. 
     1984 yılından bugüne kadar yaşanan terör olayları Türk toplumunda herhangi bir kutuplaşma ve ayrışmaya neden olmamıştır. Ancak kültürel alandaki haklar siyasal alana doğru götürülürse bu konu bir kutuplaşma ve ayrışmaya neden olabilir. Bu durum ise ülke güvenliğiyle yakından ilişkilidir. Diğer bir deyişle bu yaklaşımın temelinde üniter devlet yapısının sorgulanması vardır. 
     TSK ve diğer güvenlik kurumları terörle mücadelede 1984 yılından bugüne kadar binlerce şehit vermiştir. Bu şehitler Anayasamızın 3. maddesinde açıkça yer alan Türkiye Cumhuriyeti Devleti'nin ülkesi ve milletiyle bölünmez bütünlüğünün korunması uğruna verilmiştir. Diğer bir deyişle, Türkiye Cumhuriyeti'nin üniter devlet yapısının korunması uğruna verilmiştir. 
     Sayın Genelkurmay Başkanımızın Nisan ayında yaptığı basın toplantısında da açıkça ifade etmiş olduğu gibi, TSK'nın bugüne kadar daima taraf olduğu bundan sonra da taraf olmaya devam edeceği konuların başında, Türkiye Cumhuriyeti Devleti'nin ülkesi ve milletiyle bölünmez bütünlüğünün korunması ve kollanması gelmektedir. Üniter devlet, sadece güvenlik güçlerinin değil bütün milletin müşterek değeridir ve herkes tarafından dikkatle korunmalı ve kollanmalıdır. Üniter devlet ya vardır ya yoktur. Ortası olamaz.'' 
     
     BRİFİNGLER 

     Orgeneral Başbuğ, AB Birliği raporlarının değerlendirilmesi gereken diğer bir boyutunun doğrudan TSK ile ilgili olduğunu belirtti. Tavsiye raporunda sivil-asker ilişkileri hakkında sadece bir cümle yer aldığını ifade eden Orgeneral Başbuğ, şunları kaydetti 
     ''Burada, AB'nin bu konuyu, Türkiye'nin gündeminde önemli ve öncelikli bir konu olarak değerlendirmediğini görüyoruz. İlerleme Raporu'nda ise birkaç nokta dikkat çekmektedir. Ancak ironik olan husus, bu konudaki aşırı önerilerin yurt dışı yerine yurt içinden geliyor olmasıdır. Hepinizin bildiği gibi raporda, TSK'nın resmi olmayan yolları kullanarak etkisini sürdürdüğüne ilişkin cümle yer almaktadır. Yapılan brifingler de bu kapsamda gösterilmektedir. Yetki ve sorumluluğu çerçevesinde görüşlerini kamuoyuyla paylaşma sorumluluğu bulunan TSK'nın medyaya verdiği önem en iyi sizlerce bilinmektedir. 
     TSK'nın basını ve kamuoyunu bilgilendirmeye devam etmesi, AB'nin de savunduğu kamuoyunu bilgilendirme ve bilginin paylaşımını destekleyen bir yöntemdir. Bu yöntemle basının ülke ve bölge güvenliğiyle ilgili konularda TSK'dan bilgi almasına önem verilirken, doğruluğu tartışmalı kaynaklar üzerinden yanlış ve spekülatif bilgi alınmasının önüne geçmek de hedeflenmektedir. 
     TSK, bilginin paylaşımında medyanın bir kısmına bilgi vermek ya da haber sızdırmak yolunu seçmek yerine bilgiyi değerli medyamızla doğrudan paylaşmayı tercih etmektedir. Bunun dışında TSK'ya atfen yapılan haberlere itibar edilmemesi gerektiğini dikkatlerinize sunuyoruz. Bu amaçla kurum olarak medyayı ve medya aracılığıyla kamuoyunu bilgilendirmeye ve bu anlamda sizlerden destek beklemeye devam edeceğiz. 
     TSK İç Hizmet Kanunu'na ilişkin değerlendirmeye gelince, Silahlı Kuvvetler'in vazifesi, Türk yurdunu ve Anayasa ile tayin edilmiş olan Türkiye Cumhuriyeti'ni kollamak ve korumaktır şeklindeki 35. maddesinin hemen her ülkede benzer biçimde varlığına dikkat çekmekte yarar vardır. 
     Hatta bazı AB ülkelerinin anayasalarında ve silahlı kuvvetlerle ilgili özel kanunlarında, silahlı kuvvetlere bu çerçevede görev ve sorumluluk yükleyen çok daha kapsamlı maddeler bulunmaktadır. Buradan görüleceği gibi, kendini bir ülke ve bir devlet olarak tanımlayan hiçbir ulus kendini koruyacak mekanizmalara zarar verecek düzenlemeleri tartışmaya açmaz. Esasen bir silahlı kuvvetin bundan daha önemli ne görevi olabilir ki 
     Bu çerçevede tartışmaya açılan diğer bir nokta ise TSK'nın savunma harcamalarının ve kaynak kullanımının yüksek olması konusudur. Savunma harcamalarının oranını, o ülkenin tehdit ve güvenlik algılamaları tayin eder. Öte yandan bilindiği gibi milli güvenliğin iki önemli boyutu vardır. Bunlardan birisi ülke güvenliğinin temini, diğeri ise ulusun refah düzeyinin artırılmasıdır. Ülkeyi yönetenlerin görevi ise bu iki değer arasındaki en akılcı dengeyi sağlamaktır. TSK'nın toplumun mutluluk ve refahına her zaman verdiği önemi anlamamazlıktan gelmek, entelektüel duruşa uygun düşmeyen bir tavırdır.'' 
     
     HAZIRLIK SORUŞTURMASI 

     Orgeneral Başbuğ, TSK'nın doğru ve yeterli bilgilere dayanan haklı ve yerinde eleştirileri doğru bir üslupla yapıldığı sürece her zaman dikkate aldığını, ancak kişisel ve ideolojik amaçları doğrultusunda haksız ve maksatlı yapılan eleştirileri ve özellikle de sığ fikirlerini güçlendirme eğilimlerini medyanın saygın sorumluluk anlayışına uygun bulmadıklarını belirtti. Orgeneral Başbuğ, şöyle devam etti 
     ''Dikkatinize sunmak istediğimiz diğer bir konu ise hazırlık soruşturması devam eden bir konu hakkında 9 Ekim 2004 tarihinde medyada yer alan haberlerle ilgilidir. Bildiğiniz gibi hazırlık soruşturmaları gizlidir. Buna rağmen bazı gazeteler yorum yoluyla yaptığı haberlerle bazı mensuplarımızı isim vererek suçlamış ve bu yolla kurum da yıpratılmaya çalışılmıştır. Bu konuda yapılan idari soruşturma sonucunda adı geçenlerin belirtilen durumlarla ilgisi olmadığı ortaya çıkmıştır. İlgili medya kuruluşları hakkında hazırlık soruşturması bitiminde gerekirse yasal süreç başlatılacaktır. Medya bu tür haberlere tüm kurumlar için özen göstermeli, kişilerin onur ve itibarını zedeleyecek davranışlardan kaçınmalıdır. Ayrıca, bundan sonraki süreçte hazırlık soruşturması neticesinde herhangi bir personelimizin olayla ilgisinin bulunması durumunda, kurum olarak üzerimize düşeni de yerine getireceğimizden kimsenin şüphesi olmamalıdır.'' Orgeneral Başbuğ, son günlerde askerlik süresinin kısaltılmasına ilişkin medyada bazı haberlerin yer aldığını da hatırlatarak, ''Bilindiği gibi 15 Temmuz 2003 tarihinden itibaren askerlik sürelerinde indirim yapılmıştır. Bugün için kaynakta ihtiyaç fazlası yükümlü bulunmamaktadır. Bu nedenle askerlik süresinin kısaltılması ve bedelli askerlik konusu gündemimizde yoktur'' diye konuştu. 
     TSK'nın, NATO çerçevesinde Avrupa'nın en seçkin silahlı kuvvetleriyle uzun yıllar çalışmış, Batı'nın Türk ulusuna layık bütün değerlerini kendi bünyesine taşımış bir kurum olduğuna dikkati çeken Genelkurmay İkinci Başkanı, şunları söyledi 
     ''Bu anlamda, AB üyeliğini ulu önder Atatürk'ün bizlere vermiş olduğu Türkiye'yi çağdaş uygarlığın ilerisine taşıma hedefi için önemli bir araç olarak görmekteyiz. 
     Sayın Cumhurbaşkanımızın da daha önce ifade ettikleri gibi, AB ile müzakere sürecinde ulusal çıkarlarımızın tam bir kararlılıkla korunmasının önemine de inanmaktayız. AB'nin bize sağlayacağı yararlar kadar, Türkiye'nin üyeliğinin AB'yi de küresel bir güç olmaya taşıyacağı unutulmamalıdır.'' Başbuğ, Kerkük'le ilgili ABD'li makamlarla herhangi bir anlaşmaya varılmadığını ve bu konuda bir görüşme yapılmadığını söyledi. 
     Orgeneral Başbuğ, Genelkurmay Başkanlığı Karargahı'nda düzenlediği basın bilgilendirme toplantısında, gazetecilerin sorularını yanıtladı. 
     Bir gazetecinin, ''Güneydoğu Anadolu'da son dönemlerde artış görülen terörist eylemlerde ABD'nin Irak'ın kuzeyindeki terörist gruplara müdahale etmemesinin etkisi olup olmadığı'' sorusuna, Orgeneral Başbuğ, bölgede Haziran ayından itibaren iç güvenlik olaylarında yaşanan adetsel artışın doğru olduğunu belirterek, şöyle konuştu 
     ''Bunu terör örgütünün Haziran ayında sözde ateşkesin kesilmesiyle bağlantılı görülmesinde yarar var. Kuzey Irak'taki gelişmelerin de bu olayın içerisinde belirli bir payı ve rolü olduğunu düşünebiliriz. Şu anda yurtiçinde bulunan terörist sayısı 1998 yılındaki adetlere yaklaşmıştır. Kuzey Irak'taki terör örgütü militanının bir kısmının yurtiçine geçtiği ve 1998 yılındaki rakama ulaştığı gerçektir. 
     TSK ve bölgedeki tüm güvenlik güçleri 1984 yılından bugüne kadar olduğu gibi kanlı terör örgütüyle mücadelesine aynen devam edecektir. Güvenlik güçlerinin eğitim, moral, motivasyon konularında en ufak bir eksikliği yoktur. Bugün bu bölgede yürütülen iç güvenlik harekatında TSK en büyük desteği bölge halkından görmektedir. Bölge halkı terörden bıkmıştır, terörü lanetlemektedir. Bölge halkından aldığımız güçle de bu mücadele devam edecektir.'' Orgeneral Başbuğ, terör olaylarının sıfırlanamayacağını, ancak kabul edilebilir bir seviyeye getirilebileceğini de ifade etti. 
     Orgeneral Başbuğ, son dönemde yaşanan terör olaylarıyla ''ABD'nin tutumu arasında bağlantı kurmanın doğru olmayacağını'' da belirtti. 
     Orgeneral Başbuğ, terör örgütü militanlarının İran sınırından sızıp sızmadıkları sorusunu yanıtlarken de teröristlerin hem İran hem de Suriye sınırından sızdıklarını, ancak o kadar geniş bir arazide ne kadar tedbir alınırsa alınsın, sızmaların önlenmesinin mümkün olmadığını söyledi. İran sınırında bütün askerler el ele tutuşsa, ancak sınırın uçtan uça kapanabileceğini ifade eden Orgeneral Başbuğ, ne kadar tedbir alınırsa ne kadar iyi istihbarat alınırsa alınsın, terörist geçişlerine hudutların kapatılabilmesinin çok zor olduğunu vurguladı. 
     
     KERKÜK'ÜN DURUMU 

     ''Kerkük'e Türk askerinin gitmesi yönünde ABD ile anlaşmaya varıldığı ve harekat planları yapıldığı'' şeklindeki haberlerin anımsatılması üzerine de Orgeneral Başbuğ, konunun önemli bir konu olduğunu belirterek, ''Kerkük ile ilgili ABD'yle ne bir anlaşma vardır, ne de bu konuda herhangi bir görüşme cereyan etmiştir. Ama Kerkük'ün geleceği ve getireceği konuları tabii ki başta Amerikalılar olmak üzere bütün karşılaştığımız yetkililerle görüşüyoruz. Ama o konu ayrı, öbür konu ayrı'' diye konuştu. 
     Türkiye'nin Irak'taki enerji kaynaklarının bütün Irak halkı tarafından eşit ve adil şekilde kullanılmasını istediğini ifade eden Orgeneral Başbuğ, Irak petrollerinin yüzde 12'sinin bulunduğu Kerkük'ün de bu bağlamda önemli bir yere sahip olduğunu kaydetti. Kerkük'ün tarihsel yeri ve bölgedeki Türkmenler açısından da dikkate alınması gereken bir yer olduğuna dikkati çeken Orgeneral Başbuğ, konunun sadece Irak'ın ''bir içişleri sorunu'' olarak değerlendirilemeyeceğini anlattı. 
     ''Alınacak yanlış kararlar Irak'ta bir iç çatışmaya hatta bir iç savaşa sebep olabilir'' diyen Orgeneral Başbuğ, bu tespiti ABD'li yetkililerin ve NATO istihbarat kaynaklarının da yaptığını vurguladı. Orgeneral Başbuğ, ''Irak'ta bir iç savaş çıkarsa, Türkiye'nin bu konudan etkilenmeyeceğini düşünmek herhalde çok saflık olur. Bu açıdan Kerkük çok önemli. Kerkük, Irak'ın iç işi. Maalesef olayın Irak'ın içişleri olarak kalma olasılığı çok düşük'' dedi. 
     Orgeneral Başbuğ, Türkiye'nin, Irak Geçici Anayasasının 53. maddesinde vurgulanan, Kerkük ve Bağdat'ın muhtemel herhangi bir federasyon içerisinde yer almaması yönündeki hususun uygulanmasının doğru olduğunu gördüğünü ifade ederek, ''Kerkük, özel statüye kavuşturulmalı ve muhafaza edilmelidir. Türkiye'nin isteği bu 53. maddenin uygulanması'' diye konuştu. 
     ''Bu kötü durumun diplomatik yollarla bertaraf edilmesine çalışılması lazım'' diyen Orgeneral Başbuğ, güvenlik konularına ilişkin Genelkurmay Başkanlığı'nın verdiği cevapların Genelkurmay'ın kişisel cevabı olarak değil, devlet görüşü olarak kabul edilmesi gerektiğini vurguladı. 
     
     ''KERKÜK, DEVLET POLİTİKASIDIR'' 

     Orgeneral Başbuğ, gazetelerde Kerkük'e ilişkin harekat planlarıyla ilgili spekülatif haberlerin yer aldığını belirterek, şunları söyledi 
     ''Kerkük'le ilgili oluşabilecek en kötü ihtimalleri koordineli olarak çalışarak, diplomatik yollarla engellemek bizim görevimizdir. Bunu en iyi şekilde yapıyoruz. Peki efendim, 'çeşitli ihtimallere karşı planlamalar yapıyor musunuz ' Almış olduğumuz direktifler çerçevesinde her durum karşı planlama yapılması bizim kurum olarak zaten görevimiz. 
     Böyle bir planlama yaparsınız, şartlar nasıl gelişir, bu konuya ilişkin o anda devletin tutumu ne ise Silahlı Kuvvetler'in tutumu da o olur. Bugünden spekülatif konuşmak çok yanlış noktalara götürür. Planlama yapabilirsiniz, çeşitli durumlara karşı. Tabii bu planların ki gerçeği yansıtmadığını söyledim, basında açık şekilde yer almasından da ne kastedildiğini, amacın ne olduğunu anlamakta zorluk çekiyoruz. Kerkük konusu devlet politikasıdır. Kurumların tek tek görüşüyle karar olamaz. Gelişmeler neyi gösterir bilemeyiz. O gün devletin tutumu ne ise o olur.'' Başbuğ, terör örgütü elebaşı Abdullah Öcalan'ın avukatlarıyla sadece savunma hakkı çerçevesinde görüşmesi gerektiğini söyledi. 
     Orgeneral Başbuğ, bir soru üzerine, Kara Kuvvetleri Komutanı Orgeneral Yaşar Büyükanıt'ın, Cumhuriyet Bayramı Resepsiyonu'nda, terör örgütü konusunda söylediklerinin yüzde 100 doğru olduğunu kaydetti. 
     Terör örgütü elebaşının avukatları aracılığıyla örgütüne talimatlarını gönderdiğini ifade eden Orgeneral Başbuğ, bunun dünyada ikinci bir örneğini bulmanın zor olduğunu belirtti. 
     Terör örgütü elebaşı Abdullah Öcalan'ın, Avrupa İnsan Hakları Mahkemesi'ne AİHM biri 1999, biri de 2003'te olmak üzere iki başvurusu bulunduğunu hatırlatan Orgeneral Başbuğ, ilk başvurunun AİHM Büyük Dairesi'nde olduğunu söyledi. Büyük Daire'nin konuya Haziran ayında baktığını kaydeden Orgeneral Başbuğ, Eylül ayında açıklanması gereken kararın henüz açıklanmadığına dikkati çekti. 
     Ceza ve Tevkif Evleri Genel Müdürlüğü'nün genelgesi doğrultusunda hükümlü olduğu halde AİHM'e başvurmuş olması nedeniyle terör örgütü elebaşının avukatlarıyla görüşebildiğini anlatan Orgeneral Başbuğ, ''Görüşecek, ama bu görüşmelerin sadece savunma hakkı çerçevesinde olması lazım. Şu anda gerçek öyle değil. Avukatları ile görüşüyor, internet, basın yoluyla görüş ve direktiflerini örgüte aktarıyor. Olay bir suç. Suçu kim işliyor, avukatlar...'' diye konuştu. 
     Adalet Bakanlığı ile gerekli yazışmaların yapıldığını, avukatlar hakkında ''yardım ve yataklık'' suçundan 19 soruşturma açıldığını bildiren Orgeneral İlker Başbuğ, bu avukatların aynı zamanda Avukatlık Kanunu'na aykırı davrandıklarını, bu nedenle de ilgili barolarda 21 ayrı soruşturma açıldığını, ancak bunlardan şu ana kadar hiç birinin sonuçlandırılmadığını söyledi. 
     İmralı Kapalı Cezaevi'nin iç emniyetinin, Adalet Bakanlığı'nın sorumluluğunda olduğunu ifade eden Orgeneral Başbuğ, dış güvenlikten ise Jandarma Genel Komutanlığı'nın sorumlu olduğunu dile getirdi. 
     Orgeneral Başbuğ, TSK'nın, yargının bağımsızlığına saygısının sonsuz olduğunun altını çizdi. 
     
     ''İKİ HALKIN VARLIĞININ TEYİDİ'' 

     Genelkurmay İkinci Başkanı Orgeneral İlker Başbuğ, bir soru üzerine, Kıbrıs meselesinin milli bir dava olduğunu belirterek, ''KKTC, Türkiye için önemini aynen muhafaza etmektedir'' dedi. Orgeneral Başbuğ, adada aynı anda KKTC ve Rum kesiminde yapılan referandumun, burada iki ayrı halk bulunduğunu teyit ettiğini ve birinin diğerini temsil etme yetkisinin olmadığını ortaya koyduğunu kaydetti. 
     Orgeneral Başbuğ, referandum sonrasında KKTC ve Türkiye'nin beklentilerinin karşılanmadığını da ifade ederek, Türkiye'nin kendisine düşen hususları yerine getirdiğini anlattı. 
     
     MECLİS MUHAFIZ ALAYI TABURU... 

     Genelkurmay İkinci Başkanı Orgeneral İlker Başbuğ, basın toplantısında, TBMM Muhafız Taburu Gazinosu'na kılık kıyafetleri gerekçe gösterilerek bazı kişilerin alınmayışı konusuna da değindi. Söz konusu gazinonun Meclis Muhafız Taburu personelinin tabldot ihtiyacını karşılamak için tesis edildiğini söyleyen Orgeneral Başbuğ, daha sonra dönemin Meclis Başkanı'nın girişimiyle gazinonun milletvekillerine de açıldığını anlattı. Diğer tüm askeri gazinolarda olduğu gibi buranın da giriş şartları bulunduğunu hatırlatan Orgeneral Başbuğ, gelmek isteyenlerin o şartlara uyması gerektiğini söyledi. Orgeneral Başbuğ, ''Çünkü şartlar kişilere ve yere göre değişmez'' dedi. 
     
     ''İÇTE ÇOK, DIŞTA AZ KONUŞULUYOR'' 

     Orgeneral Başbuğ, bir gazetecinin, ''Üst düzey komutanların, 'AB'ye girme sürecini engelleriz diye endişelerini dile getirmiyor' şeklinde bir durum var mı '' sorusuna, AB'nin tavsiye raporu çerçevesinde asker-sivil ilişkisinin öncelikli olarak görülmediği değerlendirmesinde bulundukları karşılığını verdi. 
     AB'nin bazı raporlarında, Genelkurmay Başkanlığı'nın, Milli Savunma Bakanlığı'na bağlanması yönündeki ifadelerin anımsatılması üzerine Orgeneral Başbuğ, ''Bu konular içte çok, dışta az konuşuluyor. Ülkelerin güvenlik ihtiyaçlarının iyi tahlil edilmesi lazım. Bizim bulunduğumuz coğrafyaya şartlara bakın. Bu boyut hiç bir AB ülkesiyle mukayese edilemeyecek durumda. Anayasa'nın 117. maddesi Milli Güvenliğin sağlanması ve Silahlı Kuvvetler'in yurt savunmasına hazırlanmasında,TBMM'ye karşı Bakanlar Kurulu'nu sorumlu tutuyor'' diye konuştu. 
     Milli siyaset belgesinin de devletin güvenlik politikasının ana çizgilerini belirlediğini ve bunun altında Bakanlar Kurulu'nun imzası olduğunu kaydeden Orgeneral Başbuğ, ''Bu konuya çok dar çerçeveden bakmak bizi yanıltabilir. Anayasa'da belirtilen güvenlikle ilgili bu yapılanmanın en doğru yapılanma olduğunu düşünüyoruz. Bu konu Türkiye'nin gündeminde öncelikli bir konu değildir'' dedi. 
     Orgeneral Başbuğ, ülkenin milli değer ve menfaatlerinin korunması ve yıpratılmamasının çok önemli bir konu olduğunu da belirterek, bu konuda basına ve Türk vatandaşlarına görev düştüğünü sözlerine ekledi. 
     

     
</TEXT>
</DOC>
