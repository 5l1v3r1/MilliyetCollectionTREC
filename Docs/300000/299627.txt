<DOC>
<DOCNO> 299627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur39.html </URL>
<DATE> 2004/12/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Antalya'da yağışlar perşembeye dek sürecek... 
</HEADLINE>
<TEXT>

     Antalya'nın Kemer İlçesi'nde dün otomobili, Göynük Deresi'nde bulunan Çek vatandaşı Jan Jirotka'yı arama çalışmaları devam ediyor. 
     AA muhabirinin aldığı bilgiye göre, önceki gece yarısı otomobiliyle karşıya geçmek isterken, yükselen Göynük Deresi'ne kapılarak sürüklendiği sanılan 25 yaşındaki Çek asıllı Jan Jirotka'yı arama çalışmaları sürüyor. Kemer yakınlarındaki Tahtalı Dağı'na kurulmakta olan teleferik inşaatında çalıştığı bildirilen Jan Jirotka'nın otomobilinin Göynük Deresi'nde bulunmasının ardından, jandarma bölgede geniş çaplı arama çalışmaları başlattı. 
     Jandarma ekipleri, Jirotka'nın son olarak önceki gece saat 24.00 civarında Göynük'teki bir bardan ayrıldığını tespit ettiler. Jan Jirotka'ın kullandığı 07 ZF 484 plakalı otomobilin üzerinde kontak anahtarının bulunmaması, Jirotka'nın yaşadığı ihtimalini de gündeme getirdi. Arama çalışmaları dere ve çevresinde sürdürülürken, AKUT dalgıçlarının da derede arama yapması bekleniyor. 
     
     KALE'DE ELEKTRİK DİREKLERİ DEVRİLDİ 
     Öte yandan, Kale Demre İlçesi'nde etkili olan sağanak yağış nedeniyle dere kenarlarında bulunan elektrik direkleri devrildi. 
     Kale Belediye Başkanı Süleyman Topçu, yaz aylarında alınan önlemler sonucu 4 gündür süren etkili yağışın ilçe merkezinde sele neden olmadığını kaydetti. Metrekareye, 4 günde 300 kilogram yağış düştüğünü belirten Topçu, ''Yaz aylarında 15 kilometre yeni kanal açtık. Mevcut kanalları genişletip, derinleştirdik'' dedi. 
     Topçu, genişletilen dere yatakları kenarında kalan 3 elektrik direğinin ise suların direk altlarını oyması yüzünden devrildiğini ifade etti. 
     Kale Kaymakamı Mustafa Masatlı da, Çevreli Köyü'nde sular altında kalan 50 hektar seradaki zararın tesbit edilmesi için sel sularının çekilmesinin bekleneceğini bildirdi. Masatlı, çukur bir bölgede kalan Çevreli Köyü'ndeki bir düdenin tıkanması yüzünden, seraların sular altında kaldığını kaydetti. 
     
     YAĞIŞ SÜRÜYOR 
     Antalya ve çevresindeki yağışlı hava etkisini yitirerek sürüyor. Meteoroloji Bölge Müdürlüğü'nün yayınladığı haftalık hava tahmin raporuna göre, yarın ve 23 Aralık Perşembe günü hava, sahilde çok bulutlu ve sağanak yağışlı, iç kesimlerde ise yağmurlu olacak. 
     Yağışlı hava 24 Aralık Cuma günü bölgeyi terk edecek ve Cuma-Pazar günleri arasında bölgede parçalı bulutlu bir hava hakim olacak. 
     Meteoroloji yetkilileri, 27 Aralık Pazartesi gününden itibaren bölgede yeni bir yağışlı havanın beklendiğini de belirterek, yağışların etkili olmayacağını ve mevsim normallerinde bir yağış beklendiğini kaydettiler. 
     Hava sıcaklıkları iç kesimlerde biraz daha azalacak. Kıyı kesimlerinde en yüksek hava sıcaklığı hafta boyunca 14 ile 22, en düşük 3 ile 10 iç kesimlerdeyse en yüksek 3 ile 11, en düşük de -3 ile 4 derece arasında seyredecek. 
     
</TEXT>
</DOC>
