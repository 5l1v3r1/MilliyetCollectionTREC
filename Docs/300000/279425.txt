<DOC>
<DOCNO> 279425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko26.html </URL>
<DATE> 2004/10/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yılbaşı büyük ikramiyesi 15 trilyon 
</HEADLINE>
<TEXT>

     Milli Piyango İdaresi yılbaşı özel çekilişinde bu yıl, büyük ikramiye olarak 15 trilyon lira verecek. 
     Edinilen bilgiye göre, geçen yıl 10 trilyon lira olan yılbaşı büyük ikramiyesi, bu yıl yüzde 50 oranında arttırıldı. 
     31 Aralık 2003 çekilişinde 160 trilyon liralık bilet basan Milli Piyango İdaresi, bu yılki çekilişte piyasaya sürülecek bilet tutarını 200 trilyon liraya çıkardı. Geçen yılbaşında 33 milyon olan bilet adedi de, 35 milyon 300 bine yükseltildi. 
     Yılbaşı çekilişinde 15 trilyon liranın yanı sıra 1 adet 5 trilyon lira, 1 adet 3 trilyon lira, 1 adet de 1 trilyon lira dağıtılacak. Böylece bu ikramiyelerle birlikte, yeni yılın ilk saatlerinde, 4 ile 11 kişi yeni yıla bugünkü para birimiyle trilyoner, Yeni Türk Lirası ile de milyoner girme şansını yakalayacak. 
     Yılbaşı çekilişinde tam bilet 20 milyon liradan, yarım bilet 10 milyon liradan, çeyrek bilet de 5 milyon liradan satılacak. 
     Milli Piyango İdaresi, yılbaşı özel çekilişi için 32 milyon adet çeyrek bilet, 2 milyon 600 bin yarım tam bilet, 700 bin adet de tam bilet bastırdı. 
     Biletlerde, ''Yeni Yıla Yeni Türk Lirası'' sloganıyla Yeni Türk Lirasına yer verildi. 
     
     DİĞER İKRAMİYELER 

     Yılbaşı özel çekilişinde, trilyonluk ikramiyelerin yanı sıra 10 kişiye 500 milyar, 30 kişiye 100 milyar, 50 kişiye 50 milyar, 100 kişiye 20 milyar, 100 kişiye de 10 milyar lira verilecek. Diğer ikramiyelerle birlikte 2 milyon 656 bin 861 kişi, toplam 117 trilyon 945 milyar lira tutarında ikramiye kazanacak. 
     Yılbaşı özel çekiliş biletleri, 9 Aralık 2004'de satışa çıkacak. 
     
     BÜYÜK İKRAMİYENİN SEYRİ 

     Verilere göre bu yılbaşı çekilişinde 15 trilyon lira olarak saptanan büyük ikramiye, son 10 yıllık dönemde hızlı bir artış gösterdi. 
     1994'de 55 milyar lira olan büyük ikramiye, 1995 yılında ise 80 milyar liraya yükseldi. 
     1996 yılbaşı özel çekilişinde 150 milyar lira, 1997'de 300 milyar, 1998'de de 600 milyar liraya yükselen büyük ikramiyede, 1999'da trilyon rakamıyla tanışıldı. 
     1999'da büyük ikramiye olarak 1 adet 1 trilyon, 2000 yılında 3 trilyon, 2001'de 5 trilyon, 2002'de 8 trilyon, 2003'de de 10 trilyon lira dağıtıldı. 
     Büyük ikramiyenin bu yıl 15 trilyon lira olmasıyla, döviz bazında da son dönemlerin en yüksek ikramiyesine erişildi. 
     1994 yılında 1 milyon 421 bin 666 dolar olan büyük ikramiye, geçen yıl 7 milyon 132 bin dolar olmuştu. Bu yıl ise 15 trilyon liranın dolar karşılığı, günümüz kurlarıyla 9 milyon 980 bin 40 dolar. 
     
     GÜNLÜK FAİZİ 9.7 MİLYAR LİRA 

     Bu arada 15 trilyon liralık yılbaşı büyük ikramiyesinin, Hazine bonosunda değerlendirilmesi durumunda, her gün 9 milyar 657 milyon lira faiz geliri elde edilecek. 
     Bu paranın bankaya faize yatırılması halinde ise günlük getirisi 8 milyar 630 milyon lira olacak. 
     15 trilyon lira ile 110 bin 294 adet Cumhuriyet altını alınabilecek. Yine tanesi 75 milyar liradan 200, tanesi 100 milyar liradan da 150 adet daire sahibi olunabilecek. 
     
     BİLET SIKINTISI YAŞANMAYACAK 

     Milli Piyango İdaresi Genel Müdürü İhya Balak, geçen yıl olduğu gibi, bu yılki yılbaşı özel çekilişinin de sorunsuz olması için şimdiden gerekli her türlü önlemi aldıklarını bildirdi. 
     Balak, yılbaşı özel çekilişi için bayi odaları ve bayilerle toplantılar düzenlediklerini ve bilet satış stratejisini konuştuklarını belirtti. Bu yılbaşı çekilişinde de yeterli sayıda bilet basılacağını ve bilet sıkıntısı yaşanmayacağını kaydeden Balak, bayi ruhsatı olmayıp da, bilet satışı yapanlarla da etkin şekilde mücadele edeceklerini ifade etti. 
     Öte yandan Milli Piyango İdaresi, bankalara da bir yazı göndererek, bayilerinin yılbaşı özel çekilişi için ne kadar bilet talebinde bulunduklarının kuruma bildirilmesini istedi. 

     
</TEXT>
</DOC>
