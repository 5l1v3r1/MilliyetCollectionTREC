<DOC>
<DOCNO> 293452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy25.html </URL>
<DATE> 2004/11/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Baykal ''Başbakan herkesi paylıyor, önüne geleni azarlıyor'' 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın, Erzurum'da çiftçilere yönelik sözlerine tepki göstererek, ''Başbakan, çiftçilere efelik, kabadayılık yapmaya kalkıyor'' dedi. 
     CHP Genel Başkanı Baykal, partisinin grup toplantısında yaptığı konuşmada, AK Parti İktidarı'nın ''2 yılını'' değerlendirdi. Baykal, iktidarın 2 yıl boyunca IMF programlarını uyguladığını bu programın sürmesi için yeniden pazarlık yapılmaya başlandığını ifade etti. 
     ''Ekonomik tablonun her an kırılma yaşanabilecek bir noktada'' olduğunu savunan Baykal, bu süreçte Cumhuriyet tarihinin tümündeki borçlanmanın yarısı kadar borçlanıldığını, cari açığın büyüdüğünü, sosyal sorunların giderek arttığını, şiddetin topluma hakim olmaya başladığını, iç barışın, huzurun istikrarın sarsıntı geçirdiğini, çalışan kesimlerin ve emeklilerin gelirlerinin düştüğünü söyledi. 
     Baykal, IMF Türkiye'nin borçlarının ertelenmesini kabul ettiği için iktidarın ''borçlarımızı ödeyemiyoruz'' demekten kurtulduğunu ifade ederek, bu hoşgörünün sonunda Türkiye'nin, ağır bedel ödemesinin kaçınılmaz olduğunu kaydetti. Baykal, IMF'nin yeni pazarlık sürecinde Türkiye'nin taahhütlerini beklediğini belirtti. 
     CHP Genel Başkanı Baykal, hükümetin 2 yılını ''sosyal yaraların açıldığı, makro ekonomik dengelerin her an patlayabileceği bir dönem'' olarak özetledi. 
     
     ÇİFTÇİLERİN SORUNLARI 

     AK Parti Hükümeti'nin uygulamalarından en çok zarar gören kesimlerden birinin çiftçiler olduğunu da ifade eden Baykal, Cumhuriyet döneminin en düşük desteğinin ''bu dönemde yapıldığını'' söyledi. 
     CHP Genel Başkanı Baykal, Başbakan Erdoğan'ın, Erzurum'da tarımın durumundan şikayetçi olan çiftçilere, ''Millet sizi beslemeye mecbur mu '' dediğini ifade ederek, sözlerini şöyle sürdürdü 
     ''Tablo bu iken Başbakan'ın kendisine talepte bulunan bir çiftçiye böyle yaklaşmasının arkasında ne yatıyor. Anlaşılıyor ki Başbakan'ın bu konuda bir rahatsızlığı var, tedirginlik içinde. Şikayeti dinleyecek tahammülü, sabrı bile sergileyemiyor. 'Mazot desteği' diyor, mazot desteği yok. Doğrudan gelir desteği, bölünmüş, perişan edilmiş, alamayan yüzbinlerce çiftçi var. 
     'Millet sizi mi besleyecek' diyor. Birilerinin çıkıp demesi lazım ki Başbakan'a 'Milletin onları desteklemesine gerek yok, onlar yıllardır milleti besliyorlar'. Bunlar, toplumun en masum kesimi, sen bankaları hortumlayanları beslemeye devam ediyorsun, o paraları tahsil etmek için göreve getirilen kamu yöneticileri hiçbir parayı tahsil edemeyeceklerini itiraf da ediyorlar, kaybedilen parayı örtbas etme açıklamaları yapıyorlar. Senin buna sesin çıkmıyor, izlediğin ekonomik politikadan dolayı boynu bükük, zavallı çiftçiler şikayet ettiği zaman onlara efelik yapmaya, kabadayılık yapmaya kalkıyorsun. Bu, sadece burada ortaya çıkmış birşey değil, bunu sık sık görüyoruz. Başbakan herkesi paylıyor, önüne geleni azarlıyor.'' AK Parti'nin, engellilere de büyük vaatlerde bulunarak göreve geldiğini kaydeden Baykal, ''hiçbir şey yapılmadığını, sonuçta engellilerin hayal kırıklığı içine düşürüldüğünü, umutlarının ezildiğini'' söyledi. 
     Baykal, iktidarın, birçok konuda çözüm üretmek yerine, ''CHP'nin arkasına saklanarak'' ve ''CHP de bunu istiyordu'' diyerek politika yaptığını öne sürerek, ''Ancak, hükümetin SSK hastanelerinin Sağlık Bakanlığı'na devri konusundaki niyeti ayrıntılarda gizli. Şeytan da ayrıntılarda gizlidir baktığınızda görürsünüz'' dedi. 
     Baykal, partisinin grup toplantısında, iktidarın özellikle YÖK ve yerel yönetimlerle SSK hastanelerinin devri ile ilgili yasa tasarısında, CHP'nin arkasına saklandığını ileri sürdü. 
     SSK hastanelerinin Sağlık Bakanlığı'na devri ile ilgili olarak hükümetin 3 aşamalı bir plan uygulamaya koyduğunu, planın ilk aşaması olan hastanelerin devrinin bu hafta TBMM Genel Kurulu'na getirileceğini söyleyen Baykal, daha sonraki aşamalarda bu hastanelerin birilerine satılacağını iddia etti. Milyonlarca işçinin alın terinin ellerinden alınacağını ifade eden Baykal, şunları söyledi 
     '' CHP'de öyle diyor diyorlar. Bu, doğru değil. Biz sağlık hizmeti ile sosyal alanı ayrıştırmak istiyoruz ve kimsenin mülkiyetine de el atalım demiyoruz. İşçi haklarının saklı tutulması kaydıyla sağlık hizmetlerinin Sağlık Bakanlığı'nın koordinasyonuna devredilmesini istiyoruz. 
     Al yönet, ama mülkiyetine dokunma işçilerin... Şeytan ayrıntılarda gizlidir. Hükümetin bu konudaki niyeti de ayrıntılarda gizli. Ayrıntılara baktığınızda şeytanı görüyorsunuz. CHP'nin ne istediği, hükümetin ne istediği açıkça ortadadır. YÖK, yerel yönetimler ve SSK hastaneleri ile ilgili bizim tavrımız çok nettir. Kimse bizim arkamıza saklanmasın. Yağma mı var alıp gidiyorsun. 
     Tasarı, Anayasaya aykırıdır ve yapılan eşkıyalık ve yağmadır. CHP, bununla mücadeleye sonuna kadar devam edecektir.'' CHP Genel Başkanı Baykal, Köy Hizmetleri'nin kapatılması ile ilgili olarak da ciddi bir toplumsal tepkinin ortaya çıktığını belirtti IMF'nin bu dayatmasına karşı CHP'nin de diğer sivil toplum örgütleri ile mücadele vermeye devam edeceğini söyledi. 
     Kuzey Irak ve Avrupa'da meydana gelen ve Türk vatandaşlarını büyük ölçüde etkileyen birçok olayda hükümetin sessiz kaldığını savunan Baykal, ''Türkiye, bu konularda çok ağır bedeller ödüyor'' diye konuştu. 
     Baykal, Türkiye'nin 6 Ekim'de açıklanan AB İlerleme Raporu ile ilgili olarak hala resmi bir tavır takınmadığını ifade ederek, '' Şunun şurasında 17 gün kalmış, hala ne istediğimizi bilmiyoruz. Tam üyeliği fiilen ortadan kaldıracak düzenlemelerin kabul edilemez olduğunu hala söyleyemiyoruz'' dedi. 
     Baykal, konunun TBMM'de görüşülmesi için CHP Grubu olarak bir genel görüşme önergesi vereceklerini kaydetti. 
     Deniz Baykal, partisinin TBMM grup toplantısında yaptığı konuşmada 17 Aralık'taki AB Zirvesi öncesinde yaşanan gelişmelere değindi. AB ile ilişkilerin kritik bir noktaya doğru gittiğini savunan Baykal, 16-17 Aralık Zirvesi için hazırlanan sonuç bildirisi taslağına ilişkin değerlendirmelerde bulundu. 
     Sızan bilgilere göre taslakta Türkiye'yi rahatsız eden pek çok konunun yer aldığını kaydeden Baykal, sözlerini şöyle sürdürdü 
     ''Öyle anlaşılıyor ki Kıbrıs konusunda Türkiye'nin Güney Kıbrıs yönetimini Kıbrıs devleti olarak, tüm Kıbrıs adına tespiti yetkisi bulunan bir devlet olarak tanıması isteniyor. Bu ne demektir Güney Kıbrıs'ı tanımanın ötesinde Kuzey Kıbrıs Türk Cumhuriyeti'ni de 'yok say' demektir. 
     Bizim hükümetin bu konuda takındığı tavır maalesef hayal kırıklığı yaratmıştır. Hükümet'in söylediği 'şimdi değil' sözünden öte bir şey değildir. Dışişleri Bakanlığı'nın işin esasına, özüne yönelik bir tavır takınmaktan şiddetle kaçındığını görüyoruz. Sadece bunun şimdi ortaya atılmasının uygun olmadığı belirtiliyor. 'Önce siz gerekeni yapın' diyerek işin esasına ilişkin kaygı verici bir tereddüt yansımaya başlamıştır.'' Yansıyan bilgilere göre serbest dolaşım konusunda sürekli bir kısıtlamanın gündemde tutulduğunu belirten Baykal, bunun, Türkiye'nin AB ile ilişkisini tam üyelik ilişkisi olmaktan çıkaracağını söyledi. 
     
     MÜZAKERELERİN ASKIYA ALINMASI 

     Baykal, müzakerelerin askıya alınması konusunda artık yöntem tarif edilmeye başlandığını söyledi. Deniz Baykal, müzakerelerin tüm üyelerin oybirliği ile askıya alınabildiğini, oysa Türkiye için önerilen düzenlemenin, üyelerin üçte birinin önerisi ve 15 üyenin oyuyla olabileceğini belirtti. 
     Başka hiçbir ülkeyle ilgili böyle bir durum ortaya çıkmadığını kaydeden Baykal, şöyle devam etti 
     ''İşlerin buraya doğru gelmekte olduğu 6 Ekim'deki rapor ortaya çıktığı zaman anlaşılmaya başlanmıştı. Bizler bu raporun çok ciddi sakıncalar taşıdığını ve Türkiye'nin ciddi bir tavır takınması gerektiğini söyledik hep. Komisyon raporuyla ilgili olarak Türkiye hala devlet düzeyinde bir tavır takınmış değildir. Sayın Başbakan'ın, rapor açıklandıktan bir saat sonra, okuma fırsatını bulamadan 'olumlu ve dengeli bir rapor' değerlendirmesini yapmasından sonra şu ana kadar Türkiye'nin bu rapor karşısındaki tutumuyla ilgili hiçbir resmi tutum, tavır takınılmamıştır. 
     Dışişleri Bakanı'nın ayaküstü yaptığı açıklamalardan söz etmiyorum. Türkiye Cumhuriyeti'nin tavrını söylüyorum. TBMM'nin tavrı yok, MGK'nın tavrı yok, Sayın Cumhurbaşkanı, Sayın Başbakan henüz bu konularda resmi bir tavır takınmamıştır. Böyle bir şey olabilir mi '' Bunun sadece bir ihmal olmadığını, Türkiye'yi 'ne istenirse kabul ettirilebilir, ne verilirse razı, tavır takınmaya cesaret edemeyen bir ülke konumuna getirdiğini'' savunan Baykal, ''Şunun şurasında 17 gün kalmış, hala ne istediğimizi bilmiyoruz. Tam üyeliği fiilen ortadan kaldıracak düzenlemelerin hiçbir şart altında kabul edilemez olduğunu hala söyleyemiyoruz'' diye konuştu. 
     
     TBMM'DE GENEL GÖRÜŞME 

     TBMM'nin bu konuya el atması için bir genel görüşme önergesi hazırladıklarını belirten Baykal, şunları söyledi 
     ''En kısa zamanda, CHP'nin bu konudaki genel görüşme önergesi TBMM'de değerlendirilmelidir. Sadece bir genel görüşme olarak değil Türkiye'nin resmi tavrını, çizgilerini, kararlılığını ortaya koyacak bir politika ifade edilmelidir ve Türkiye bu konuda resmi tavrını bir an önce netleştirmelidir. Yoksa her geçen gün elimizdeki avcumuzdaki dilim dilim alınıyor, alınmaya da devam edileceği anlaşılıyor'' 
     
     BÜROKRATİK OLİGARŞİ YAKINMASI 

     Konuşmasında Başbakan Erdoğan'ın son dönemde bürokratik oligarşiden yakındığına da dikkati çeken Baykal, ''O oligarşiyi oraya sen getirdin. Getirmek için her türlü atraksiyonu yaptın. Kendi ellerinle kurduğun oligarşiden şimdi sen mi şikayet ediyorsun '' diye sordu. 
     Başarısızlığa uğrayan yönetimlerin ''suçlu'' aradıklarını savunan Baykal, ''Hikayeyi biliyorsunuz, vezir demiş ki üç mektup yaz, üçüncüsünü en son okursun. Bunlar da oraya doğru gidiyor'' dedi. 
     
</TEXT>
</DOC>
