<DOC>
<DOCNO> 289768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun16.html </URL>
<DATE> 2004/11/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tütünü yasaklayan ilk ülke... 
</HEADLINE>
<TEXT>

     Himalayalar'daki Butan Krallığı, bir ay sonra tütün satışını tamamen yasaklayan ilk ülke oluyor. 
     Sanayi ve Ticaret Bakanlığı, 17 Aralık'a kadar eldeki sigara ve tütün stoklarının eritilmesini istedi ve bu tarihten sonra tütün satışının yasak olduğunu, aksine davrananların şiddetle cezalandırılacağını açıkladı. 
     Butan meclisi, tütün ticaretini yasaklayan yasa tasarısını geçen Temmuz ayında kabul etmişti. Bakanlık, ülkenin büyük bölümünde yazdan bu yana uygulanan yasanın 17 Aralık'tan sonra başkent Timpu'da da geçerli olacağını bildirdi. 
     Sağlık Bakanlığı'ndan bir yetkili, ''yasaklamaktan maksadın halkın sağlığını korumak olduğunu'' belirtti. Yetkili, ''Sigara sağlığa zararlı. Dini çevreler de buna iyi gözle bakmıyor'' diye konuştu. 
     Butan nüfusunun sadece yüzde 7'sinin tütün çiğnediğini ya da sigara içtiğini söyleyen yetkili, son zamanlarda gençler arasında sigara tiryakiliğinin yaygınlaştığını kaydetti. 
     17 Aralık'tan sonra tütün ticareti yapanlar 225 dolar para cezasına çarptırılacak. Ülkede aylık ortalama gelir 16 dolar. 
     Butan Krallığı'nda 734 bin kişi yaşıyor. Hindistan ile Çin arasında sıkışıp kalmış ülkenin nüfusu budist. 
     
</TEXT>
</DOC>
