<DOC>
<DOCNO> 288975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko04.html </URL>
<DATE> 2004/11/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Perakende sektörü taleplere yetişmekte zorluk çekiyor... 
</HEADLINE>
<TEXT>

     Metro Group Türkiye Temsilcisi Nurdan Tümbek, ekonomideki olumlu gidişatın perakende sektörüne yansımaya başladığını, tüketici taleplerine yetişmekte zorluk çekildiğini söyledi. 
     Tümbek, büyük şehirlerde yaşanan hareketliliğin yanı sıra Anadolu'da da perakende sektörünün ciddi bir uyanış içinde olduğunu belirtti. 
     Perakende sektörünün toplam büyüklüğünün ortalama 50 milyar dolar düzeyinde olduğunu ifade eden Nurdan Tümbek, ''Bu pazarın ancak 4'de 1'i organize perakende sektörünün temsilcileri tarafından paylaşılıyor. Geri kalan kısım ise geleneksel perakendecilerin kontrolü altında. Metro Group olarak bizim en önemli hedeflerimizden birisi de pazarı büyütmektir. 70 milyonluk nüfusu bulunan Türkiye'de perakendenin payı en az 100 milyar dolar olmalıdır'' dedi. Tümbek, Türkiye'nin genç nüfusu ve dinamik pazar yapısının bir çok yabancı yatırımcının ilgisini çektiğini de vurgulayarak, şöyle devam etti 
     ''Önümüzdeki bir kaç ay gerçekten çok önemli gelişmelere sahne olacak. Siyasiler gece gündüz çalışarak, perakende sektörünü ilgilendiren bir çok yasal düzenlemeyi gerçekleştiriyor. Türkiye adeta sessiz bir dönüşüm yaşıyor. 17 Aralık tarihi Türkiye için bir milat olacak. Türkiye Avrupa Birliği'nden tam üyelik tarihi almasıyla, yabancı yatırımcıların cazibe merkezi olacaktır. Bir Türk vatandaşı olarak ülkeme ne kadar yabancı sermaye getirirsem, kendimi, ülkeme o kadar hizmet etmiş sayıyorum. Bu ortamda acele eden kazanacak, geciken treni kaçıracaktır.'' Metro Group'un 2005 yılında Türkiye'de 4 yeni mağaza açacağını aktaran Tümbek, bu mağazaların 2'sinin İstanbul'da, iki mağazanın da Antalya'da bulunacağını da sözlerine ekledi. 
     
</TEXT>
</DOC>
