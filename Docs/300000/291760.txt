<DOC>
<DOCNO> 291760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy11.html </URL>
<DATE> 2004/11/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TBMM Plan ve Bütçe Komisyonu'nda yine tartışma .. 
</HEADLINE>
<TEXT>

     Sağlık Bakanı Recep Akdağ, ''Kamuya ait sağlık kuruluşlarının bakanlığımıza devriyle Bağ-Kur'lumuz, emeklimiz, memurumuz, yeşil kartlımız, bu vatanın eşit bireyleri olarak, sağlık hizmetlerinden hakkaniyet ölçüsünde yararlanabilecek'' dedi. 
     Bakan Akdağ, TBMM Plan ve Bütçe Komisyonu'nda, Bazı Kamu Kurum ve Kuruluşlarına Ait Sağlık Birimlerinin Sağlık Bakanlığı'na Devredilmesine Dair Kanun Tasarısı'nı sunarken, bu tasarının, çağdaş kavramları ülke sağlığına kazandırmada önemli bir adımı teşkil ettiğini söyledi. 
     Sağlıkta dönüşüm programını ana prensipleriyle ortaya koymaya çalışırken, dünyadaki pek çok sağlık sistemini yerinde incelediklerini belirten Akdağ, 2004 yılı itibariyle çağdaş sağlık hizmeti sunumunun geldiği bir noktanın bulunduğunu kaydetti. 
     Akdağ, şöyle konuştu 
     ''Bütün yurttaşlara eşit hakkaniyetli, kaliteli bir sağlık hizmetinin sunulduğu sigorta sistemleri esas. 
     Gelişmiş ülkeler bunun gerçekleştirmiş ülkeler, diğerleri ise bunu amaçlıyor. Vatandaşların hepsi, sağlık hizmetlerinden eşit bir biçimde faydalanabilmelidir. Kamu bütçesi ile finanse edildiği düşünülen birçok ülkede de durum tam böyle değildir. 
     Finlandiya'da sağlık finansmanını yüzde 39'unu işçilerden ve işverenlerden toplanan primler oluşturuyor. Yüzde 7'sini sosyal sigortalar sisteminden hizmet alırken yapılan cepten harcamalar, geri kalanını genel ve kamu vergileri oluşturuyor. 
     Türkiye'de özellikle kayıt dışı ekonominin yüksek olduğundan hareket ederek ve bu meselenin çözümünün zaman alacağını bildiğimiz için bizden önceki birçok hükümetin kararlaştırdığı gibi bir genel ulusal sağlık sigortasının bu konuda, sağlık finansmanı konusunda en garantili yol olduğunu tespit etmiş bulunmaktayız. 
     Burada sağlık sigortası için ayrılan paylar bir sandığa konulacak ve sağlık sigortası payları, kamunun başka hizmetlerinde de böylece kullanılmamış olacak. 
     Kamuya ait sağlık kuruluşlarının Sağlık Bakanlığı'na devriyle vatandaşımız, Bağ-Kur'lumuz, emeklimiz, memurumuz, yeşil kartlımız bu vatanın eşit bireyleri olarak, sağlık hizmetlerinden hakkaniyet ölçüsünde yararlanabilecek. Bir kişi, bir hastaneye gittiği zaman başka, bir başkası aynı hastaneye gittiği zaman başka bir muamele görmeyecek. 
     Bu, bir süreçtir. Şunu da açıkça ifade etmek isterim bu devir işlemleri tamamlandıktan sonra sihirli bir değnek vurulmuş gibi, hemen Ocak ayının ilk haftası içinde sağlık hizmetleriyle ilgili sorunlar bitecek anlamına alınmamalıdır.'' Sağlığın zor bir konu olduğunu, bu alanda iyileştirmenin yapılabilmesi için istikrar içinde yola devam edilmesi gerektiğini belirten Akdağ, bu kanunları hayata geçirmek zorunda olduklarını ifade etti. 
     Tasarının kanunlaşması ile hizmetlerin kalitesinin biraz daha artığını herkesin göreceğini söyleyen Akdağ, hükümet olarak amaçlarının sorunlara çözüm üretmek olduğunu bildirdi. 
     Akdağ, ''2 yıl önceki şu tablolar yaşanmıyor. Vatandaşımız hastaneye gittiğinde acil kapılarından çevrilmiyor. Bir cenaze olduğu zaman, hastane morglarında günlerce bekletilmiyor. Artık ambulanslar hasta taşırken, 'şu kadar para vereceksin' diye vatandaşlarımıza kimse talepte bulunmuyor. Vatandaşlar sağlık hizmeti alma konusunda devletin şefkatli elinin sürekli olarak arkalarında olduğunu biliyorlar'' dedi. 
     
     TARTIŞMA 
     Bakan Akdağ'ın konuşmasından hemen sonra CHP Muğla Milletvekili Gürol Ergin, ''Evet kameralar çıkıyor. Bundan sonra biz ne söylesek boş'' diye konuşurken, CHP İzmir Milletvekili Enver Öktem, ''Millet muhalefetin sesini duymayacak mı '' diye sordu ve söz talep etti. 
     Komisyon Başkanı Sait Açba, ''Buraya huzursuzluk çıkarmaya mı geldiniz. Komisyon üyesi değilsiniz, görüşünüzü ifade edecekseniz, söz alırsınız. Her şeyin bir usulü var. Söz hakkı şu anda vermiyorum. Tasarının tümü üzerinde görüşmelere geçeceğim'' diye konuştu. 
     Öktem, itirazlarını sürdürürken, kameraların çıkarılması istendi. 
     AK Parti Samsun Milletvekili Musa Uzunkaya, kameramanların görüntü almaya devam etmesine tepki gösterirken, Açba, Öktem'e ''komisyonu istismar ettiğini'' söyledi. 
     Öktem ise CHP'nin görüşlerinin açıklanmasının engellenmeye çalışıldığını iddia etti. 
     Açba, ''komisyonda şov yapılmasına izin vermeyeceğini'' ifade ederek, tasarının tümü üzerinde görüşmelere geçilmesini istedi. 
     
</TEXT>
</DOC>
