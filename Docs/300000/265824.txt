<DOC>
<DOCNO> 265824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/dunya/adun.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın damında devrim 
</HEADLINE>
<TEXT>


Asya'nın dağcılık turizmiyle ünlü egzotik ülkesi Nepal'de Maocu gerillaların başkent Katmandu kuşatması 7. gününe girdi, kentte yiyecek ve yakıt sıkıntısı baş gösterdi 

DIŞ HABERLER SERVİSİ 


2001'de aşırı alkollü Veliaht Prens Dipendra'nın kraliyet ailesinin çoğunu katledip ardından da intihar etmesiyle manşetlere çıkan Asya ülkesi Nepal, bu kez Maocu gerillaların bugün yedinci güne giren başkent Katmandu kuşatmasıyla gündemde. 26 milyon nüfuslu ülkede monarşiyi devirerek Mao'nun öğretileri doğrultusunda komünist bir cumhuriyet kurmak için savaşan Maocular, Katmandu'ya gelen yolların çoğunu kesti. Katmandu'da yiyecek sıkıntısı baş gösterirken, kente erzak sevkıyatı helikopterler ve zırhlı araçların koruduğu konvoylarla güçlükle yapılıyor. 
Yakıt sıkıntısı yüzünden benzin istasyonlarının pompa kapattığı Katmandu'da, kuşatma yüzünden en büyük gelir kaynağı olan turizm de bir darbe yedi. 

'Masaya oturun' çağrısı 
Önceki gün Katmandu'daki mevcut durumu protesto eden 20 bin üzerinde işadamı ve turizmci, bir gösteri düzenleyerek gerillalara "kuşatmayı kaldırın" çağrısı yaptı. Ülkenin ana muhalefet partisi Nepal Kongre Partisi ise dün hükümeti ateşkes için gerillalarla masaya oturmaya çağırdı. Partinin önde gelenlerinden Narahari Acharya, "Hükümet ateşkes ilan edip kuşatmanın kaldırılıp ayaklanmanın barışçı bir şekilde sonlandırılması için Maocularla görüşmeli" dedi. 
Gerillalar kuşatmayı kaldırmak için koşul olarak, tutuklu bulunan militanların serbest bırakılmasını, öldürülenlerinse soruşturulmasını istiyor. Ancak Enformasyon Bakanı Muhammed Muhsin, dün hükümetin Maocuların baskısına boyun eğmeyeceğini söyledi. 
Parlamentoyu 2002'de feshederek kendi bakanlarını atayan Kral Gyanendra, Maocuların nefret ettiği bir kişi. Komplo teorisyenleri Gyanendra'yı, kendisini tahta taşıyacak 2001'deki saray katliamını planlamakla da suçluyor. 

Seçimi kaybedince dağa çıktılar 

1996 seçimlerinde 205 sandalyeli parlamentoya sadece 9 milletvekili sokabilen Maocular, bu hezimetin ardından yeraltına indi. Birkaç ay içinde liderlik, çok iyi örgütlenen ayaklanmayı başlattı. 1996'dan bu yana yarısı asker 8 binin üzerinde insanın Maocularla hükümet güçleri arasındaki çatışmalara kurban gittiği tahmin ediliyor. Maocu gerillalarla hükümet, zaman zaman barış arayışları için masaya otursa da, görüşmeler uzlaşmazlıklar yüzünden uzun soluklu olmuyor. Maocular hakkında bilinenler çok sınırlı. Örgütün lideri kod adı "Öfkeli" anlamına gelen Prachanda. Örgüt kurulurken, Peru'nun Maocuları "Aydınlık Yol" örgütünü model aldı. Nepalli askeri yetkililer örgütün 2 - 4 bin iyi eğitilmiş savaşçısı ve 12 - 14 bin kadar da milisi olduğunu söylüyor. Gerillalar ülkenin yüzde 40'ını kontrol altında tutuyor. 

Mao ne demişse aynen yaptılar 

Arşiv fotoğrafında, Nepal'deki Maocu gerilla ordusunun "2. Tabur"u, "kurtarılmış bölge" Kolagaun'da geçen 22 Nisan'da anma töreni düzenlerken görülüyor. Gerillalar, Mao'nun "halk savaşı stratejisi"ni neredeyse harfi harfine uyguladılar. Kırsal bölgelerde küçük birliklerle mücadeleye başlayıp kurtarılmış bölgeler oluşturduktan sonra düzenli ordu aşamasına geçtiler ve nihayet kırlardan gelip kentleri kuşattılar. Nepal'de Maocu gerillaların 7 gündür kuşatma altında tuttuğu başkent Katmandu'da artan fiyatlar ile yiyecek ve yakıt sıkıntısı dün öğrenciler tarafından meşaleli gösterilerle protesto edildi. 


</TEXT>
</DOC>
