<DOC>
<DOCNO> 250442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/spo05.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da şov zamanı 
</HEADLINE>
<TEXT>


Motorsporları dünyasının kalbi dört gün boyunca Kemer'de atacak, tüm gözler bugün başlayacak olan Dünya Ralli Şampiyonası'nın 7. ayağına odaklanacak 


70 takım kapışacak 
DÜNYA Ralli Şampiyonası'nın 7. ayağı olan Türkiye Rallisi bugün Antalya'nın Kemer ilçesinde başlayacak. İlk kez geçtiğimiz sene Dünya Şampiyonası takvimine dahil edilen ve başarılı organizasyonuyla FIA'dan taktir belgesi alan dev organizasyona bu yıl Türkiye dahil 17 ülkeden 70 ekip katılacak. Ünlü pilotlar Toros Dağları'nın sert ve kırıcı parkurunda kıyasıya yarışacaklar. 

Efsaneler yarışacak 
KEMER ve Kumluca'daki güzergahlar üzerinde hazırlanan 1236 km'lik parkurda 17 özel etaptan 383.33 km oluşan Türkiye Rallisi'nde ünlü fabrika takımları Citroen, Subaru, Ford, Peugeot ve Mitsubishi, aralarında Carlos Sainz, Markko Martin, Sebastien Loeb, Marcus Gronholm gibi isimlerin bulunduğu efsanelerle yarışacak. Antalya'da ayrıca Junior WRC Şampiyonası da koşulacak. 

Müthiş fırsat 
ÜLKEMİZE ciddi bir turizm potansiyeli kazandıracak dev organizasyonda Türk pilotlar da klasman mücadelesi yapacak. Türkiye Şampiyonası'na 1.5 katsayı üzerinden puan veren Türkiye Rallisi'nde aralarında Volkan Işık, Serkan Yazıcı, Adnan Sarıhan, Ercan Kazaz, Ethem Genim ve Ender Alkoçlar gibi ünlü isimlerin de bulunduğu 28 yerli pilot takımlarına puan kazandırmaya çalışacak. 

Açılış Cumhuriyet'te 
MÜTHİŞ mücadelenin startı bugün 18.00'de Cumhuriyet Meydanı'ndan verilecek. Deneme sürüşü olan Lassa Shake Down ise Kemer'de 10.00'da başlayacak. Seyircilerin özel olarak hazırlanan tribünlerden izleyebilecekleri Özel Seyirci Etabı SSS1 Efes Pilsen, SSS2 Castrol Akdeniz Üniversitesi kampüsü içinde bugün ve yarın 18.30'da başlayacak. Ralli pazar günü sona erecek. 


</TEXT>
</DOC>
