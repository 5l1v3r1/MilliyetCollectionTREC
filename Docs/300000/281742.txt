<DOC>
<DOCNO> 281742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/bnba.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi ki geç geldim 
</HEADLINE>
<TEXT>


30 yaşından sonra kariyerine, NBA patentini ekleyen İbrahim Kutluay, "Avrupa'da oynamadan buraya gelseydim, çok zorluk çekerdim. Şimdi takımdaki en yaşlı oyunculardan biriyim" dedi 

ÖZEL RÖPORTAJ CÜNEYT ŞENGÜL 


'Saygı görmezdim' 
30 yaşından sonra NBA'e giderek, kariyerine geç de olsa önemli bir ivme taşı kazandıran İbrahim Kutluay, "NBA'de daha önce de oynayabilirdim. Ama iyi ki geç gelmişim. Eğer, Avrupa'da kariyer yapmadan burada oynasaydım, şu anki kadar saygı görmezdim" dedi. Seattle Supersonics ile başarılı maçlar çıkaran yıldız basketbolcu, yeni takım arkadaşlarının kendisine çok yardımcı olduğunu ifade ederek, "Zaten takımdaki en yaşlı oyunculardan biriyim" diye konuştu. 

'Bedelini ödedim' 
RAY Allen ile çok iyi arkadaş olduklarını söyleyen İbrahim, kısa bir süre içinde otelden eve geçeceğini ifade etti. Kutluay, "Hedefim NBA'e kısa sürede adapte olarak skor gücümü takımım için olumlu kullanmak. Buraya gelmenin bedelini fazlasıyla ödedim. Kulübüm Ülker'e bonservisimi kendim verdim. Bunun da tek sebebi, kariyerime NBA tecrübesini de eklemekti. Burada hedefim uzun süre kalmak olacak. Bunu da başaracağıma inanıyorum" dedi. 

'Onu herkes tanıyor' 
BU sezon Detroit Pistons'tan Utah Jazz'a transfer olan diğer yıldızımız Mehmet Okur da İbrahim'in ABD'ye gelişinden büyük memnunluk duyduğunu söyledi. Mehmet, "İbrahim çok tecrübeli bir oyuncu. Ben buraya genç yaşta geldim. İlk yıllarım tabii ki zor geçti. Ancak İbrahim'in bu tür zorluklarla karşılaşacağını sanmıyorum. Çünkü onu herkes tanıyor. NBA'de üç Türk olması bizim için çok heyecan verici... Türk basketbolu için de büyük gurur" diye konuştu. 


</TEXT>
</DOC>
