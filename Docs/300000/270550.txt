<DOC>
<DOCNO> 270550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/magazin/axmag01.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cuzel çay'ın güzeli 
</HEADLINE>
<TEXT>


Doğuş Çay'ın reklam yıldızı 19 yaşındaki Neslihan Kavalcı'nın kocası, aynı şirkette şoför olarak çalışıyor 

BİRSEN ALTUNTAŞ 

Sinan Çetin'in oynayıp yönettiği Doğuş Çay reklamının sempatik Laz kızı Neslihan Kavalcı 19 , Doğuş Çay'ın depo sorumlusu ve aynı zamanda servis şoförü olan Bayram Kavalcı'nın eşi çıktı. 
"Ailemde Doğuş Çay'da çalışan beş kişi var" diyen Kavalcı şunları söyledi "Şirketin Satın Alma Bölümü Sorumlusu Harika Karakan fotoğraflarımı görümcemin evinde görüp beğenmiş. Reklam için doğal olsun diye gerçek bir Laz kızı arıyorlarmış. Eşime reklam filminden bahsetmiş. Eşim de bana sordu. Önce yapamayacağım düşüncesiyle kabul etmedim, sonra, evet, dedim. Çetin'i gördüğümde çok heyecanlandım." 
İstanbul'daki çekimlerde Karadeniz'in yöresel kadife kıyafetleri içinde çok terlediğini anlatan Kavalcı şöyle devam etti "İki günde iki reklam filmi çektik. Rizeliyim ama orada büyümedim. Ancak çevremde herkes Karadeniz şivesiyle konuştuğu için çekimlerde zorlanmadım." 


</TEXT>
</DOC>
