<DOC>
<DOCNO> 272551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/spo04.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğünden, düğüme 3-2 
</HEADLINE>
<TEXT>


Trabzon, Gonzalez'in kendi kalesine, Mehmet Yılmaz ve Gökdeniz'in golleriyle ummadığı farkı yakaladı. Ancak Gurpegi ile Dol Horno'nun gollerine engel olamadı, turu büyük riske attı 


Tadını kaçırdı 
DİNAMO Kiev önünde 2-1'lik avantajı değerlendiremeyerek, evinde Şampiyonlar Ligi'ne mendil sallayan Trabzon, UEFA Kupası'na da şaşırtıcı bir başlangıç yaptı. İlk tur ilk maçında Athletic Bilbao'yu konuk eden Bordo - Mavililer, ilk yarıyı Gonzalez'in kendi kalesine attığı gol ve Mehmet Yılmaz'ın vuruşuyla 2-0 önde kapattı. İkinci devrede Gökdeniz'in golüyle Avni Aker bayram yerine döndü. Ancak iki hata pahalıya patladı, Gurpegi ve Del Horno'nun sayılarıyla tur hesapları karıştı. 

Tolga kazan kaldırdı 

İsyan etti 
KADRODA sürpriz şekilde yer bulamayan Tolga Seyhan, ikinci golün ardından sinirli bir şekilde soyunma odasının yolunu tuttu. Kaleci Antrenörü Fikret Yılmaz'ın yedek kulübesinden çıkarak, yeleğini yere fırlatan milli oyuncuyu engellemeye çalışması da sonuç vermedi. Doğan, "Bu hareket ona yakışmadı. Yönetmeliğin gerektirdiği cezayı alacak. Hırsından yapmış olabilir" dedi. 

Ağır fatura 
TEKNİK Direktör Doğan, karşılaşma için de, "Peş peşe yediğimiz gollerle bir anda şoke olduk. Farkı bulmamız gerekirken, bir anlık gevşeme sonucunda kalemizde 2 gol gördük. Onların attığı ilk gol bizi biraz panikletti" diye konuştu. Athletic Bilbao'nun hocası Ernasto Valverde ise, "Bu skor bizim için avantaj gibi gözüküyor ama asla tur için garanti değil" yorumunu yaptı. 

Notlar 

Formaya izin yok 
BASK ekibinin, kanlı olayları hatırlatan Guarnika adlı forma ile maça çıkma düşüncesi gerçekleşmedi. UEFA, bu konuda başvuruda bulunan Bilbao'ya olumsuz yanıt verdi. Doping kullandığı gerekçesiyle ceza almasına rağmen üst mahkemece karar dondurulan Gurpegi ilk gole imza attı. 

Zubizaretta tribünde 
ATHLETİC Bilbao'nun Sportif Direktörü Zubizaretta, ikinci kez Avni Aker Stadı'na ayak bastı. Uzun yıllar Barcelona kalesini koruyan Zubizaretta, 1-0 yenildikleri maçta Hamdi'nin golüne engel olamamıştı. 

Bayraklar çıktı 
TRABZON taraftarlarının ellerinde çok sayıda Ay - Yıldızlı bayrağın olması da dikkat çekti. Gürcistan ile oynanan milli maçının ardından Avni Aker'de Türk bayraklarının az olması eleştiri konusu olmuştu. Federasyon Başkanı Levent Bıçakçı ise protesto edildi. 

Yattara savunması 
SAKATLIKLARDAN uzun süre başı ağrıyan Trabzon, bu sezon ilk kez bir maça tam kadro çıktı. Tolga, Erdinç, Selim ve Volkan'dan sonra Yattara da iyileşince alternatifler arttı. Ancak Yattara, kadroda yer bulamadı. Ziya Doğan, "Kendisini iyi hissetmediğini söyleyince oynatmadım" diye konuştu. 


</TEXT>
</DOC>
