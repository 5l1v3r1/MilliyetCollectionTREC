<DOC>
<DOCNO> 296894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur26.html </URL>
<DATE> 2004/12/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yuva çocukları ilaçtan zehirlendi .. 
</HEADLINE>
<TEXT>

     Bursa Sosyal Hizmetler İl Müdürlüğü'ne bağlı Sırameşeler Çocuk Yuvası'nda kalan, yaşları 4-6 arasındaki 3'ü kız 8 çocuk, kalp hastası olan bir arkadaşlarının ilaçlarını içince, zehirlenme tanısıyla hastaneye kaldırıldı. 
     Bursa Devlet Hastanesi'nde mideleri yıkanan çocukların, genel durumlarının iyi olduğu, ancak 24 saat gözlem altında tutulacakları bildirildi. 
     AA muhabirinin aldığı bilgiye göre, Sırameşeler Çocuk Yuvası'nda barınan N.Ö, U.S, H.S.A, M.A, M.M, M.B, A.V.M. ve H.A, doğuştan kalp hastası olduğu ve uzun süredir Uludağ Üniversitesi Tıp Fakültesi Hastanesi'nde tedavi gördüğü öğrenilen D.K'nın 6 kullandığı ilaçları içtiler. 
     Çocuklardan birinin durumu anlatması üzerine yuva görevlilerinin müdahalesiyle ağızlarından ilaç kalıntıları çıkarılan çocuklar, ambulansla Bursa Çocuk Hastanesi'ne kaldırıldı. 
     Ambulansla götürülürken yolda kusturulan, hastanede de mideleri yıkanan 8 çocuk, daha sonra kliniğe yatırıldı. 
     Hastane Başhekimi Dr. İsmail Özcan, çocukların içtikleri ilaçların tansiyon düşürücü ve idrar söktürücü olduğunun belirlendiğini, miktarlarının öğrenilemediğini belirtti. 
     Çocuklara gerekli müdahalenin zamanında yapıldığını, midelerinin yıkandığını ve muayenelerinde olumsuz bir durumun ortaya çıkmadığını anlatan Özcan, ''Çocukların genel durumu iyi ancak zehirlenme vakası olduğu için 24 saat hastanede tutacağız. Zira bu tür vakalar için ilk 24 saat riskli saatlerdir'' dedi. 
     Bu arada, çocukların ilaçları ne şekilde temin ettiklerinin henüz belirlenemediği, olayla ilgili soruşturma başlatıldığı öğrenildi. 
     
</TEXT>
</DOC>
