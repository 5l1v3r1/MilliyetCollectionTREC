<DOC>
<DOCNO> 281670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonyas21.html </URL>
<DATE> 2004/10/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Cuma günü ev temizlemek günah mı Müftü hurafelere karşı uyardı... 
</HEADLINE>
<TEXT>

     Aydın Müftüsü Bahattin Bildik, dini hurafelerin topluma zarar verdiğini söyledi. 
     Bildik, AA muhabirine yaptığı açıklamada, hurafelerin, dinin özünde olmayan, bir takım yollarla sonradan dine sokulan ve toplumda dini inanç gibi kabul gören söz, fiil ve davranışlardan oluşan batıl inançlar olduğunu belirtti. 
     Günümüzde, İslam dini ile bağdaşmayan, akla ve mantığa uymayan birçok hurafe olduğunu vurgulayan Bildik, ''İlim, fen, teknik ve medeniyetin böylesine geliştiği bir ortamda hala insanların, İslamın 14 asır önce ortadan kaldırdığı hurafelerle uğraşması gerçekten üzücü'' dedi. 
     Hurafelerden kurtulmanın yolunun, İslamı asli kaynaklarına dayanarak insanlara öğretmek olduğunu ifade eden Bildik, topluma büyük zarar veren hurafelerle mücadele etmenin, sağduyulu herkesin görevi olduğunu kaydetti. 
     İnsanın yaratılışı itibariyle inanmaya ve telkine müsait olduğuna başlarına bir dert, bir bela ve sıkıntı gelince deva ve şifa umuduyla her çareye başvurduğuna dikkat çeken Bildik, ''Bu zaaftan yararlanan üfürükçüler, muskacılar, cinciler, falcılar, medyumlar da insanları yanlış yollara sevk etmektedirler. Bu yanlış yollara sevk etmeler, zaman zaman insanların felaketine, hatta hayatına bile mal olmaktadır'' diye konuştu. 
     Halk arasında dolaşan bir çok hurafe olduğunu belirten Bildik, şunları söyledi 
     ''Dişi ağrıyanın mezar taşını ısırıp arkasına bakmadan evine dönerse diş ağrısının kesileceği, cuma günü ezan okuyan müezzine minareden eşarp veya mendilini sallatan ya da bir gecede yedi mahalle çeşmesini açıp, suyu akar vaziyette bırakan kişinin kısmetinin açılacağı, pazar günü çalışmanın uğursuz olduğu, çarşamba günü süt içmek, ev satın almanın iyi olmadığı, cuma günü ev temizlemenin günah olduğu, cumartesi günü çamaşır yıkamanın uğursuzluk getirdiği, başı ağrıyan kadının camiye gidip yazması ile camiyi süpürüp, yazmayı tekrar başına örterse ağrısının geçeceği, süpürgeye tükürülürse hastalık bulaşmayacağı gibi akla ve mantığa uymayan o kadar çok hurafe var ki insan bunlara inananlara hem hayret ediyor, hem de üzülüyor.'' 
     
</TEXT>
</DOC>
