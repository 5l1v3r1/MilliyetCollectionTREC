<DOC>
<DOCNO> 283991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yazar/gunes.html </URL>
<DATE> 2004/10/28/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Dikkat, dikkat Çin uyanıyor 
</HEADLINE>
<TEXT>


Dün basında bir haber vardı. Şanghay'da düzenlenen tekstil fuarında Çin Tekstil Konseyi Başkan Yardımcısı Xu Kun Yuan Türk işadamlarına "Gelin ortaklık yapalım" demiş. Bizimkiler de mutlulukla karşılamışlar. 
Çin, 2003'te 8.2 milyar dolarlık kumaş, 4 milyar dolarlık iplik, 1 milyar dolarlık da konfeksiyon ithalatı yapmış. Toplam tekstil ithalatı ise 15 milyar dolarmış. Yani neredeyse bizim tekstil ihracatımızın toplamı kadar. Halen Türkiye'nin 38 ilinden irili ufaklı 607 şirket Çin'e ihracat yapıyormuş. Malların yüzde 20'sini de tekstil ürünleri oluşturuyormuş. 
Çinle aşık atabilir miyiz Zor. Öncelikle Çin'i anlamak gerekiyor. Dünyanın bu en büyük nüfuslu ülkesi zengin değildi. Aksine hayli yoksuldu. İnsanlar açlık çekince toplumsal tepki de sert oldu ve Mao'yla beraber rejim değişti. Çin böylece azınlığın ihtişamından ve emperyalist ülkelerin boyunduruğundan kurtuldu. Herkes bir avuç pirinç bulabilir hale geldi. Kimsenin arabası olmadı, ama herkesin bisikleti oldu. Ama o kadar. Bir türlü o bir avuç pirinç beş olamadı. Komünist ve kapalı bir sistemle Çin ekonomisi büyüyemedi. Şimdi 1978'den bu yana ise Deng Xiaoping'le Çin dünyaya açılıyor, yani koca dev uyanıyor. 
Dünya dengeleri son elli yılda Çin'in uyuyacağını varsayıyordu. O dönemde ABD ve Rusya iki önemli siyasi güçtü. Avrupa ve Japonya da diğer ekonomik güçlerdi. Şimdi Çin koşar adımlarla gelişince dünya dengeleri de değişiyor. 1978'den bu yana milli gelirinin yüzde 40'ını yatırıma ayıran Çin'de milli gelir yediye katlandı ve 400 milyon insan da açlıktan kurtuldu. Bu tempo dünyada petrol ve demir - çelik fiyatlarının da katlanmasına neden oldu. 
Çin milli geliri sürekli yüzde 10'a yakın, sanayi üretimi ise daha hızlı neredeyse yüzde 15-16 büyüyor. İç talepteki canlılık nedeniyle enflasyon yüzde 1'den 5'e çıksa da yerel para birimi oldukça durağan. Buna rağmen Çin'de dış ticaret ilk 9 ayda 21 milyar dolar fazlalık verdi. Yıl sonunda 24-25 milyar dolara ulaşabilir. Cari işlemler ise faktör gelirleriyle çok daha fazla mesela 2003 yılında 46 milyar dolardı. İşte bu nedenle çok satan, ama az satın alan Çin'in bu yapısının değişmesi için uluslararası kuruluşlar revalüasyon yönünde bastırıyor. 
Çin ise buna dirençli. Asya krizi sonrası bölge ülkeleri devalüasyona gidince Çin de aynı politikaya zorlanmış ama direnmişti. Sıkıntı belli son yıllarda dünyanın tüm dev ekonomileri Çin'in istilasına uğramış durumda. Aşağıdaki tabloda da bu açıkça gözleniyor. Tüm devlerin ithalatı içinde Çin'in payı hızla yükseliyor. 
Çin 2005 yılında Dünya Ticaret Örgütü'ne girecek. Böylece her türlü gümrük engelinden kurtulacak. Eğer kurda da bir değişiklik olmazsa, seyredin herkesin ödemeler dengesinde açılacak gedikleri. Daha şimdiden Türkiye Çin'den yedi ayda 2.3 milyar dolarlık ithalat yapıyor ve ancak 250 milyon dolar ihracat yapabiliyor. Çin'in toplam ihracatı 438 milyar dolar, ithalatı ise 413 milyar dolar. Yani daha şimdiden toplam ithalatımızın yüzde 4.5'ini Çin sağlıyor. Uyanan dev Çin göz ardı edilmemeli. 

Toplam ithalat içinde Çin'in payı 1960 1970 1980 1990 2000 2002 Japonya 0.5 1.4 3.1 5.1 14.5 18.3 ABD 0.5 3.2 8.6 11.1 Avrupa 0.8 0.6 0.7 2.0 6.2 7.5 



</TEXT>
</DOC>
