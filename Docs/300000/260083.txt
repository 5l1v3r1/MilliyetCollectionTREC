<DOC>
<DOCNO> 260083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/ekonomi/aeko.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önümüzdeki iki yıl zor, yeni program şoktan koruyacak 
</HEADLINE>
<TEXT>


Yeni programda enflasyon hedefi 2006'da yüzde 5, 2007'de yüzde 4. Önümüzdeki yıllarda büyüme yüzde 5, bütçe açığının milli gelire oranı yüzde 3'ün altında olacak 

SEZER KÜÇÜKKURT Afyon DHA 

Devlet Bakanı Ali Babacan, Şubat 2005'te sona erecek mevcut stand - by anlaşmasından sonra uygulanacak yeni ekonomik programın içeriğine ilişkin ipuçlarını, eşi Zeynep Babacan'ın memleketi Afyon'da verdi. 
Babacan, Afyon Sanayi ve Ticaret Odası'nın düzenlediği toplantıda yaptığı konuşmada önümüzdeki iki yıl Türkiye'yi zorlu bir dış konjonktürün beklediğini petrol fiyatlarının dalgalı ve yüksek bir seyir izleyeceğini, ABD Merkez Bankası'nın faizleri ne kadar ne zaman artıracağının tartışma gündeminde kalacağını söyledi. Babacan, yeni programın tüm bu olumsuzluklara, olası iç ve dış şoklara karşı ekonomiyi korunaklı durumda tutacağını belirterek, şöyle dedi "Yeni programın Türkiye'nin gelecek 20 yılını, 30 yılını gözeten, Türkiye'nin öncelikli sorunlarına odaklanan, Avrupa Birliği'yle yürüteceğimiz müzakerelere baz teşkil edecek, üretimi, istihdamı, ihracatı, yatırımı artırmayı, sürdürebilir büyümeyi hedefleyen programımız son aşamalarına gelmiş durumda." 

Yüksek faiz dışı fazla 
Önümüzdeki yıllarda piyasa beklentileriyle uyumlu çok yüksek faiz dışı fazla üretmeye devam edileceğini kaydeden Babacan, işsizlik sorunun çözümünün de ancak özel sektör yatırımlarının artmasıyla mümkün olacağını söyledi. 
Babacan, yılsonunda hedeflenen yüzde 5 büyümenin üzerine çıkılacağının görüldüğünü sonraki birkaç yılda da yaklaşık yüzde 5'lik büyüme hedefleneceğini söyledi. 
Amaçlarının enflasyonda da AB ülkeleri ile mukayese edilebilir bir oranı yakalamak olduğunu belirten Babacan, şöyle dedi "2004 hedefimiz olan yüzde 12 oranı artık oldukça ulaşılabilir görünmekte. 2005 hedefimiz yüzde 8. 2006 için yüzde 5, 2007 için yüzde 4'lük enflasyon hedefi öngörülmektedir." Babacan, bütçe açığının gayri safi hasılaya GSMH - milli gelir oranın bu yıl yüzde 9'a inmesini beklediklerini kaydederek, "Önümüzdeki yıllarda bütçe açığının GSMH oranı Maastricht kriteri olan yüzde 3 seviyesinin de altına inecektir" dedi. 

Vergide indirim sinyali 
Vergi, sosyal güvenlik ve bankacılık reformuna öncelik vereceklerini söyleyen Babacan, 'kamu vicdanının kabul gördüğü, rasyonel, tabanı geniş ve oranları düşük bir vergi sistemi' hedeflediklerini anlattı. Eylül sonuna kadar emeklilik sistemindeki stratejisinin belirleneceğini vurgulayan Babacan, "Emeklilik sistemine ilişkin açıklar, 2007'den sonra azalan bir seyir izleyecek" dedi. 
Babacan, bankacılıkta yasal çerçeveyi AB standartlarıyla uyumlu hale getirirken, BDDK ve TMSF üyelerinin gerçekleştirdikleri iyi niyetli eylemler için hukuki olarak korunmalarının düzenleneceğini belirtti. 
Yeni programla ilgili eleştirilerini "doğmamış çocuğa elbise hazırlamak" olarak değerlendiren Babacan, "Biz, arkadaşlarımızla yapay gündemlerden uzak bir ortamda işimizi yapıyoruz. Zamanı gelince programımız hakkında daha detaylı bilgiler verilecek" diye konuştu. 

Babacan, başta Merkez Bankası Başkanı olmak üzere herkese çattı Bakan Babacan dün yaptığı konuşmalarda hükümete yönelik eleştirileri ve 'Gevşersek kriz olur' sözü hükümetten tepki gören Merkez Bankası Başkanı Süreyya Serdengeçti'yi isim vermeden sert bir dille yanıtladı. 2000 ve 2001 krizlerini hatırlatan Babacan, "Kim bunların sorumlusu... Hiç kimse üstlenmez" dedi. O gün ortalıkta görünmeyen, kaçacak delik arayanların, bugün ortaya çıkıp 'Bunu biz düşünmüştük, bizim programımızdı' dediklerini kaydeden Babacan, "Pek çok göstergede rekorların kırıldığı bir dönemde başarıyı hazmedemeyenler çıkıyor" dedi. 
'Hükümetin başarılarının hiç umulmayan birileri tarafından sahiplenildiğini' belirten Babacan, şöyle konuştu 

'Keramet kavukta değil' 
"Enflasyon tarihi bir düşüş trendine mi girdi, sözden başka bir şey üretmeyen birileri çıkıp 'Biz yaptık' diyebiliyor. Sürdürülebilir ve istikrarlı büyüme ortamına mı geçildi, hemen birisi çıkıp 'Zaten biz başlattık' diyebiliyor. Biz 'başarının sahibi şuydu buydu' tartışmasıyla vakit öldürmek istemiyoruz." 
İstenildiği kadar iyi bir program yazılsın, siyasi irade olmadan yol alınamayacağını söyleyen Babacan, "Kimse kerameti kavukta, kendinde, ithal programlarda aramasın. Keramet bu ülkenin kendisindedir" dedi. Hükümetin ekonomiyle ilgili kararları bekletmeden gerçekleştireceğini kaydeden Babacan, "Sabırsızlığa, telaşa, kaygıya gerek yok" diye konuştu. 

'Emekliye vergi yok' Bakan Babacan, emekli maaşlarından vergi alınmasının söz konusu olmadığını söyledi. Babacan, IMF'nin ülke raporunda yer alan emekli aylıklarından vergi alınmasına ilişkin öneriyle ilgili olarak şöyle konuştu "Vergi tabanını genişletmeye yönelik bu ve buna benzer bazı düşünceler görüşmeler sırasında gündeme geldiyse de, bu tür Türkiye gerçekleriyle uyuşmayan konular hükümetimiz tarafından kesin bir dille reddedilmiştir. Emekli maaşlarından vergi alınması diye bir şey asla söz konusu değildir." 


</TEXT>
</DOC>
