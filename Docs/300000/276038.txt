<DOC>
<DOCNO> 276038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur45.html </URL>
<DATE> 2004/09/29/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
Prof. Dr. Görür, büyük bir depremin öncüsü olmadığını söyledi 
</HEADLINE>
<TEXT>

     İstanbul Teknik Üniversitesi İTÜ öğretim üyesi Prof. Dr. Naci Görür, Marmara Denizi'ndeki 4.0 büyüklüğündeki depremin, beklenen büyük depremin öncüsü olduğunu söylemenin mümkün olmadığını bildirdi. 
     Görür, AA muhabirine yaptığı açıklamada, Marmara Denizi'nde son yıllarda 4 büyüklüğünde depremlerin zaman zaman yaşandığını belirterek, ''Ben, Marmara'da araştırmalar yapmış biri olarak bu tür depremleri çok olağan karşılıyorum. Çünkü, biliyoruz ki Marmara Denizi'nin tabanı büyük bir gerilim altında'' dedi. 
     Bu gerilim ve şiddet birikiminin asimetrik olarak kuzeyde daha az, güneyde daha fazla gerçekleştiğini bildiren Görür, şunları söyledi 
     ''Böyle bir kabuk zaman zaman halkın tabiriyle çatırdayacaktır. Bunları önemsemiyorum. Asıl baktığım, bu çatırdamaların sonucunda gelecek olan büyük depremdir. Bu depremin, beklenen büyük depremin öncüsü olduğunu söylemek mümkün değil, ancak Marmara Denizi'nin tabanının hareketli olduğunun, şiddet biriktirdiğinin, kabuğun zorlandığının ve günün birinde kırılacağının habercisi diyebiliriz. O büyük depreme gün geçtikçe yaklaşıyoruz. Bu, belli olan bir şey'' 
     
     OLASI BÜYÜK DEPREMİN ZAMANI VE BÜYÜKLÜĞÜ 
     Görür, Marmara'da beklenen depremin zamanı ve büyüklüğü konusundaki tek ciddi araştırmanın vefat eden Prof. Dr. Aykut Barka'nın da aralarında bulunduğu ABD'li bir ekip tarafından yapıldığını belirterek, '' Marmara'da önümüzdeki 10 sene içerisinde 7'nin üzerinde bir depremin olma olasılığı yüzde 22, 20 sene içerisinde yüzde 30, 30 sene içerisinde yüzde 62'dir dediler. Ciddiye alınan, kabul gören tek araştırma budur'' diye konuştu. 
     Halkın düne nazaran bugün kendini daha güvende hissetmesi gerektiğini dile getiren Görür, şöyle devam etti 
     ''Bugün Deprem Şurası toplandı. Şurada, Sayın Başbakan'ın, video mesajında bizzat deprem konusundaki görüşlerini dinledim. Meclis Başkanı, şuranın kararlarını ne kadar ciddiye alacağını ve uygulamayı takip edeceğini söyledi. Türkiye'de depreme devletin ve hükümetin sahip çıktığını gördüm ve çok umutlandım. Eğer devlet ve hükümet bu şekilde sözünün arkasında durup, şura kararlarını uygularsa, Türkiye önümüzdeki 5-10 yıl içinde kendisini bu depreme hazırlar ve deprem korkusu da tarihe karışır'' 
     
     GÜNDOĞDU'NUN DEĞERLENDİRMESİ 
     Jeofizik Mühendisleri Odası İstanbul Şube Başkanı Oğuz Gündoğdu da depremin yerinin henüz tam olarak belirlenemediğini, alınan ilk bilgiler doğrultusunda, depremin Kuzey Anadolu Fay Hattı'nın devamı olan bir noktada olduğunu kaydetti. 
     Gündoğdu, depremin, öncü deprem olarak değerlendirilemeyeceğini kaydederek, ''Kuzey Anadolu Fay Hattı üzerinde yaşanan bir deprem, ancak hemen arkasından büyük bir deprem olacağı anlamına gelmez bu. Deprem, öncü karakterini gösteren bir özellik taşımıyor'' dedi. 
     Bölgede büyük bir gerilim bulunduğunun açık olduğunu ifade eden Gündoğdu, yapılması gerekenin, ''Büyük deprem ne zaman olur, kaç büyüklüğünde olur'' gibi tartışmalara girmeden gerekli önlemlerin alınması olduğunu sözlerine ekledi. 
     
</TEXT>
</DOC>
