<DOC>
<DOCNO> 297259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko39.html </URL>
<DATE> 2004/12/13/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Enerji Bakanı Yunanistan ile iyi ilişkiler içindeyiz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, bir enerji köprüsü durumundaki Türkiye'nin, yoğun bir enerji diplomasisi uyguladığını söyledi. 
     Güler, Atina'da yapılan Güneydoğu Avrupa bölgesinde ortak bir enerji pazarı oluşturmak ve bu pazarı AB ile entegre etmek amacıyla oluşturulan ''Enerji Topluluğu'' bakanlar toplantısına katıldı. 
     Atina'da görev yapan Türk gazetecilere, toplantı ve Atina'daki ikili temasları hakkında bilgi veren Güler, Türkiye'nin, enerji köprüsü pozisyonuyla doğalgaz, petrol ve elektrik iletimi konusunda önemli rol oynadığını ve bu alanlarda yapılacak uluslararası işbirliği projelerinde belirleyici rol oynadığını vurguladı. 
     ''Enerji Topluluğu''nun da, Türkiye'nin önemli rol oynadığı işbirliği girişimlerinden biri olduğunu söyleyen Güler, halen devam eden bu sürecin amacının, bölge pazarını AB müktesebatı çerçevesinde düzenleyerek Birlik'e entegre etmek olduğunu kaydetti. 
     Bu çerçevede yapılan çalışmalarla ''Doğalgaz forumu- çalışma grupları'' toplantılarının sürekli olarak İstanbul'da yapılmasının kararlaştırıldığını belirten Güler, Türkiye'nin petrol ve elektrik iletimi konularında da aktif olduğunu söyledi. 
     Türkiye'nin 2006 yılı itibarıyla Avrupa Elektrik Ağı'na UCTE katılacağını açıklayan Güler, Türkiye'yi ''Enerji Topluluğu''nun itici gücü yapan çalışmaları sürdüreceklerini vurguladı. 
     Güler, bu toplantıya ilişkin temasları sırasında, diğer ülkelerin Türkiye'ye AB'ye aday olmuş, bu kulübe girmek üzere olan bir ülke olarak baktıklarını tespit etme olanağına da kavuştuğunu kaydetti. 
     
     YUNANİSTAN'LA İLİŞKİLER 
     Türk-Yunan ilişkilerini de ''Çok iyi'' olarak niteleyen Güler, Atina ziyareti çerçevesinde Kalkınma Bakanı Dimitri Sufias ile dün gece Türk heyeti onuruna verdiği yemekte ikili bir görüşme yaptıklarını anlattı. 
     Sufias ile Türkiye'den Yunanistan'a daha sonra da İtalya'ya doğalgaz taşıyacak boru hattı inşası konusunu ele aldıklarını kaydeden Güler, şunları söyledi 
     ''300 kilometrelik bölümü Türkiye'de olan 36 inç çapındaki ve 17 kilometrelik bölümü Marmara Denizi'nin altından geçecek bu boru hattının inşası için Botaş ihaleyi yaptı, teklifleri değerlendiriyor. Ayrıca 2. bir projemiz daha yürüyor. Türkiye ile Yunanistan arasında 400 KW'lık iletim hattı ile ülkelerimiz arasında elektrik bağlantısı yapacağız. Sayın Sufias, bu projeler için daha sonra belirleyeceğimiz bir tarihte sayın Başbakan Recep Tayyip Erdoğan ve sayın Başbakan Kostas Karamanlis'in katılımıyla yapılacak bir tören düzenlenmesi önerisini getirdi.'' Güler, Sufias ile yaptığı verimli görüşmenin Türkiye ile Yunanistan arasındaki ilişkilerin ulaştığı yüksek düzeyi bir kez daha ortaya çıkardığını da vurguladı. 
     Enerji ve Tabii Kaynaklar Bakanı Güler, yarın sabah Türkiye'ye dönecek. 
     
</TEXT>
</DOC>
