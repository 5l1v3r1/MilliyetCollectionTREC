<DOC>
<DOCNO> 268892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/ekonomi/eko05.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan'ın kapasitesi 50 milyon dolara artacak 
</HEADLINE>
<TEXT>


Kapasiteyi 240 bin adete çıkaracaklarını söyleyen Ford Otosan Genel Müdürü Turgay Durak, "Yatırım maliyeti yan sanayi ile 50 milyon dolar civarında" dedi 


Ford Otosan Genel Müdürü Turgay Durak, Kocaeli'deki fabrikalarının yıllık üretim kapasitesinin artırılması için yatırım kararı alındığını bildirdi. Durak, Ford Otosan'ın temmuz sonu itibariyle elde ettiği yüzde 15.6'lık payla pazardaki liderliğini koruduğunu söyledi. 
Durak, "Ford Otosan Kocaeli fabrikamızın 200 bin olan kapasitesini 240 bine çıkarılması için yatırım yapılması kararlaştırıldı. Bu yatırımın değeri, yan sanayimizin de yapacağı yatırımlar ile birlikte 50 milyon dolar civarında olacak" dedi. 
İhracatın büyük çoğunluğunun, Avrupa Birliği üyesi ülkeler olmak üzere 85 ülkeye yapıldığını ifade eden Durak, yılın ilk 6 ayında 726 milyon dolarlık ihracat geliri elde ettiklerini söyledi. Durak, şunları kaydetti 
"Bu yıl hedefimiz, 209 bin ticari araç üretmek. Bu üretimin yaklaşık yüzde 65'i olan 135 bin aracı ihraç edip yaklaşık 1.3 milyar euro ihracat geliri elde etmek istiyoruz. İç pazarda ise yaklaşık 125 bin adet araç satmayı hedefliyoruz. İlk yarıda satışlarımızı geçen yılın aynı dönemine göre yüzde 118 artırdık ve 119 bin 740 araç sattık. Bu satışların yüzde 50'si olan 60 bin 152 aracı Avrupa pazarları ağırlıklı olmak üzere ihraç ettik." 


</TEXT>
</DOC>
