<DOC>
<DOCNO> 292932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/guncel/gun01.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Savaşa hayır' afişi başlarına dert açtı 
</HEADLINE>
<TEXT>


Hacettepe Üniversitesi'ne 'savaş karşıtı' afiş asan 6 öğrencinin 2 yıl hapsi istendi 

GÖKÇER TAHİNCİOĞLU Ankara 

Ankara Başsavcılığı, Hacettepe Üniversitesi Tıp Fakültesi'nde, Türk Tabipleri Birliği'nin TTB savaş karşıtı afişlerini asan 6 öğrenci hakkında 2'şer yıla kadar hapis cezası istemiyle dava açtı. Gençlerin ifadesini almayan savcılık, polislerin olayla ilgili tutanağını yeterli gördü. 
Kazım Rolas, Özgür Sinan Cengiz, Hasan Barış Ilgaz, Engin Kırmızıgül, İzzet Doğan ve Özge Taşkın, öğretim üyelerinin de üyesi olduğu TTB'nin afişlerini 28 Mayıs 2004'te okula astı. TTB, Ankara Tabip Odası ve TTB Tıp Öğrencileri Kolu imzalı afişler 3 polisin dikkatini çekti. Polis, "NATO'ya hayır, savaş öldürür", "Savaşa hayır", "İşsiz kalmak istemiyoruz" yazılı afişlerle ilgili tutanak tuttu. Suç duyurusu yerine geçen tutanağı inceleyen Ankara Başsavcılığı, öğrencilerin ifadesini almadan dava açtı. 
Savcı İbrahim Coşkun Açıksöz'ün hazırladığı iddianamede, öğrencilerin TCK'nın 537. maddesinde düzenlenen "kamu kurumuna izinsiz afiş asmak" suçunu işledikleri belirtildi. 
Savcının, dava açarken, suçun vasfı, niteliği ve delil durumuna göre sanıkların savunmasını almama hakkı bulunuyor. Bu durumda sanık, dava açıldıktan sonra kendisini mahkemede savunmak zorunda kalıyor. 


</TEXT>
</DOC>
