<DOC>
<DOCNO> 259300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko37.html </URL>
<DATE> 2004/07/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Türk Telekom'dan tarife seçimi için ek süre... 
</HEADLINE>
<TEXT>

     Türk Telekom, yeni sabit hat tarife seçimi için başvuru süresini 24 Ağustos'a kadar uzattı. 
     Türk Telekom'dan yapılan yazılı açıklamada, pek çok kişinin, tatilde olması nedeniyle tarife seçimini yapamadığı belirtilirken, uygulamanın erteleme olmadığı, sadece temmuz ayında yapılması gereken başvuruyu uzatma işlemi olduğu kaydedildi. 
     24 Ağustos'a kadar yapılacak hat seçimlerinin 1 Ağustos'ta yapılmış gibi işlem göreceği, ağustos ayı fatura hesaplanmasında da 1 Ağustos tarihinin esas alınacağı belirtilen açıklamada, eylül ayında vatandaşların eline geçecek ağustos dönemi faturasının StandartHATT tarifesi üzerinden değil, seçtiği hattın tarifesi üzerinden ücretlendirileceği bildirildi. 
     Açıklamada, vatandaşların, başvurularını, Türk Telekom ve PTT şubelerine, Türk Telekom bayilerine ve 444 5 444 no'lu faksa bildirmeleri suretiyle yapabilecekleri de belirtildi. 

     
</TEXT>
</DOC>
