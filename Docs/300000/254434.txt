<DOC>
<DOCNO> 254434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur15.html </URL>
<DATE> 2004/07/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Evden kovduğu karısından boşanmak istedi, mahkeme reddetti 
</HEADLINE>
<TEXT>

     Yargıtay, terk nedeni ile açılan boşanma davalarında, davalının terkte değil, eve dönmemekte haklı olduğunu kanıtlaması gerektiğine işaret etti. 
     Alınan bilgiye göre, Solhan Asliye Hukuk Mahkemesi, bir erkeğin, evden kovduğu karısından boşanmak için açtığı davayı reddetti. 
     Yargıtay 2. Hukuk Dairesi, yerel mahkemenin kararını oybirliğiyle bozdu. 
     Kararda, terk nedeni ile açılan boşanma davalarında, davalının terkte haklılığını değil, eve dönmemekte haklı olduğunu kanıtlaması gerektiği vurgulandı. 
     Davacı kocanın, ilk açtığı boşanma davasından feragat ettiği ve bu tarihten 9 ay geçtikten sonra davalıya ihtar gönderdiği belirtilen kararda, ''Kovulma hadisesinin etkisi geçtikten ve ilk açılan davanın ret edilmesinden itibaren uzun bir süre geçtikten sonra davacının usulüne uygun şekilde ihtarına uymayan davalı kadın eve dönmemekte haklılığını kanıtlayamamıştır'' denildi. 
     Kararda, gerçekleşen bu durum karşısında Türk Medeni Kanunu'nun 164. maddesi uyarınca açılan davanın kabulü gerekirken ret edilmesinin doğru bulunmadığı kaydedildi. 
     
</TEXT>
</DOC>
