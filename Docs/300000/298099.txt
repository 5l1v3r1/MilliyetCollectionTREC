<DOC>
<DOCNO> 298099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/siyaset/axsiy02.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana Aydınların kafası karışık 
</HEADLINE>
<TEXT>


Kürt aydınların kendisini "korkaklıkla" suçlamasına tepki gösteren Leyla Zana, "Her biri eline bir saz almış, kendilerine çalıyor" dedi 

ANKARA Milliyet 


Eski DEP milletvekili Leyla Zana, International Herald Tribune ve Le Monde gazetelerine verilen ilanın ardından bazı Kürt aydınların, kendisini "İmzasının arkasında durmamak ve korkaklıkla" suçlamasına, "Kürt aydınların kafası karışık, her biri eline bir saz almış, kendilerine çalıyor" diye tepki gösterdi. 
Leyla Zana, dün bazı gazetelerde yayımlanan açıklamasında, ilanın ardından Kürt aydınlar arasında başlayan tartışma ve kendilerine yönelik suçlamalara sert tepki gösterdi. Zana, şöyle devam etti 

'Halk ülkede yaşıyor' 
"İnanın Kürt aydınları savaştan önce de halkla beraber değillerdi, savaşta da, savaş durduğunda da Kürtlerle birlikte değillerdi. Parlamentoda halkla beraberdik, bugün de beraberiz. 30 yıldır ülkeye adımını atmayanlar burada oturmuşlar Kürt halkı savaşsın diyorlar, ölsün diyorlar, çürüsün diyorlar, burada yaşamlarını sürdürüyorlar. Herkes iyi bilsin, halk ülkede yaşıyor." 
Halka öğüt vermeye kimsenin hakkı olmadığını söyleyen Zana, "Bu halka öğüt verenler gidip halka danışsınlar. Kürtler öyle bir merhaledeler ki, hem özgürlüklerine, hem kimliklerine, hem diğer meselelerine sahip çıkıyorlar. Artık eskisi gibi sadece ekonomi ya da sadece sosyal yaşam demiyorlar. Bugün hepsini birlikte istiyorlar" dedi. 


</TEXT>
</DOC>
