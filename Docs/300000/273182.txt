<DOC>
<DOCNO> 273182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur28.html </URL>
<DATE> 2004/09/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ankara... Taksicileri hedef alan gasp çetesi yakalandı... 
</HEADLINE>
<TEXT>

     Başkent'te 7 ayrı taksi sürücüsünü gasp ettikleri belirtilen 4 kişi yakalandı. 
     Ankara Emniyet Müdürlüğü Asayiş Şube Müdürlüğü Gasp Büro Amirliği ekipleri, yaptıkları çalışmalar sonucu, ticari otomobillere müşteri olarak bindikten sonra sürücülerini gasp ettikleri belirlenen Mahir B., Gökhan T., Şahin Y. ve Güven G'yi 17 Eylül günü yakaladı. 
     Bu kişilerin üzerlerinde yapılan aramalarda, olaylarda kullandıkları kurusıkı tabanca, biri ''sallama'' tabir edilen bıçak olmak üzere toplam 3 adet bıçak ele geçirildi. 
     Yetkililer, gasp edilen eşyaların sahiplerine teslim edildiğini kaydettiler. 
     Yetkililerin verdiği bilgiye göre, gözaltına alınan kişilerin tümünü Altındağ'da gerçekleştirdikleri 7 ayrı gasp olayı ile tarihleri şöyle 
     - 5 Nisan 2004 günü, Çalışkanlar Mahallesi'nde, M.K'nın 23 milyon lirası bıçak tehdidi ile gasp edilmesi, - 22 Nisan 2004 günü, Mevlana Caddesi'nde A.N.T'nin 100 milyon lirası bıçak tehdidi ile gasp edilmesi, - 24 Nisan 2004 günü, M.V'nin 73 milyon lirasının bıçak tehdidi ile alınması, - 19 Mayıs 2004 günü, S.T'nin bıçakla yaralanarak 52 milyon lirasının ve cep telefonunun gasp edilmesi, - 13 Eylül 2004 günü, Ö.D'nin 200 milyon lirası ve cep telefonunun gasp edilmesi, - 15 Eylül 2004 günü, C.B'nin 85 milyon lirası ve cep telefonunun gasp edilmesi, - 16 Eylül 2004 günü ise M.D'nin 50 milyon lirasının tabanca ve bıçak tehdidi ile alınması. 
     Gerçekleştirdikleri her gasp olayında sürücüleri, araçlarının bagajına kilitledikleri belirlenen Mahir B., Gökhan T., Şahin Y. ve Güven G. Ankara Adliyesi'ne sevk edildi. 
     
</TEXT>
</DOC>
