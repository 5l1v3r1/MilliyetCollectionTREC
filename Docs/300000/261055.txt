<DOC>
<DOCNO> 261055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun06.html </URL>
<DATE> 2004/08/06/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Ebu Garib'teki işkencelere ABD istihbaratı da katılmış .. 
</HEADLINE>
<TEXT>

     Irak'taki Ebu Garib cezaevinde görev yapan kadın işkenceci Lynndie England'ın Amerikan askeri mahkemesindeki ön duruşmasında ifade veren bir Amerikalı görevli, cezaevindeki kötü muamele, işkence ve cinsel aşağılamalara ABD askeri istihbarat ajanlarının da katıldığını söyledi. 
     İstihbarat uzmanı Israel Rivera, ön duruşmada verdiği ifadede, Ebu Garip Cezaevi'ndeki işkence, kötü muamele ve cinsel aşağılamaya 2 askeri istihbarat görevlisinin karıştığını kaydetti. 
     Rivera, kendisinin, cezaevindeki hücrelerinden çıkarılan üç çıplak tutuklunun nasıl yerde sürünmeye zorlandıklarını ve daha sonra elleri kelepçeli halde üst üst yığılmalarını izlemek üzere bir başka istihbarat ajanı tarafından davet edildiğini bildirdi. 
     Lynndie England ile birlikte işkence ve kötü muameleyle suçlanarak askeri mahkemede yargılanmayı bekleyen Charles Graner ve Sabrina Harman'dan bahseden Rivera, diğer askerlerin adlarını ise hatırlamadığını söyledi. 
     Kendisini bu ''eğlenceyi'' izlemek için davet eden kişinin, kendisi gibi istihbarat uzmanı olan Armib Cruz olduğunu ifade eden Rivera, Cruz'un, tutukluların bedenlerinden oluşan yığına ayağıyla bastırdığını belirtti. 
     İşkencelere katılan diğer bir istihbarat görevlisi olan Roman Krol'un adını da veren Rivera, Cruz'un, gördüklerini başka bir yerde anlatmaması konusunda kendisini uyardığını, kendisinin de buna söz verdiğini söyledi. 
     
</TEXT>
</DOC>
