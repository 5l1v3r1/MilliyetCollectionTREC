<DOC>
<DOCNO> 287579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas07.html </URL>
<DATE> 2004/11/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Köy tavuğu kıymete bindi 
</HEADLINE>
<TEXT>

     Metin FERAH BOLU, DHA 

TAVUK etinin yanlış uygulamalarla hormon ve antibiyotik deposu haline geldiği iddiaları, pazarlarda satılan köy tavuklarına ilgiyi arttırdı. 
     Spor Yazarı Erman Toroğlu'nun açıklamalarının kendilerine yaradığını söyleyen köylüler, "Allah Erman Toroğlu'ndan razı olsun. Daha önce milletin pahalı diye dönüp bakmadıkları tavuklarımız, şimdi kapış kapış gidiyor'' dedi. 
     İhsaniye Mahallesi'nde kurulan pazarda, kümes hayvanları satan köylüler, Erman Toroğlu'nun açıklamalarının ardından satışlarının tavan yaptığını söyledi. Daha önce beyaz et ihtiyaçlarını market ve tavuk ürünü satan işyerlerinden karşılayanların, Erman Toroğlu'nun açıklamasından sonra, köy tavuklarına yöneldiğini belirten köylüler, durumun kendilerini memnu ettiğini söyledi. 
     Mudurnu İlçesi'ne bağlı Kacık Köyü'nden 61 yaşındaki Mehmet Akkaya, pazara getirdiği tavukların büyük bir kısmına alıcı çıktığını söyleyerek, "Daha önce pazara getirdiğim tavuk ve horozlardan ancak 2-3 tanesini satabiliyordum. Çıkan tartışmalar sonrasında satışlarım arttı. Tavukların tanesini 5 milyon, horozları ise 6-7 milyon liradan satıyorum. Bizim tavuklarımız köy yerinde yetişiyor. Hiçbir şekilde suni yem vermiyoruz. Buğday, mısır, arpa ile beslenen ve çayırlarda gezinen tavuklarımız son derece lezzetlidirler. Bizim tavuklarımızda hormon bulunmaz. Allah Erman Toroğlu'dan razı olsun. Onun sayesinde işlerimiz güzelleşti'' dedi. 
     
</TEXT>
</DOC>
