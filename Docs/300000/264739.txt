<DOC>
<DOCNO> 264739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonsiy01.html </URL>
<DATE> 2004/08/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AKP'den ABD seçimlerine heyet... 
</HEADLINE>
<TEXT>

     AKP, henüz kampanya sürecinde olan ve Türkiye'nin kilitlendiği AB sürecinin gölgesinde kalan ABD Başkanlık seçimlerini izlemek üzere bir heyeti bu ülkeye gönderecek. 
     Türkiye'de hükümet düzeyinde tüm çalışmalar AB sürecine yöneltilmesine karşın AKP'de, ABD Başkanlık seçimi özel bir dikkatle izleniyor. Henüz mevcut Cumhuriyetçi Başkan Bush'la Demokrat aday Kerry arasında kampanya aşamasında olması nedeniyle Türkiye'de gündemi belirlemekten uzak olan Başkanlık seçimi, AKP'de "iç siyasete olası etkileri" açısından tartışılmaya başlandı. AKP'de ABD seçimlerine yönelik ilgi bu aşamada, Başkanlık seçimini kimin kazanacağından çok, kampanyadaki tartışma noktalarının neler olduğu ve Türkiye'yi etkileyecek yönleri üzerinde şekilleniyor. 
     AKP'de geçtiğimiz yıl Irak'taki tezkere krizi ve "askerlere çuval giydirilmesi" olayıyla yaşanan sıkıntılara karşın mevcut Bush yönetimiyle ilişkilerin olumlu olduğuna dikkat çekiliyor. Başbakan Erdoğan'ın Başkan Bush tarafından Beyaz Saray'da iki kez ağırlandığına vurgu yapılıyor. Ancak parti yönetiminde bu aşamada, "Ne Türkiye'nin ne de AKP yönetiminin Başkanlık seçiminde kesinlikle taraf olmayacağının" altı çiziliyor. AKP'de, partinin 2 yıllık iktidarı süresince "Çok fazla ABD çizgisinde göründüğü", bu nedenle Bush'un kazanmasını istediği değerlendirmeleri için de, "ABD ile 58 yıldır stratejik ortaklığımız var. ABD'de hangi yönetimin geldiğine göre bu ortaklık nitelik değiştirmiyor. Bizde de aynı durum sözkonusu. Asıl olarak ABD ortak olarak bizi önemsiyor ve hepsinden önemlisi AB sürecimizi destekliyor. Biz de Başkanlık seçimine bu açıdan bakıyoruz" denildi. 
     AKP'de asıl dikkatler AB sürecine yönelik olduğundan, ağırlıkla uluslararası basın aracılığıyla bilgi sahibi olunan ABD seçim sürecinin daha yakından izlenmesi kararlaştırıldı. Bu doğrultuda Başkanlık seçiminde oy verme işleminin gerçekleşeceği Kasım ayında ABD'ye bir heyet gönderilmesi benimsendi. Başbakan Tayyip Erdoğan tarafından belirlenecek olan ve oy verme işlemini bizzat ABD'de izleyecek olan heyet, seçimde ortaya çıkacak sonuçların Türkiye'ye yansıması konusunda da bilgi toplayacak. AKP heyeti seçim izlenimlerini bir rapor halinde Erdoğan'a sunacak. 
     
</TEXT>
</DOC>
