<DOC>
<DOCNO> 275915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko27.html </URL>
<DATE> 2004/09/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ülker uyardı Bozuk para yetmeyecek 
</HEADLINE>
<TEXT>

     Ülker, bakkal ve büfe gibi noktalarda satılan ürünlerin aylık cirosunun Yeni Türk Lirası YTL ile 600 milyon adet madeni para tuttuğunu, bunun da piyasaya sürülecek madeni paraların yarısını oluşturduğunu bildirdi. 
     Yeni Türk Lirası YTL ile ilgili hazırlıklarını tamamlayan ve ürünlerinin YTL fiyatlarını belirleyen Ülker'in yaptığı araştırmaya göre, yılbaşına kadar basılacak 1 milyar 200 milyon adet madeni paraya karşın, Ülker ürünlerinin bakkal ve büfe gibi satış noktalarındaki aylık cirosu 600 milyon adet madeni parayı buluyor. 
     Örnek olarak gösterilen ve YTL'ye geçildikten sonra 1 adedi 30 kuruş olacak ülker Halley satışlarında, aylık bazda 10 milyon adet 25 kuruş, 10 milyon adet de 5 kuruşa ihtiyaç duyulacak. 
     Ülker Gıda Grubu Başkanı Metin Yurdagül, Ülker'in YTL'ye geçiş hazırlığına yönelik düzenlenen basın toplantısında soruları yanıtlarken, ''Bu yaptığımız çalışma ile bu para miktarını tayin eden mercileri de bir yerde ikaz etmek istiyoruz. Bozuk para yetişmediği yerde yuvarlama olacaktır. Bu yuvarlamanın hepsinin geriye doğru olması da beklenemez'' dedi. 
     Yurdagül, YTL'yi tüketicilerin algılamasının biraz zaman alacağını söyledi. 
     Ülker Tüketici Grubu Başkan Yardımcısı Şener Astan da, enflasyonun yüzde 10'un altına düşse de devam ettiğini belirterek, ''Enflasyon aslında maliyetleri yukarı doğru çeken bir unsur. Bizim önümüzdeki 3-4 ay içinde yapmaya çalıştığımız, bunlarda zam ihtiyacı veya maliyet artışı olanlar var, mümkün olduğunca daha yukarıya çekmemek olacaktır'' dedi. 
     
     MADENİ PARA SIKINTISI 
     Astan, bakkal, kuruyemişçi ve büfe gibi yerlerde satışı gerçekleşen, anında tüketimi olan Ülker ürünlerinde fiyatları elverdiğince yuvarlamayı tercih edeceklerini belirtti. 
     Hipermarket zincirleri ile üreticiler arasında YTL ile ilgili nelerin yaşandığının sorulması üzerinde de Astan, zincir mağaza yöneticileri ile satıcı şirketlerin bu konuda biraraya gelmediğini ve henüz akitleşmelerin olmadığını söyledi. Tüketicileri fiyat hakkında bilgilendirmeyi gerek etiket üzerinde gerek rafta en iyi şekilde yapacaklarını ifade eden Astan, küçük para birimlerine karşılık gelen ürünlere fiyat yazarak tüketicinin YTL'yi algılamasına yardımcı olmaya çalıştıklarını kaydetti. 
     Madeni parada sıkıntı yaşanıp yaşanmayacağının sorulması üzerinde de Astan, ilk aşamada madeni para sıkıntısı çekileceği endişeleri olduğunu belirtti. 
     Ürünlerinin yüzde 50'lik kısmının anında tüketimi yapılan ve nakit alım gerçekleşen ürünler olduğuna işaret eden Astan, ''Bir anda çok büyük satış artışı beklemiyoruz. Bizim asıl endişemiz harçlıkları ile bir şey alan grupta'' diye konuştu. 
     Grup şirketlerinden Atlas Gıda Genel Müdürü Tevfik Arıkan da, ürünler bakkala verilirken, hangi ürünün kaç kuruştan satıldığının görülebilmesi açısından etiket çalışması yaptıklarını, bunu da bir tavsiye fiyatı olarak yazacaklarını söyledi. 
     Arıkan ''Madeni para sıkıntısı yaşanacak gibi gözüküyor, muhtemelen Ülker Grubu içerisinde Merkez Bankası ile bu anlamda temaslara geçilecek'' dedi. 
     Tevfik Arıkan, bakkal, kuruyemiş, büfe gibi yerlerde aylık dönen cirolarının da 133 trilyon lira olduğunu belirtti. 
     
</TEXT>
</DOC>
