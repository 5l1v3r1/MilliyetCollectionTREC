<DOC>
<DOCNO> 259423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur52.html </URL>
<DATE> 2004/07/30/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Rehin alma olayı ilgili açıklama... 
</HEADLINE>
<TEXT>

     İstanbul Cumhuriyet Başsavcısı Aykut Cengiz Engin, kalemlerden birindeki 3 görevlinin hürriyetini bir süre tahdit eden kişinin, ''Alaattin Çakıcı'nın Türkiye'ye iade edilmesini istediğini'' söylediğini bildirdi. 
     Sultanahmet'teki İstanbul Adalet Sarayı'nın önünde bekleyen gazetecilere konuya ilişkin açıklama yapan Başsavcı Engin, saat 16.00 sıralarında, adliyede işi varmış gibi binaya giren bir kişinin, kalemlerden birindeki 3 görevlinin hürriyetini bir süre tahdit ettiğini söyledi. 
     Bu kişinin, ''Alaattin Çakıcı'nın Türkiye'ye iade edilmesini istediğini'' söylediğini bildiren Başsavcı Engin, ''Bu konudaki işlemlerin halen sürdüğünün'' belirtilmesi üzerine, bulunduğu kalemden çıktığını kaydetti. 
     Başsavcı Engin, bu kişinin kimliğinin ise kendi beyanına göre, 1984 doğumlu, Diyarbakır Çermik nüfusuna kayıtlı Erol Avcı olduğunu, ayrıca ''cezaevi firarisi olduğunu'' söylediğini ifade etti. 
     İstanbul Cumhuriyet Başsavcısı Engin, gazetecilerin bir sorusu üzerine, bu kişinin üzerinde, tuvalet kağıdı ve gazetelerin sarılması ve bazı kabloların bağlanmasıyla oluşturulmuş, bomba süsü verilmiş malzeme bulunduğunu kaydetti. 
     Başsavcı Engin, bu malzemenin kağıtlardan oluşması nedeniyle X-Ray cihazından da geçebildiğini dile getirdi. 
     Soruşturmanın devam ettiğini belirten Başsavcı Engin, yarın daha ayrıntılı bilgilere ulaşılacağını da ifade etti. 
     Bu arada, Adalet Komisyonu kaleminde bir süre rehin tutulan adliye personelinden 2'sinin, Reyhan Y. ve Beyhan Perihan Y. olduğu öğrenildi. 
     Öte yandan, olay nedeniyle İstanbul Adliye Sarayı'na gelen, aralarında özel tim görevlilerinin de bulunduğu polis ekipleri normale döndü. 
     
</TEXT>
</DOC>
