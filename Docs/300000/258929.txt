<DOC>
<DOCNO> 258929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/spor/spo15.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Bravo Karagöz 

14. Avrupa Yıldızlar Halter Şampiyonası'nda, bayanlarda 44 kiloda Nurdan Karagöz 3 altın, 48 kiloda Songül Özkan da 2 bronz madalya kazandı. Norveç'te dün başlayan şampiyonada Karagöz, koparmada 52.5, silkmede 67.5 ve toplamda da 120 kiloyla altına ulaştı. 

Yabancıda değişiklik yok 

FUTBOL Federasyonu Başkanı Levent Bıçakçı, Kuşadası'ndaki 44. Uluslararası Futbol Hakem Semineri'ne katıldı. Bıçakçı, altı yabancı kontenjanı ile ilgili sorulara, "Bir değişiklik yok" yanıtını verdi. Federasyon Başkanı, MHK Başkanı Sabri Çelik'ten de "hakeme maç değil, maça hakem" prensibiyle hareket etmelerini istedi. 

Emre parlıyor 

İTALYA'DA geleneksel TİM Turnuvası'nı kazanan İnter'de, Emre Belözoğlu'nun performansı beğeni topladı. Her biri toplam 45 dakika süren üç karşılaşmada Inter, Juventus'u 1-0, Milan'ı ise penaltılarda 5-4 yendi. Juventus maçında Martins'e golün asistini yapan Emre, Çizme medyasından övgü aldı. 

'Zidane bıraksın' 

FRANSA'NIN eski teknik direktörü Michel Hidalgo, Zidane'nın milli takımı bırakması gerektiğini söyledi. Asya Futbol Şampiyonası'nda Kuveyt'in teknik danışmanlığını yapan Hidalgo, "Artık taze kan lazım. Desailly gibi Zidane da bırakmalı" dedi. 

Düzce 2. Lig'de 

İKİNCİ Lig B Kategorisi ekiplerinden Şekerspor, amatör kümeye düşen Düzcespor'a devrediliyor. Şekerspor Başkanı Mehmet Azmi Aksu ile Düzcespor Başkanı Mehmet Keleş, Ankara'da bir araya gelerek, konuyla ilgili olarak ön protokol imzaladılar. 

Gaza bastılar 

FORMULA 1'DE takımların gelecek sezona yönelik transfer çalışmaları hız kazandı. BMW Williams, Jaguar'ın 27 yaşındaki Avustralyalı pilotu Mark Webber ile anlaşmaya varırken, Sauber pilotu İtalyan Giancarlo Fisichella'nın da yeni sezonda Renault için yarışacağı belirtildi. 

Konya galip 

KAYSERİ'DE oynanan hazırlık maçında Konyaspor, ev sahibi Kayserispor'u 2 - 0 mağlup etti. Yeşil - Beyazlıların gollerini 15. dakikada Mustafa Şahintürk ve 30. dakikada Murat Duman attı. 

Osieck'ten ret 

FENERBAHÇE'NİN eski hocası Holger Osieck, Almanya'nın başına getirilen 39 yaşındaki Klinsmann'ın yardımcılığı teklifini kabul etmedi. 55 yaşındaki Osieck, 1990 Dünya Kupası'nda şampiyon olan Almanya'nın teknik direktörü Franz Beckenbauer'in yardımcılığını yapmıştı. 

Putin'den sakız yasağı 

RUSYA Devlet Başkanı Vladimir Putin, milli marşta sakız çiğnememe yasağı getirdi. Olimpiyat Komitesi Başkanı Tyagaçov, Avrupa Şampiyonası'nda Putin'in kendisini arayıp, "Oyuncular sakız çiğneyeceğine milli marşımızı söylesin" dediğini açıkladı. Birkaç yıl önce değişen milli marşın sözlerini sporcuların büyük bölümü henüz bilmiyor. 

Bursa zehirlendi 

BOLU'DA kamp yapan Bursaspor'un sekiz futbolcusuna gıda zehirlenmesi nedeniyle serum verildi. Halsizlik ve ishal şikayeti olan Fatih, Abdullah, Mustafa Er, Egemen, Okan, Bayram, Hüseyin ve Kemal'in durumunun iyi olduğu bildirildi. Kampı noktalayan Yeşil - Beyazlılar dönme kararı aldı. 


</TEXT>
</DOC>
