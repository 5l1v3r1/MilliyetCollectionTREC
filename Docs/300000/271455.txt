<DOC>
<DOCNO> 271455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur08.html </URL>
<DATE> 2004/09/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Körfezi temizlemek için gemi batırılacak... 
</HEADLINE>
<TEXT>

     İzmir'in Aliağa İlçesi'nde belediye, su altındaki canlıların yaşaması ve körfezin temizlenmesi için denizde gemi ve hurda araç batıracak. 
     Aliağa Belediye Başkanı Tansu Kaya, AA muhabirine yaptığı açıklamada, gemi ve hurda araç batırılmasıyla körfezin kendi kendisini temizleyeceğini ve su altındaki canlıların yaşamasına imkan sağlayacağını belirtti. 
     Bu uygulamanın dünyanın değişik yerlerinde olduğunu belirten Kaya, hurda gemi ve araçların batırılmasının ardından belirli periyotlarla denize demir tozu dökeceklerini, demirlerin küflenmesinin sualtındaki canlılar için büyük önem taşıdığını söyledi. 
     
     10 ARAÇ BATIRILACAK 
     Aliağa Koyu'nun yarısının kirli, yarısının temiz olduğu vurgulayan Kaya, ''Denizde akıntının olması bizim için büyük bir şans. Aliağa'nın bir tarafı plaj, bir tarafı sanayi. Kirli olan bölümlere bir gemi veya 10 tane hurda araç attığımız takdirde bu kirliliğin önüne geçmiş olacağız'' dedi. 
     Aliağa Kanalizasyon Şebekesi'nin bitirilmesinin ardından bu projeyi hayata sokacaklarını ifade eden Kaya, şöyle konuştu 
     ''Aliağa'nın kanalizasyonun yarısı körfeze akıyor. Şu ana kadar arıtma tesisinin yüzde 95'i bitmiş durumda. Tesis faaliyete geçtiğinde kanalizasyon körfeze akmayacak ve körfez temizliğini 2-3 yıl içerisinde kendi kendine yapmaya başlayacak. Arıtma Tesisi bitirilmeden bu projeyi uygulamanın anlamı yok. Denizin temizlenmesiyle birlikte Aliağa sahillerine mavi bayrak isteyeceğiz.'' 
     
     ''DENİZ YAŞAMI CANLANACAK'' 
     Balık ve mercanların batırılan hurdaların üzerine ve içerisine yumurtalarını bırakacağını kaydeden Kaya, hurdaların paslanıp bakteri üreteceğini ve denizaltındaki yaşamın renkleneceğini ifade etti. 
     Kaya, ''Hurdalar mercan ve balıklara yumurtlama yeri olacak, denizin temizlenmesi böylece çabuklaşacak'' dedi. 
     
</TEXT>
</DOC>
