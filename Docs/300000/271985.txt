<DOC>
<DOCNO> 271985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko04.html </URL>
<DATE> 2004/09/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Babacan Ekim'de büyüme rakamı revize edilecek 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF yetkilileriyle bu ay yapılacak görüşmede stand-by'ın dokuzuncu ve onuncu gözden geçirmelerini gündemlerinden çıkardıklarını bildirdi. 
     NTV'de yayınlanan Eko-Diyalog programında soruları yanıtlayan Babacan, artık tamamen yeni program üzerinde kurgulanacak stand-by düzenlemesini konuşacaklarını kaydetti. 
     Yeni stand-by'ın finansman ayağının en son konuşulacak konu olduğunu anlatan Babacan, kamuoyunda 3-15 milyar dolar gibi değişik rakamlardan söz edildiğini belirterek, ''Finansman enflasyonu var bunlara itibar edilmemeli'' dedi. 
     Babacan, Türkiye'nin IMF'ye 2003 yılından bu yana net borç ödeyicisi olduğunu belirterek, ''Zannedilmesin ki yeni bir stand-by ile daha fazla borçlanılacak'' diye konuştu. 
     Babacan, yeni ekonomik programın en geç Kasım-Aralık ayına kadar Avrupa Birliği'ne sunulması gerektiğini söyledi. 
     Bu ay içerisinde IMF ile görüşüleceğini hatırlatan Bakan Babacan, IMF-Dünya Bankası yıllık toplantıları için görüşmelere ara verileceğini ancak Ekim ayında görüşmelere devam edileceğini bildirdi. 
     Yapısal reformların 3 yıllık programın temelini oluşturduğunu ifade eden Babacan, finansman ve verginin de önem taşıdığını kaydetti. 
     Babacan, 2005 yılı için ihtiyatlı bir yüzde 5'lik büyümenin öngörüldüğünü bildirirken, bütçe politikaları çerçevesinde yüksek faiz dışı fazla üretmeye devam edeceklerini söyledi. 
     Babacan, ''Borçlar makul bir seviyeye ininceye kadar bu devam edecek. Biz çocuklarımızın, torunlarımızın geleceği için sıkıntılar ve siyasi zorluklara katlanacağız'' dedi. 
     
     DOĞRUDAN YABANCI SERMAYE 1.8 MİLYAR DOLAR 
     Büyüme ile ilgili Ekim ayında resmi olarak revizeye gideceklerini açıklayan Babacan, Yeni Türk Lirası'nın Türk parasına güveni artıran bir proje olduğunu kaydetti. 
     Babacan, yılın 7 ayında Türkiye'ye gelen uluslararası doğrudan yabancı sermayenin 1.8 milyar dolar, net rakamın da 1.4 milyar dolar civarında olduğunu ifade etti. 
     
</TEXT>
</DOC>
