<DOC>
<DOCNO> 271329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun16.html </URL>
<DATE> 2004/09/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İnternette kongre çağrısı yapan radikal dincilere tepki 
</HEADLINE>
<TEXT>

     Almanya'nın başkenti Berlin'de, ''Filistin ve Irak'taki saldırganlığa ve işgale karşı direnişi güçlendirmek'' amacıyla radikal dinciler tarafından yapılan kongre çağrısı, ülke çapında tepkiye neden oldu. 
     Hıristiyan Demokrat Birlik Partisi CDU Berlin eyaleti parti teşkilatı Başkanı Nicolas Zimmer, Berlin'de radikal ve anayasa düşmanı güçlerin toplanmasına izin verilmemesi gerektiğini söyledi. 
     Wiesenthal Uluslararası İlişkiler Merkezi Müdürü Şimon Samuels, ''Bu, Arapların bir araya geldiği masum bir toplantı değil. Cihat savaşçısı ve terörist bulmak için düzenlenen bir siyasi platform'' şeklinde görüş belirtti. 
     Samuels, Federal İçişleri Bakanı Otto Schily'ye gönderdiği bir mektupta da, kongrenin yapılmasının önlenmesi çağrısında bulundu. 
     Yahudiler Merkez Konseyi Başkanı Paul Spiegel de, Berlin'de yayımlanan B.Z gazetesine yaptığı açıklamada, ''Bu tür radikal insanların bir platform oluşturmalarına demokratik toplumumuzda izin verilip verilmemesi konusunda ciddi şekilde düşünülmeli'' dedi. 
     Sosyal Demokrat Parti SPD Berlin eyalet parti teşkilatı sözcüsü Thomas Kleineidam ise somut bir suç olayı bulunmadığı sürece bu tür toplantıların önlenmesinin çok zor olduğuna dikkati çekerek, ''Berlin Eyaleti İçişleri Bakanı Ehrhart Körting'in toplantıyı yakından izleyeceğine ve bu konuda çok dikkatli davranacağına eminim'' dedi. 
     Radikal dinciler tarafından 1-3 Ekim tarihleri arasında düzenlenmek istenen kongrenin yeri henüz tam olarak açıklanmadı. 
     
     İÇİŞLERİ BAKANI SCHILY 
     Federal İçişleri Bakanı Schily ise İsrail'de katıldığı bir toplantıda, uluslararası terörizmle mücadelede daha sıkı işbirliği yapılması çağrısında bulunarak, ''İslamcı terörizm görünürde medeni dünya için en büyük tehdit haline geldi'' dedi. 
     Schily ayrıca, Almanya'nın İsrail'i güvenlik konularında destekleme sorumluluğu bulunduğunu ifade ederek, dünyada hiçbir ülkenin İsrail kadar terörden acı çekmediğini savundu. 
     Bakan Schily, Deutschlandfunk adlı radyoya yaptığı açıklamada da, uluslararası terörizme karşı uzun vadede başarılı olacaklarını belirterek, ''Demokrasiler bu çılgın gruplardan çok daha istikrarlıdır'' diye konuştu. 
     Terör tehdidinin yine de hafife alınmaması gerektiğini kaydeden Schily, ''Terör ülkemizi de tehdit eden ciddi bir tehlikedir. Paniğe kapılmadan son derece dikkatli olmamız gerekir'' dedi. 
     
</TEXT>
</DOC>
