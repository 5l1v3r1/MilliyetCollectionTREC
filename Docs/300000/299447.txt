<DOC>
<DOCNO> 299447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun45.html </URL>
<DATE> 2004/12/21/ </DATE>
<TIME> 20.41 </TIME>
<AUTHOR>  </AUTHOR>
<HEADLINE>
Peres'in İşçi Partisi'nden Şaron'a destek kararı... 
</HEADLINE>
<TEXT>

     İsrail'de Şimon Peres liderliğindeki İşçi Partisi, Başbakan Ariel Şaron'un Likud Partisi ile koalisyona onay verdi. 
     Partinin merkez komitesinin, koalisyon ortaklığını ezici bir çoğunlukla onayladığı bildirildi. 
     Bu desteğin, Şaron'un erken seçime gitmesi ihtimalini ortadan kaldıracağı, İsrail Başbakanı'nın, Batı Şeria'daki bazı Yahudi yerleşim birimleriyle Gazze'deki tüm Yahudi yerleşim birimlerinin boşaltılmasını öngören planını uygulayabilmesinin önünü açacağı belirtiliyor. 
     İşçi Partisi'nin koalisyona girmesinin, 9 Ocak'ta Filistin lideri Yaser Arafat'ın halefinin seçilmesinin ardından, Filistin tarafıyla barış görüşmelerine yeniden başlanmasına da imkan sağlayacağı kaydediliyor. 
     
</TEXT>
</DOC>
