<DOC>
<DOCNO> 291534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur29.html </URL>
<DATE> 2004/11/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
''Kaç erkeği idare ediyosun'' diyen erkek arkadaşını öldürdü .. 
</HEADLINE>
<TEXT>

     Aksaray'ın Gülağaç İlçesi'nde genç bir kız, yeni tanıştığı erkek arkadaşını, ilk buluşmalarında kendisine hakaret ettiği gerekçesiyle öldürdü. 
     Alınan bilgiye göre, Gülağaç'ta oturan Hatice O. 22 , bir süre önce tedavi için gittiği Aksaray Devlet Hastanesi'nde tanıştığı Davut Sert 27 ile arkadaş oldu. 
     Aralarında geçen telefon görüşmelerinin ardından, ilçeye bağlı Demirci Beldesi'nde oturan Hatice O'nun ablası Aysel İnan'ın evinde ilk kez buluşan gençler, sohbet etmeye başladı. 
     Üzerindeki silahı çıkarıp masanın üzerine bırakan ve kendisini uzman çavuş olarak tanıtan Davut Sert, Hatice O'nun cep telefonunun rehberine bakarken çok sayıda erkeğin telefon numarasını gördü ve aralarında sert tartışma yaşandı. 
     Tartışma sırasında sinirlenen Hatice O, masanın üzerindeki silahla, kendisine ''Benim gibi kaç erkeği idare ediyorsun'' diye hakaret ettiğini ileri sürdüğü Davut Sert'i, iki el ateş ederek öldürdü. 
     Hatice O'nun gözaltına alındığı, olayla ilgili soruşturmanın sürdürüldüğü bildirildi. 

     
</TEXT>
</DOC>
