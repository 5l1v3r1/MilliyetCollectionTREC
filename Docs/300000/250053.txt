<DOC>
<DOCNO> 250053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur35.html </URL>
<DATE> 2004/06/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Fenerbahçe ve Beşiktaş lokallerine kapatma... 
</HEADLINE>
<TEXT>

     Manisa'nın Turgutlu İlçesi'nde Fenerbahçeliler ve Beşiktaşlılar dernek lokalleri, ''kaldırımı ihlal ettiği'' gerekçesiyle kapatıldı. 
     Kaymakam Ahmet Macunluoğlu başkanlığında kurulan komisyon, ''kaldırımı ihlal ederek yayaların geçişini engelledikleri'' gerekçesiyle Fenerbahçeliler Dernek Lokali ve Beşiktaşlılar Dernek Lokali'ne ''5 gün süreyle kapatma cezası'' verdi. 
     Dernek lokallerinin özellikle TV'deki maç yayınları sırasında kaldırıma masa ve sandalye attıkları belirlendi. 
     Komisyon Başkanı Macunluoğlu, gazetecilere yaptığı açıklamada hiç kimsenin başkalarının kullanacağı alanları işgal etmeye hakkının olmadığını belirterek, şöyle dedi 
     ''Herkes birbirinin hakkına saygılı olacak. Esnafımız kaldırımları işgal ederek özellikle, son günlerde yayaların hareketlerini güçleştirmeye başlamıştı. Bunu engellemek için caydırıcı çalışmalarımız devam edecek.'' Bu arada, Turgutlu Emniyet Müdürlüğü ekiplerinin vatandaşların huzuru ve güveni için yaptıkları operasyonlarda da evrakı eksik olan 6 kahvehane ve 12 birahanenin kapatıldığı bildirildi. 
     
</TEXT>
</DOC>
