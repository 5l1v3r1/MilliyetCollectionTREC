<DOC>
<DOCNO> 273285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/yazar/congar.html </URL>
<DATE> 2004/09/20/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Telafer ile başlamadı, bitmiyor 
</HEADLINE>
<TEXT>


ABD Savunma Bakanı Donald Rumsfeld, 10 Eylül'de, bir grup dost ve müttefik ülke büyükelçisi şerefine, evinde yemekli bir davet verdi. Dünya Ticaret Merkezi ile Pentagon'u vuran saldırıların üçüncü yıldönümü öncesine denk getirilmiş bu davetin dikkat çeken tek yönü zamanlaması değildi. 
Irak dahil bir dizi konuda Rumsfeld ile tam uyuşmadığı bilinen Dışişleri Bakanı Colin Powell, eşiyle birlikte, konuklar arasındaydı ve, Washington kulisine göre, iki bakan çok da samimiydiler. 
Savunma Bakan Yardımcısı Paul Wolfowitz, Genelkurmay Başkan Yardımcısı General Peter Pace ve ABD'nin Irak'taki eski yöneticisi Paul Bremer'in de hazır bulunduğu davete katılan bir büyükelçi, bize, Rumsfeld ve Powell'ın oradaki bütün yabancı diplomatlara, terörle mücadelede ve Irak'ta gösterdikleri dayanışmadan dolayı teşekkür etttiklerini anlattı. Bu diplomata göre, Irak'taki zorluklar ve olasılıklar, akşam boyunca samimi bir havada konuşuldu. 
Rumsfeld'in toplam 80 konuğu arasında, 25 kadar ülkenin Washington'daki büyükelçisinin bulunduğu Amerikan gazetelerine yansıdı. Yemeğe davet edilmeyen müttefik ülke diplomatları arasında Büyükelçi Faruk Loğoğlu da vardı. 
Bir ABD'li kaynak, Loğoğlu'nun çağrılmayışını, "Irak'ta yakın işbirliği yapan ülkelerin büyükelçileri davetliydi" diye açıkladı "Yalnızca koalisyon gücünde asker bulunduranlar mı" sorusuna ise, "Çoğunlukla" yanıtını verdi. 
Türkiye'nin Irak'la ilgili lojistik desteğinin, Pentagon'un patronu gözünde "yakın işbirliği" sayılmaması şaşırtıcı değil. Türkiye, Washington'ın bazı açıklamalarında "geniş" koalisyonun üyesi olarak gösterilse de, Irak'taki çabaya omuz veren dar halkada yer almıyor. 

Gül'e tepkiler ABD'nin Irak'ta istikrarı kurmakta zorlandığını, yaptığı hatalarla isyanın büyümesine zemin sağladığını ve ülkenin yakın geleceğine ilişkin kötümser senaryoları düşünerek, Türkiye'nin koalisyonun kenarında, hatta dışında görülmesinin hayırlı olduğunu söyleyenler çıkacaktır. 
Ancak, Ankara ile Washington arasında, Irak üzerine sağlam bir anlayış birliğinin kurulamamış ve, bunun da etkisiyle, hayati önemdeki bir alanda Türkiye'nin nüfuzunun sınırlanmış olması acaba ne kadar hayırlı 
Anlayış birliğinden kastım, ABD'nin Irak'taki her hareketinin Ankara'dan tasvip görmesi ya da Türkiye'nin Irak'la ilgili tercihlerininin Washington tarafından bire bir benimsenmesi değil. 
Meselenin özünde, Irak'ta istikrarın sağlanmasında Ankara ve Washington'ın çıkarlarının ortaklaşıp ortaklaşmadığı ve, eğer ortaklaşıyorsa, iki başkentin her zaman bunun gereğine uygun davranıp davranmadığı sorusu var. 
Son on günün gelişmeleri, bu konuda iki tarafın karşılıklı kuşkularını perçinledi. 
Washington, Dışişleri Bakanı Abdullah Gül'ün Telafer operasyonunda sivil Türkmenler'in ölmesiyle bağlantılı olarak yaptığı 'İşbirliğini keseriz' sözlerine derin tepki duydu. 
Türk diplomatlarının Amerikalı meslektaşlarıyla bu sözleri yumuşatan tarzda konuşmaları, Gül'ün ertesi gün tonunu değiştirmesi ve iki ülke dışişleri sözcülerinin ılımlı açıklamaları, tansiyonu biraz düşürdü. 
Yine de Washington'daki bir kaynak, "Gül'ün, kendisiyle telefonda konuştuktan sonra bu tarzda açıklama yapmasının Powell'ı şaşırttığı ve kızdırdığı" izlenimini aktardı bize. 
Bir başka yetkili, Gül'ün ifadesini "iç tüketime dönük" ve bu nedenle de "zararlı" bulduklarını söyledi. 
Telafer harekatının Türkler'in belleğine "Türkmen soykırımı" ve "Kürtleştirme operasyonu" diye yerleşmesine yol açabilecek yorumlardan yakınan bu yetkiliye göre, "Türkiye'de, Telafer konusunda gerçekten uzak çok şey söylendi ve yazıldı. Kentin demografisini değiştirme amaçlı bir Türkmen katliamı yapıldığı bile öne sürüldü. Türk hükümeti bunun gerçek olmadığını biliyor, ama açıkça söylemiyor." 

Adres, Bağdat Gül ise, Telafer'de sivillerin ölümüne verdiği tepkinin arkasında başka sıkıntılar da olduğunu gizlemedi. 
Dışişleri Bakanı'nın hafta içindeki açıklamaları, Türkiye'nin Musul'da konsolosluk açmasının, ayrıca Ovacık'ta ikinci bir sınır kapısı açıp Musul ve Telafer'den geçerek Bağdat'ta ticaret yapmasının "ABD tarafından engellendiği" yönündeydi. 
Bir ABD'li yetkiliye Gül'ün bu sözlerini hatırlatınca şu yanıtı verdi 
"Musul'da konsolosluk ve Ovacık'ta sınır kapısı açılmasının kararı ABD'ye değil, Irak hükümetine ait." 
Bu konularda ABD'nin sözünün geçmediğine inanmanın güç olduğunu söyledim. Yetkili, "Belki de Sayın Gül, Türkiye'nin talepleri için Irak hükümetine bizim baskı yapmadığımızdan şikayetçidir. Bizce Türkiye, asıl Bağdat'ı ikna etmeye çalışmalı" dedi. 
Aynı yetkili, Türkiye'nin Irak yönetimiyle diyaloğunu yetersiz bulduklarını, "Gül, Irak Dışişleri Bakanı Zebari ile ne sıklıkta konuşuyor Başbakan Erdoğan, Irak Başbakanı Allawi ile yeterince konuşuyor mu " sözleriyle yansıttı Allawi'nin Türkiye ziyaretini ertelemesinden hiç memnun olmadıklarını da ekledi. 
Aslında Türk yetkililer, Iraklı muhataplarıyla çeşitli zeminlerde biraraya geliyorlar. Ancak Washington, Ankara'nın Bağdat'la bugünkünden çok daha fazla temas yapmasından yana. ABD'ye göre, Ankara'nın "Iraklı Kürt yetkilileri, kuzeydeki partilerin değil, yeni Irak'ın temsilcileri olarak benimsemeye alışması" bu diyaloğu kolaylaştıracak. 

AB yolunda 17 Eylül'de Washington'da, Almanya'nın Friedrich Ebert Vakfı ile ABD merkezli Alman Marshall Fonu tarafından düzenlenen konferansta Türkiye tartışılırken, konu Irak'a da geldi. 
Almanya'nın Washington Büyükelçisi Wolfgang Ischinger, ABD'deki başkanlık seçimi kampanyasında etkin bir kişinin kendisine söylediklerini, Bush'un mu, Kerry'nin mi ekibinden olduğunu saklı tutarak, özetle şöyle aktardı 
"AB'den tarih alma çabası sayesinde, Türkiye'yi yakasından tutabiliyor, Kuzey Irak'a müdahale etmesini engelleyebiliyoruz." 
Ischinger daha sonra, 2 Kasım seçimlerini kim kazanırsa kazansın yeni Amerikan yönetiminin, Türkiye - AB ilişkisine bu sözlerin yansıttığından çok daha derinlemesine bakacağı umudunu dile getirdi. 
Bense çok daha fazlasını ummak istiyorum. 
Hükümet, son dakikada ayağımıza zina kurşunu sıkmaz ya da entegrasyon fikrinin özüne baş kaldırarak yolundan çark etmezse, AB'nin Türkiye ile üyelik müzakerelerini 2005'ten itibaren başlatması olasılığı var. 
Bu durumda, Türkiye'yi ilgilendiren birçok meselede olduğu gibi, Irak konusundaki transatlantik diyaloğun değeri de kat kat artacak ve şu üç sorunun yanıtı önem kazanacak. 
ABD'de işbaşına gelecek ikinci bir Bush ya da taze bir Kerry yönetimi, Irak konusunda AB ve Türkiye ile bugünkünden çok daha verimli bir alışverişin kanallarını açacak mı 
Türkiye'yi içine almaya, dolayısıyla da Irak'la sınırdaş olmaya hazırlanması, AB'yi, Irak konusunda daha girişken, sorumlu ve yapıcı olmaya yöneltecek mi 
AB yoluna girmiş bir Türkiye, Irak'a bu yolun genişlettiği ufuktan bakabilecek mi Washington'la ve Bağdat'la bu rahatlıkla konuşabilecek mi 
Bu soruların yanıtının "evet" olması, Türkiye'nin Irak konusunda, Telafer'le başlamayan ve Telafer'le bitmeyen kaygılarının giderilmesini kolaylaştırır. 



</TEXT>
</DOC>
