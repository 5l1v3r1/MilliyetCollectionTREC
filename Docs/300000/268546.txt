<DOC>
<DOCNO> 268546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur37.html </URL>
<DATE> 2004/09/02/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
"Fuhuş Minibüsü"ne suçüstü... 
</HEADLINE>
<TEXT>

     D-100 Karayolu üzerinde Kadıköy-Pendik arasında otobüste fuhuş yaptırdığı gerekçesiyle daha önce gözaltına alınan Türkan Kaya, bu kez de minibüs içinde para karşılığı fuhuş yaptırmak isterken suçüstü yakalandı. 
     Alınan bilgiye göre, Kartal İlçe Emniyet Müdürlüğü Asayiş Büro ekipleri, Türkan Kaya'ın, yine D-100 Karayolu üzerinde fuhuş yaptırdığı ihbarını aldı. 
     Kaya ile telefon bağlantısı kuran Asayiş Büro ekipleri, müşteri gibi davranarak pazarlık yaptı. 
     Türkan Kaya ile D-100 Karayolu üzerindeki Kartal Köprüsü altında buluşan ve tekrar pazarlık yaparak ücrette anlaşan sivil polisler, seri numaraları alınmış paraları kendisine verdikten sonra Kaya'yı gözaltına aldı. 
     Kaya'nın 34 UA 9147 plakalı minibüsüne de el konuldu. 
     Türkan Kaya, şoförü T.Ş ve yanında çalıştırdığı H.C ile Z.O adlı kadınlarla birlikte sorgulanmak üzere Asayiş Büro Amirliği'ne götürüldü. 
     Kaya ile yanındaki 3 kişi, polisteki sorgularının ardından Kartal Adliyesi'ne sevk edildi. 
     Kartal Cumhuriyet Savcısı Pertev Kumbasar tarafından ifadeleri alınan Türkan Kaya ve şoförü T.Ş, ''fuhuşa teşvik'' suçundan tutuklanmaları istemiyle nöbetçi mahkemeye sevk edilirken, diğer 2 kadın savcılıkça serbest bırakıldı. 
     Kartal Nöbetçi 1. Sulh Ceza Mahkemesi'nde tekrar ifadeleri alınan Türkan Kaya ve T.Ş, tutuksuz yargılanmak üzere serbest kaldı. 
     Türkan Kaya'nın mahkemede, 4 çocuğu bulunduğunu ve para kazanmak zorunda olduğunu söylediği, bir daha böyle bir şey yapmayacağına dair söz vererek özür dilediği öğrenildi. 
     
</TEXT>
</DOC>
