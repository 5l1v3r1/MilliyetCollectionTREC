<DOC>
<DOCNO> 283802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo09.html </URL>
<DATE> 2004/10/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hagi Ersun Yanal'ın Türkiye'yi Dünya Kupası'na taşıyacağına inanıyorum 
</HEADLINE>
<TEXT>

     Galatasaray Teknik Direktörü Gheorghe Hagi, A Milli Takım Teknik Direktörü Ersun Yanal'ın Türkiye'yi Dünya Kupası'na taşıyacak kalitede biri olduğunu söyledi. 
     ''11 Altın Adam Yarışması''nın Kalyon Otel'de yapılan jüri toplantısına katılan Rumen teknik adam, Hakan Şükür'ün Milli Takım'a çağırılmamasıyla ilgili yorumunun sorulması üzerine, şöyle konuştu 
     ''Bu çok zor bir soru. Bir takımın teknik direktörü olarak bu konuya yorum yapmak istemiyorum. Milli Takım'ın bir hocası vardır ve onun da kendi planları vardır. Bana göre çok iyi bir hoca. Türkiye'yi Dünya kupasına taşıyacak kalitede biri olduğuna inanıyorum. Bu soruya cevap verirsem hata yapabilirim. Biz teknik direktörler olarak birbirimize saygı duymalıyız.'' Galatasaray takımının geride kalan 10 haftada gösterdiği performanstan memnun olduğnu da anlatan Hagi, ''Şu anda çok iyi durumdayız. Daha da iyiye gidiyoruz. Bunun sonuçlarını almaya başladık. Lig daha yeni başladı. 10 hafta oldu sadece. Şu anda takımımdan her yönüyle memnunum'' diye konuştu. 
     Ayrıca, saha kenarında agresif davranışlar sergilediği şeklinde yöneltilen bir soruya da tepki göseter Hagi, ''Agresif olduğumu nerede gördünüz bilemiyorum. Herhangi bir hata mı yaptım Teknik direktör olarak bazı çizgiler içerisinde olmam gerektiğini biliyorum. Hiçbir zaman bu çizgileri aşmadım. Takıma yardımcı olmam gerekli diye düşünüyorum. Şimdiye kadar kimseyle problem yaşamadım. Bu sorunun neden geldiğini de anlamadım. Bunun arkasındaki menfaat nedir'' diye konuştu. 
     
</TEXT>
</DOC>
