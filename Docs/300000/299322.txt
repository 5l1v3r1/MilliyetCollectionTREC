<DOC>
<DOCNO> 299322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/ekonomi/aeko.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide indirim zamanı 
</HEADLINE>
<TEXT>


Kurumlar Vergisi'nde 3 puanlık indirim başlıyor. Gelir Vergisi'nde üst grup için yüzde 5'lik indirim yapılıyor. Katma Değer Vergisi sadeleştirilecek. Bazı mallar için de oran indirimi gündemde... 

AHMET ERHAN ÇELİK - REUTERS 

2005 yılı başından geçerli olacak vergi indirimleri bugün açıklanıyor. Gelir Vergisi üst diliminde vergi oranı 5 puan düşürülüyor. Kurumlar Vergisi'nde 3 puan indirimi yürürlüğe giriyor, Katma Değer Vergisi KDV oranları sadeleştiriliyor. Başbakan Tayyip Erdoğan ile Maliye Bakanı Kemal Unakıtan'ın, bugün yeni oranları açıklaması bekleniyor. Ekonomi bürokrasisinin, vergi indirim planını "Başbakan'a özel hale getirilebilmek için çok uğraş verdiği" bildirildi. İndirim planı geçen hafta tamamlandığı halde, açıklanması bugüne bırakıldı. Planın KDV ayağında, temel gıda ürünlerinde yüzde 18'lik oranın yüzde 8 veya yakın bir orana çekilmesi öngörüldü. Bir bürokrat, "İndirimlerin çerçevesi kayıtdışı ekonomi ile mücadele esas alınarak oluşturuldu" derken, "IMF ile tam mutabakat var mı " sorusuna, "IMF ile anlaşma sağlandığı için 3 yıllık program tamamlanabildi. Gelir hedeflerinde de herhangi bir açığın oluşmasına yol verilmedi" yanıtını verdi. 

1 - Kurumlar Vergisi oranı rakiplere yaklaştırılıyor Daha önce kabul edilen yasa çerçevesinde yüzde 33 olan Kurumlar Vergisi oranı, 2005 başından itibaren 3 puanlık indirimle yüzde 30 olarak uygulanacak. Bu indirimle, daha fazla yabancı sermaye çekilmesi amaçlanıyor. Hükümet, önümüzdeki üç yıllık dönemde 15 milyar dolarlık yabancı sermayeyi çekmek için Gelir ve Kurumlar Vergisi'ni, rakip olarak gördüğü Çek Cumhuriyeti, Macaristan ve Polonya gibi ülkelerle rekabet edebilecek seviyeye indirmeyi planlıyor. Kurumlar vergisi halen Macaristan'da 16, Polonya'da yüzde 19 ve Çek Cumhuriyeti'nde yüzde 28 düzeyinde bulunuyor. 

2 - Yüksek gelirliye 5 puanlık indirim geliyor TBMM'ye sunulan 'Vergi Kanunlarının Yeni Türk Lirası'na Uyumu ile Bazı Kanunlarda Değişiklik Yapılması Hakkında Kanun Tasarısı'nda gelir vergisi üst diliminde yüzde 5'lik indirim öngörülüyor. 1 Ocak 2005 tarihinden itibaren yürürlüğe girmesi öngörülen indirim ile ücretliler için uygulanan gelir vergisi dilimleri yüzde 15 - 35, diğer gelirler için de yüzde 20 - 40 aralığında belirlendi. Bu düzenlemede alt sınır yüzde 15 ve 20 olarak korunurken, yalnızca üst sınırda indirim yapılması tercih edildi. Üst sınır, ücret gelirlerinde, yüksek gelirliler için yüzde 40'dan 35'e, ücret harici gelirler için yüzde 45'ten 40'a çekildi. 

3 - Katma Değer Vergisi'nde sadeleştirmeye gidiliyor Avrupa Birliği'ne AB uyum çalışmaları çerçevesinde yüzde 1, 8 ve 18 ile üç basamaklı bir sistem uygulanan Katma Değer Vergisi'nde KDV basamak sayısının azaltılması öngörülüyor. Gelecek yıl başından itibaren en azından ürün bazında KDV oranlarında bazı indirimlere gidilmesi gündemde. Maliye bürokrasisi de genel oranda indirimin vergi kaybına yol açacağı görüşünde. Türkiye'nin KDV mevzuatı, AB ile müzakere sürecinde de gündeme gelecek. İlerleme raporunda özellikle KDV, muafiyetlerin kapsamı ve uygulanan oranlar açısından uyum istenmişti. 


</TEXT>
</DOC>
