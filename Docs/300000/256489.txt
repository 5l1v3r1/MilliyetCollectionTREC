<DOC>
<DOCNO> 256489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun49.html </URL>
<DATE> 2004/07/19/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Talat, Türk heyeti ile görüştü 
</HEADLINE>
<TEXT>

     KKTC Başbakanı Mehmet Ali Talat, Kıbrıs konusunda izledikleri politika ile Rumları endişeye sevk ettiklerini ifade ederek, ''Rumları öylesine endişeye sevk ettik ki birden bire gündemi değiştirmek için garip öneriler yapma noktasına taşıdık'' dedi. 
     Başbakan Talat, 20 Temmuz Barış ve Özgürlük Bayramı törenlerine katılmak üzere KKTC'ye gelen Dışişleri Bakanı ve Başbakan Yardımcısı Abdullah Gül, Cumhurbaşkanlığı Başdanışmanı Emekli Orgeneral Nezihi Çakar ve TBMM Başkan Vekili Nevzat Pakdil'i ile görüştü. 
     Talat, görüşmede yaptığı konuşmada, Türk tarafı olarak bugün yakaladıkları başarıyı devam ettireceklerini ve bir adım önde olmaya devam edeceklerini ifade ederek, bu başarıldığı sürece Rum Yönetimi'nin gündem dağıtma çabalarının boşuna olacağını kaydetti. 
     Kıbrıs Türkleri ve Türkiye'nin hedefinin barış ve çözüm olduğunu vurgulayan Talat, Türk tarafının kavga, çatışma istemediğini belirtti. 
     Başbakan Talat, ''Biz barış istiyoruz. Dünya insanlığının barış içinde yaşamasını istiyoruz. Ve bu doğrultuda üzerimize düşeni yaptık. Bu mesajları 20 Temmuz'da da bütün dünyaya ve Rum tarafına vermeye devam edeceğiz'' dedi. 
     Talat, ''Sadece Kıbrıs Türkü için değil, bütün dünya için önemli gelişmelerin yaşandığı böyle bir yıldönümünde Türkiye'nin yetkililerini Kıbrıs'ta görmenin kendileri için sevinç ve mutluluk kaynağı olduğunu'' söyledi. 
     ''Birlikte yürütülen politikaların Türkiye ve Kıbrıslı Türkler lehine yarattığı yeni ve olumlu ortamı değerlendirme fırsatı bulacaklarını'' anlatan Talat, ''Bu yılki 20 Temmuz'un her zamanki 20 Temmuzlardan farklı olduğunu'' ifade etti. Talat, ''Bu yılki 20 Temmuz etkinliklerinin, Kıbrıslı Türkler ve Türkiye'nin önemli bir imaj yarattığı dönemde gerçekleştirildiğini'' ifade ederek, ''Bu bakımdan dünyaya her zaman vermeye çalıştığımız barış mesajları daha bir güçlü ve daha bir inandırıcı şekilde bu yıl ulaştırılacaktır'' dedi. 
     Mehmet Ali Talat, Kıbrıslı Türklerin çözüm ve barış istekleri ve bu isteğin gerçekleşmesi için gereğini bugüne kadar yaptıklarının bir kez daha ortaya konulacağını ifade ederek, Türk tarafının vicdanen ve uluslararası ilişkilerdeki duruşu açısından oldukça rahat bir konumda olduğunu vurguladı. 
     
     ''RUMLARI ENDİŞEYE SEVK ETTİK'' 
     ''Türk tarafı ve Kıbrıslı Türklerin sözünü tutuğunu, hatta dünyanın inanamaz bakışları arasında söylediklerini yaptığını ve başardığını'' anlatan Başbakan Mehmet Ali Talat, şöyle konuştu 
     ''Rumları öylesine endişeye sevk ettik ki birden bire gündemi değiştirmek için garip öneriler yapma noktasına taşıdık. Kıbrıslı Türklerle hiçbir ilgisi olmayan, Kıbrıslı Türklerin izolasyonunun kaldırılmasıyla hiçbir ilişkisi olmayan önerileri peş peşe sıralamak mecburiyetinde kaldılar. Bütün gayretleri, çabaları, dikkatleri başka yöne çekmektir, dikkatleri dağıtmaktır. Bizim çözüm istekliliğimiz, dünyalı olma, tecritten kurtulma isteklerimizi bir anlamda gündemin dışına atma çabalarıdır. Ancak bunda başarılı olamayacaklardır.'' Talat, Türk tarafının bugüne kadar akıllı, tutarlı, rasyonel görüşleri ifade ederek bu başarıyı elde ettiğine dikkati çekerek, bundan sonra da politikalarını yükselterek, bu süreci yönlendirmeye devam edeceklerini vurguladı. 
     
     ABDULLAH GÜL'ÜN AÇIKLAMASI 
     Dışişleri Bakanı ve Başbakan Yardımcısı Abdullah Gül de ''Bu seneki 20 Temmuz Barış ve Özgürlük Bayramı başka bir anlam ifade ediyor'' dedi. 
     Gül, geçen 30 yıldan sonra adada ilk defa referandum yapıldığını, Türk tarafının çözümden, barıştan yana olduğunu bütün dünyaya gösterdiğini ifade ederek, daha önce dünyanın, Türkleri ''barıştan uzak, barışmak istemeyen, hep problem çıkaran, Rum tarafını ise adayı birleştirmek isteyen, barıştan yana gibi bir yanlış algılaması olduğunu'' söyledi. 
     Referandum sonucunun, Türk tarafının önüne yeni bir durum çıkardığını anlatan Gül, Kıbrıs Türklerinin hak ettiği bazı şeyler olduğunu ve bunların da verilmesi gerektiğini söyledi. 
     Gül, Kıbrıs Türkünün hak ettiği şeyin tecrit, izolasyon ve ambargolardan kurtulması olduğunu vurgulayarak, bununla ilgili az da olsa olumlu bazı adımlar atılmak üzere olduğunu, ancak esas çalışma döneminin şimdi olduğunu belirtti. Gül, ''Tüm bu sözlerin ortada kalmaması için Kıbrıs Türklerinin hak ettiği noktaya gelmesi ve haklarını alabilmesi için yoğun bir çalışma dönemi söz konusudur'' dedi. 
     Abdullah Gül, KKTC Başbakanı Mehmet Ali Talat'ın yurtdışı gezilerinin bu açıdan faydalı olduğunu ifade ederek, bunların adım adım sonuca ulaşacağından emin olduğunu söyledi. Bugün için tatmin edici olmasa da bazı olumlu gelişmeler bulunduğuna dikkati çeken Gül, direkt uçak seferlerinin yakında başlayacağını umut ettiğini belirtti. Gül, AB Komisyonu'nun hazırladığı programın Konsey tarafından da onaylanacağını belirterek, diğer komşu ülkelerin de Kıbrıs Türkleriyle temasa geçeceğini kaydetti. 
     Gül, İslam Konferansı Örgütü'nde İKO Kıbrıs Türklerinin bundan sonra ''Kıbrıs Türk Devleti'' olarak yerini almasının önemli olduğunu belirtti. 
     
</TEXT>
</DOC>
