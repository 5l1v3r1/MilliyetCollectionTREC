<DOC>
<DOCNO> 282295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas17.html </URL>
<DATE> 2004/10/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kadın dağcılar 2008'de Everest'e çıkacak 
</HEADLINE>
<TEXT>

     En yüksek tepesi 163 metre olan Singapur'da, tamamen kadınlardan oluşan bir grubun 2008 yılında dünyanın en yüksek tepesi Everest'e tırmanacağı bildirildi. 
     Straits Times gazetesindeki haberde, tırmanışın, Singapurlu erkek dağcıların Everest'e ilk tırmanışlarının 10. yıldönümü vesilesiyle yapılacağı belirtildi. 
     Kadın dağcı ekibinin lideri 20 yaşındaki sosyoloji öğrencisi Jane Lee, ''Kadınları sadece dağcılıkta değil, giriştikleri her işte rüyalarını gerçekleştirmeye teşvik etmek istiyoruz'' dedi. 
     Lee, 1975 yılında Everest'in 8848 metrelik zirvesine ulaşan Japon kadın dağcı Junko Tabei'yi örnek aldıklarını, tırmanışa Yeni Zelanda, Nepal ve Tibet'te yapacakları antrenmanlarla hazırlanmayı planladıklarını da ifade etti. 
     Tropik iklime sahip Singapur'un kadın dağcılarının, dağın soğuk iklimine, süpermarketlerin et saklamaya yarayan büyük buzdolaplarına girerek hazırlandıkları kaydedildi. 
     
</TEXT>
</DOC>
