<DOC>
<DOCNO> 294656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/siyaset/siy03.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorun çözülmeden Rumları tanımayız 
</HEADLINE>
<TEXT>


ANKARA Milliyet 


Dışişleri Bakanı Abdullah Gül, Kıbrıs'ta nihai çözüme ulaşılmadan Kıbrıs Rum Kesimi'nin tanınmasının söz konusu olmadığını belirtti. CNN Türk'te Manşet programında soruları yanıtlayan Gül, "Avrupa Birliği AB Kıbrıs'ta kendi ilkelerini çiğnedi. Türkiye Kıbrıs'ta kalıcı çözüm için uğraşıyor ama bu Türk tarafının daha fazla taviz vermesi ile olacak değil. Kıbrıs Türklerine verilen sözler yerine getirilmeli, tüzükler uygulanmalı" dedi. 

'Soğukkanlı olalım' 
Bakan Gül, AB'de hiçbir zaman müzakere süreci sonunda otomatik üyeliğin söz konusu olmadığını söyleyerek, "Türkiye, standartlarını yükseltmek için uğraşacak" diye konuştu. Gül, 17 Aralık yaklaştıkça tartışmaların yoğunlaşmasının sürpriz olmadığını belirterek, "Tedirgin olacak bir şey yok. Soğukkanlı olmak gerek. Sinir harbi. Diğer ülkeler de girerken böyle olmuş. İnsanın 'niye AB'ye girelim, girmesek mi' diyesi geliyor" şeklinde konuştu. 

Belçika'ya teşekkür 
Dün Ankara'da Belçika Dışişleri Bakanı Karel De Gucht ile bir araya gelen Abdullah Gül, görüşmelerde AB süreci ve Kıbrıs konusunu da ele aldıklarını söyledi. Gül, Belçika hükümetinin, tam üyelik müzakerelerinin 2005'te başlatılması konusunda Ankara'ya verdiği destekten dolayı teşekkür etti. 
Gucht da, "17 Aralık'ta müzakerelerin nihai hedefinin Türkiye'nin AB üyeliği olduğu yönünde çok açık bir mesaj verilmelidir. Eğer, bu konuda karışıklık olursa bunun çok büyük siyasi bir hata olabileceğini düşünüyorum" dedi. Gucht, Belçika'nın Türkiye'nin Rum Kesimi'ni tanımasının müzakerelerin açılması için "önkoşul" olmadığını düşündüğünü de söyledi. 



</TEXT>
</DOC>
