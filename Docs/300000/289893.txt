<DOC>
<DOCNO> 289893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo31.html </URL>
<DATE> 2004/11/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Galatasaray'da genç oyuncu Zafer sakatlandı 
</HEADLINE>
<TEXT>

     Birinci Süper Futbol Ligi'nde 20 Kasım Cumartesi günü Malatyaspor'u konuk edecek Galatasaray, bu maçın hazırlıklarını sürdürdü. 
     Teknik direktör Gheorghe Hagi yönetiminde, Florya Metin Oktay Tesisleri'nde basına kapalı yapılan antrenmana, sakatlığı süren Faruk Gürsoy dışındaki tüm futbolcuların katıldığı açıklandı. 
     Çalışmanın sonlarına doğru Volkan ile girdiği ikili mücadele sonrası genç oyuncu Zafer Şakar'ın sakatlandığı bildirilirken, bu oyuncunun ayak bileğinin döndüğü ve ciddi bir burkulmanın söz konusu olduğu ifade edildi. Sağlık ekibinin Zafer'in MR'ının çekilmesine karar verdiği ve durumunun da çekilecek MR'dan sonra netlik kazanacağı belirtildi. 
     Sarı-kırmızılılar, Malatyaspor maçı için yarın öğlen saatlerinde Florya Metin Oktay Tesisleri'nde kampa girecek. 
     
</TEXT>
</DOC>
