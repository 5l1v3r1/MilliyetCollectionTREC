<DOC>
<DOCNO> 278003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun13.html </URL>
<DATE> 2004/10/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sular altında yangın Denizaltıda can pazarı 
</HEADLINE>
<TEXT>

     Kanada'ya ait bir denizaltıda İrlanda açıklarında dün çıkan yangında bir denizci öldü, 8'i dumandan zehirlendi. 
     İngiltere'den 4 yıl önce kullanılmış satın alınan klasik sınıf dizel-elektrik ''HMCS Chicoutimi'' adlı denizaltıda aniden yangın çıktı. 
     57 kişilik mürettebatın bulunduğu denizaltıdaki yaralılardan durumu ağır olan 3'ü, İrlanda'ya ait bir helikopterle tahliye edildi. 
     Denizin aşırı dalgalı ve hava şartlarının kötü olması nedeniyle kurtarma işlemine devam edilemediği belirtildi. 
     Bu arada Atlas Okyanusu'nun kuzeyindeki denizaltı kazası, Kanada'da siyasi bunalıma yol açtı. 
     Muhalefet, sürekli arıza yapan ve teknik sorunlar çıkaran İngiliz denizaltılarının neden olduğu bu son olayın ardından Londra'dan tazminat talebinde bulunulmasını isterken, Kanada Savunma Bakanı Bill Graham, böyle bir olasılığın göz ardı edilmediğini ima etti. 
     Muhalefet milletvekilleri, İngiltere'den 2000 yılında satın alınan bu ikinci el denizaltılardan 3'ünün daha önce de ciddi arızalar yaptığını belirterek, tazminatta ısrarlı oldu. 
     Hava şartlarının düzelmesiyle denizaltıyı Kanada'ya çekme işlemine yarın başlanabileceği belirtilirken, henüz belirlenemeyen bir nedenle başlayan yangının, denizaltının komuta ve elektrik teçhizat bölümünde önemli hasara yol açtığı kaydedildi. 
     İrlanda'nın 160 km açığında bulunan ve kurtarılmayı bekleyen denizaltının geriye kalan mürettebatının sağlık durumunun iyi olduğu belirtiliyor. 
     
</TEXT>
</DOC>
