<DOC>
<DOCNO> 295077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/spor/ydemirkol.html </URL>
<DATE> 2004/12/06/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Seyircisiz Tümer Metin 
</HEADLINE>
<TEXT>



Fatih'in, Cihat'ın canına, kendisinin geleceğine kıydığı noktanın tam üzerinde bir pankart vardı "Bizim korkumuz ölüm değil, senden ayrı kalmak..." 
Ne trajik ki, hayatlarını Beşiktaş'a bağlamış binler, bir ölüm olayı yüzünden Beşiktaş'tan ayrı kaldılar. Dün İnönü'de Tümer'in anlık patlamaları dışında vasatın üzerine çıkmayan futbol seyircisizdi. Peki ya, bin kilometre doğuda futbolun, en azından bol golün olduğu Antep'te durum ne idi 10 gole üç bin seyirci... Bizlerin, futboldaki şiddetle uğraştığımız kadar, bu oyunu yeniden yerinden izlenir bir aktivite kılmak için de uğraşmamız gerekiyor. Bugüne kadar bunu çok iyi yapamadık. Ne biz, ne futbolu yönetenler, ne de emniyet... Ve dün İnönü Stadı'nda bu üç unsur baş başaydık. Müşteriler, yani seyirci ise cezalıydı. Çok yakında, normalde de durumun bu olmasını istemiyorsak çalışmaya hemen başlamalıyız. Dünden kalanlar aslında bunlar... 

Dengeyi bozdu 
Ve tabii Tümer Metin... 58'de attığı gol tek kelimeyle küstahçaydı. Rakip tanımaz bir incelik ve isyankarlık... Çok tartışılacak bir kırmızı kart sonrası, müthiş bir konsantrasyonla savunma yapan Beşiktaş'ın onlarca dakika sonra tek ofansif aksiyonuna imza attı. Asıl önemlisi, bunu tek başına büyük çaba, azim ve yaratıcılıkla yapması... Ayakta alkışlanacak cinsten bir sanatçılık. Peşine takılınması gereken bir isyankarlık. İlk golün de asisti ondandı. Yani dün maçın dengesini o bozdu, tek başına... 
Maçın dengesini sarsan bir diğer olay ise, İbrahim Toraman'a çıkan kırmızı kart. Genel kanı, bu kartın yanlış olduğu. Eğer yanlışsa, futbol kültürü adına yapmamız gereken, aldatılan Fırat Aydınus'u değil, aldatan Ramadan'ı konuşmak ve gerekiyorsa onu cezalandırmak. Futbolu seyredililir kılmak için buradan başlayabiliriz. 



</TEXT>
</DOC>
