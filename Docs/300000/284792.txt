<DOC>
<DOCNO> 284792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yazar/altan.html </URL>
<DATE> 2004/10/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Vay benim köse sakalım... 
</HEADLINE>
<TEXT>


DEV bir örümcek ağına dönüştüğü anlaşılan örgütlü suç odakları yanında bir de ortaya, sahte diplomalar üretip satanlar çıktı. Sahte lise diploması 500 milyon, sahte tıp fakültesi diploması 1.5 milyar liraymış. Parayla sahte diplomalardan alanlar diplomalarını gösterip, pekala iş de bulabiliyorlarmış kamu sektöründe. 
Medyaya yeni yeni yansıyan, dumanı üstündeki bu taze sahtekarlık konusunda, Bektaşi babasına sormuşlar 
- Baba erenler, sence sahte diplomalı bir hilekar ile, gerçek diplomalı bir üçkağıtçı arasında ne fark vardır 
Baba erenler 
- Hiçbir fark yoktur, demiş her ikisi de, ilkokuldayken aynı andı içmiş olduklarına göre, "Türküm, doğruyum, çalışkanım..." 

Küçücük erkek bir çocuk, batan bir gemiden bir rastlantı sonucu kurtulup, ıssız bir adaya çıkmış ve tek başına yaşayarak güçlü bir delikanlı olmuş orada. 
Yıllar sonra yine batan bir gemiden kurtulan genç bir kadın çıkmış aynı ıssız adaya... 
Genç kadınla delikanlı, ister istemez karşılaşmışlar. Kadın hemen anlamış, delikanlının cinsellik konusunda hiçbir fikri, hiçbir deneyimi, hiçbir bilgisi olmadığını ve ona cinsel ilişkinin ne olduğunu, tatbiki olarak göstermeye başlamış 
- Bak işte dudak dudağa öpüşme böyle olur... Bu da bunun içine girip çıkar... Bu da işte değişik bir pozisyon... Gel hadi bir daha deneyelim... 
Bir süre sonra kadının yanına çömelen delikanlı başlamış ağlamaya. Kadın şaşırmış 
- Neden ağlıyorsun, demiş böyle bir ilişki senin de hoşuna gitmedi mi, zevk almadın mı, mutlu olmadın mı 
Issız adada tek başına büyümüş olan oğlan 
- Gitti gitmesine ama, demiş, bak sonunda benim tek bıçağım kırılıp yumuşadı. Oysa ben onunla kıyılardaki kumlu toprakları kazıyor, oralara gömülü kalmış midyeleri çıkararak karnımı doyuruyordum. 
Şimdi akla şu soru takılıyor 
- Avrupa Birliği anayasası, Türkiye'de de uygulanmaya başladıktan sonra, acaba kimler ıssız adadaki delikanlının durumuna düşecek ve o güne kadar her işte kullanıp durdukları sert şeylerinin yumuşadığını görerek, acaba kimler ağlamaklı olacak 

Yapılan bir araştırmaya göre, bizim yerli demokraside iktidarlar değişse de, yeni makam sahiplerinin kapısını çalanlar, genellikle hep aynı kalıyormuş. 
Bir gün adamın biri, randevuevinden çıkma bir papağan alıp getirmiş eve... 
Papağan şöyle bir bakmış yeni geldiği eve evin hanımını görünce 
- Hım, demiş, patroniçe değişmiş... 
Derken evin genç kızlarını görmüş 
- Hım, demiş, sermayeler de değişmiş. 
Akşam eve dönen beyi görünce de 
- Hım, demiş, sadece müşteri değişmemiş... 

Türkiye'nin AB üyeliği üstüne üretilen fıkralar çoğalıyor. 
Kendiliğinden sımsıcak doğal banyolarının, sakat insanları iyileştirmesiyle ünlü bir kent... 
Bir kör gelip girmiş banyolara ve bir süre sonra 
- Görüyorum, görüyorum, diye bağırarak çıkmış sıcak sulardan... 
Derken bir sağır da gelip girmiş ünlü banyolara ve o da 
- Duyuyorum, duyuyorum, diye sevinç çığlıklarıyla çıkmış banyodan. 
İki tekerlekli arabasıyla bir kötürüm de gelip, arabasıyla birlikte girmiş sulara... 
Bir süre sonra kötürümü de, iki tekerlekli arabasıyla birlikte çıkarmışlar dışarı. 
Bir de ne görsünler, kötürüm yine kötürüm ama, arabasının tekerlek lastikleri yenilenmiş. 

İncili Çavuş'a sormuşlar 
- Neden bizde milyonlarca kişi, politikacı olmaya özeniyor 
İncili Çavuş gülmüş 
- Vatanı kurtarmak için, demiş. 
- Vatanı kurtarmak için mi, yoksa paçalarını kurtarmak için mi 
İncili Çavuş 
- Durun durun, demiş politikacının gözünde vatan, suya atılmış bir cankurtaran simidi gibidir ve onu kurtarmaya kalktığında, ister istemez vatan da, politikacıyı kurtarır. 

Evlerde yemek servisi de yapan, genç ozanlarımızdan Soner'in, "Melekler Zamanı" adlı şiirinin sonuyla bitirelim yazıyı 

İnce narin serin bir gece 
Bir serçe konmuş, gümüş ger 
danlı pencereme 
Yağmurun ıslak sesleri arasında 
Bakarken gelinciğim 
Küçük bir serçedir şimdi yüreğim 
Nasıl da sevinçlerine hasretim 
Şimdi düşerse avuçlarının baharı 
Düşer gönlümün nisan çiçekleri 
Hele ki ağlarsa gözlerinin katran 
gecesi 
Yine ağlar, gönlümün küçük 
serçesi... 



</TEXT>
</DOC>
