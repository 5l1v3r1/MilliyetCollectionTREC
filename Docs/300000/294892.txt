<DOC>
<DOCNO> 294892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/spor/yercan.html </URL>
<DATE> 2004/12/05/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Coşku ateşlenmeli 
</HEADLINE>
<TEXT>



Son haftalardaki puan kayıplarıyla zirve yarışındaki büyük düşüşün ardından Ziya Doğan'ın istifası, heyecanı yitirmiş bir şehrin "sıra takımı" haline sokmuş Trabzonspor'u... 
Lider Fenerbahçe ila arasında hiç de kapanmayacak bir puan farkı bulunmamasına karşın takımı önce inancını yitiren taraftarı terketmiş gibiydi. Üç hafta önceki coşkunun yerinde yeller esiyor, Trabzon, adeta makus talihine geri dönüyor gibiydi. Teknik patron boşluğunda görevi üstlenen İhsan Derelioğlu, Doğan'ın "cezalılarına" ilk on birde forma vererek başladı maça. Defansta Emrah, orta sahada Volkan, Rizespor karşısında özlemlerini giderecek şansı yakaladılar. Henüz oyunun başında Volkan'ın nefis ortasında topa aynı güzellikle şık bir plase vuruşu yapan Kaptan Fatih, takımını öne geçirirken, fark bekleyen tribünler ilerleyen dakikalarda büyük bir hayal kırıklığı yaşadılar. 

Yönetim göreve 
Rizespor'un derli toplu ve organize atakları karşısında zaman zaman kendi sahasından çıkmakta bile zorlanan Trabzonspor, maçın büyük bir bölümünde mahkum bir futbolun esiri oldu. Son haftalardaki düşüşünü dünkü maçta da sürdüren takımın beyni Gökdeniz'e Adem, Celalettin ve Hüseyin de ayak uydurunca, Trabzonspor pozisyon bulmakta büyük sıkıntı yaşadı. Kaptan Fatih yine canını dişine takan ve giydiği formayı terinin son damlasına kadar ıslatan isimdi. Son dakikada Yattara'nın kazandırdığı penaltı vuruşunu kaleciye teslim etmesine rağmen ilk yarıdaki golü ve oynadığı futboluyla skora imzasını attı. 
Dünkü futbol bir gerçeği de tüm açıklığıyla gözler önüne serdi. İlk yarının bitmesine iki hafta kala yönetim acil bir çözüm bulmazsa, Trabzonspor ligin ikinci yarısında sadece ilk beşe girme mücadelesi verebilir. 
Karşılaşmanın hakemi Cüneyt Çakır, bu sezon yönettiği başarılı maçlara bir yenisini ekledi. Zaman zaman tansiyonu yükselen Karadeniz derbisinde kontrolü hiç elinden kaçırmayan Çakır, kırmızı ve sarı kartını da yerinde kullandı. 


</TEXT>
</DOC>
