<DOC>
<DOCNO> 270924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun29.html </URL>
<DATE> 2004/09/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Hollanda Türkiye'nin üyeliği AB'nin yararına olacaktır 
</HEADLINE>
<TEXT>

     Avrupa Birliği Dönem Başkanlığını yürüten Hollanda Başbakanı Jan Peter Balkenende, Türkiye'nin Avrupa Birliği'ne üye olmasının, tarihi ve stratejik açıdan uygun ve Avrupa Birliği'nin yararına olduğunu bildirdi. 
     Başbakan Balkenende, NRC Handelsblad Gazetesi'nde yayımlanan söyleşisinde, İslam'ın tarihsel olarak Avrupa uygarlığının kökleriyle birbirine girdiğini belirtti. Türkiye'nin bir İslam ülkesi olarak AB'ye üye olmasının, diğer İslam ülkeleri ve bölgede olumlu bir etki yaratacağını belirten Balkenende, ''Avrupa Birliği Dönem Başkanı olarak Türkiye ile ilgili verilecek kararda tarafsız ve dürüst davranılmasını istiyorum. Türkiye'ye bu konuda verilmiş sözümüz var'' ifadesini kullandı. 
     Başbakan Balkenende, üç yıl önce ABD'de gerçekleştirilen terör eylemlerinin, İslam ile Batı uygarlığının çatışması olarak gösterilmesine de şiddetle karşı olduğunu vurguladı. 
     Bu saldırıların Batı değerlerinin tartışılmasını gündeme getirdiğini belirten Balkenende, buradan hareketle Avrupa Birliği'nin temel değerlerini sorgulayan bir tartışma başlattıklarını anımsattı. Balkenende, İslam ile diyaloga gidilmediği takdirde ortaya çıkacak risklerin herkesi tehdit edeceğini ifade etti. 
     Balkenende, birlik ve beraberlik arayışlarına karşılık, ekonomik açıdan gelecekte Asya ülkeleri, ABD ile ekonomik rekabetin süreceğini kaydetti. 
     Balkenende, Kiliseye gidenlerin sayısının sürekli azalmasına karşılık Hollanda'nın Hıristiyan kimliğinin ileride değişeceğini sanmadığını belirtti. 
     Hollanda'nın kültürel kimliğinin dışarıdan gelen etkilere rağmen koruyacağını kaydeden başbakan Balkenende, Avrupa Birliği ülkeleri arasındaki entegrasyonun da ulusal kimliklerin kaybolması anlamına gelmediğini, bunun korunarak sürdürüleceğini vurguladı. 
     
</TEXT>
</DOC>
