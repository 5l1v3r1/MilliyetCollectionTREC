<DOC>
<DOCNO> 280777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur17.html </URL>
<DATE> 2005/03/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Güldü' diye bıçaklandı 
</HEADLINE>
<TEXT>

     Fatih KARAÇALI ADANA, DHA 

      ADANA'da, kavga etmek için okuldan kaçan iki öğrenci, yolda gülümseyerek yürüyen genci kendilerine gülüyor' diye bıçakladı. 
     Karacaoğlan Mahallesi'ndeki Enver Kurttepeli Lisesi 3'üncü sınıf öğrencisi 17 yaşındaki H.K. ile 17 yaşındaki S.İ., bir başka grupla kavga etmek için okuldan kaçtı. Okulun arkasındaki 14 sokağa giren öğrenciler, buradaki parka doğru ilerlerken karşılarından gelen 19 yaşındaki Derviş Baysal'ın gülümseyerek yürüdüğünü gördü. Baysal'ın kendilerine güldüğünü düşünen iki öğrenci, "Bize mi gülüyorsun '' diyerek üzerine yürüdü. Gencin karşı koyması üzerine yanlarındaki bıçağı Baysal'ın sol bacağına saplayan H.K. ile S.İ. olay yerinden kaçtı. Okulda bir çok yaralama ve kavga olaylarına karıştıkları belirlenen saldırganlar kaçarken, yaralı genç okulun önünde bekleyen polislerin yanına gelerek öğrenciler tarafından bıçaklandığını söyledi. Polis ekiplerince okula götürülen Baysal, öğrenci dosyasından kendisine saldıranların kimliklerini teşhis etti. Okul çevresinde araştırma yapan ekipler, saldırganlardan S.İ.'yi yakalayarak yüzleştirmek için Baysal'ın yanına getirdi. S.İ.'ye küfrederek saldırmak isteyen Baysal'a öğrencinin arkadaşları tepki gösterdi. Derviş Baysal, daha sonra götürüldüğü Devlet Hastanesi'nde tedavi altına alındı. 
     Polis, S.İ.'yi gözaltına alırken, olay yerinden kaçan H.K.'nin yakalanması için çalışmalar sürüyor. 
     
</TEXT>
</DOC>
