<DOC>
<DOCNO> 263452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sontur13.html </URL>
<DATE> 2004/08/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Aydın'da çöp şişçilerin 'otoyol' isyanı... 
</HEADLINE>
<TEXT>

     Aydın'ın Germencik İlçesi'ne bağlı Ortaklar Beldesi Belediye Başkanı Hayrettin Öner, ''Otoyollar belde ekonomisini baltaladı, çöp şişçiler iflasın eşiğinde'' dedi. 
     Öner, AA muhabirine yaptığı açıklamada, Aydın-İzmir otoyolu açılmadan önce, birçok turizm merkezine giden yol ayrımında bulunan beldeden günde yaklaşık 10-15 bin araç geçtiğini belirtti. 
     Aydın'dan Söke, Didim, Kuşadası ve Bodrum'a doğrudan ulaşım sağlayan otoyolun açılmasının kendilerine büyük darbe vurduğunu ifade eden Öner, şunları söyledi 
     ''Otoyol, belde ekonomisini baltaladı. Otoyollar nedeniyle kısa süre sonra çöp şişçiler kepenk indirecek. Birçok esnaf iflasın eşiğinde. Biz otoyoldan giden müşterilerimizi geri istiyoruz. Ama çaresiziz. Her gün birkaç işçi, işten çıkmak zorunda kalıyor. Oradaki esnaflarımız kiralarını, sigortalarını, vergilerini çalıştırdıkları elemanlarının paralarını ödeyemez durumdalar.'' Öner, krizi aşmanın tek yolunun ''Çöp Şiş Festivali'' düzenlemek olduğunu, ancak belediyenin olanaklarının bu festival için yeterli olmadığını kaydetti. 
     Ortaklar Beldesi'ndeki çöp şiş işletmecileri, müşteri sayısının geçen yıla göre yüzde 80 azaldığını belirttiler. 
     
</TEXT>
</DOC>
