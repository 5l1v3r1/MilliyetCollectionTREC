<DOC>
<DOCNO> 259915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun23.html </URL>
<DATE> 2004/08/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Rum Kesimine geçmeye çalışan kaçak bacağından vuruldu 
</HEADLINE>
<TEXT>

     KKTC'den, İngiliz üssü üzerinden Kıbrıs Rum kesimine geçmeye çalışan Sudanlı bir kaçak göçmenin bacağından vurulduğu bildirildi. 
     İngiliz üssünün bir sözcüsü, Reuters'a yaptığı açıklamada, ''Kimin vurduğunu bilmiyoruz. Bildiğimiz kadarıyla adam kuzeyden geçmeye çalışırken bacağından vuruldu'' dedi. 
     Kamerunlu bir kaçakla birlikte dün akşam güneye geçmeye çalışan 27 yaşındaki Sudanlının Larnaka'daki bir hastanede tedavi altına alındığı belirtildi. Kamerunlu gencin ise gözaltına alındığı bildirildi. 
     İngiliz üssü sözcüsü, başlangıçta 5 kadar kaçağın sınırı geçmeye çalıştığının sanıldığını, ancak bu sabah bu kişilerin üçten fazla olmadığına inandıklarını söyledi. Sözcü, bu üçüncü kişinin yaralı olarak bir yerlerde yatması olasılığına karşı arama yaptıklarını kaydetti. 
     
</TEXT>
</DOC>
