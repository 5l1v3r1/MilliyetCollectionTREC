<DOC>
<DOCNO> 296421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/guncel/gun02.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kitap 'tutuklu' 
</HEADLINE>
<TEXT>


Sivas'ta tutuklanıp beraat eden 2 üniversite öğrencisinin evinde bulunan 'Açıklamalı Sosyoloji Sözlüğü' adlı kitaba el kondu. Hakkında toplatılma kararı bulunmayan sözlük, derslerde okutuluyor 

GÖKÇER TAHİNCİOĞLU Ankara 

Erzurum 2. Ağır Ceza Mahkemesi, örgüt üyeliğinden haklarında dava açılan iki öğrencinin beraatlerine karar verirken, Emniyet Genel Müdürlüğü'nün EGM "toplatma kararı yok" dediği kitapları geri vermedi. Sivas Emniyet Müdürlüğü'nün "örgüt üyeliğine delil" olarak gösterdiği kitaplar arasında, "Açıklamalı Sosyoloji Sözlüğü" adlı ders kitabı da yer aldı. 
Sivas Cumhuriyet Üniversitesi Kamu Yönetimi Bölümü'nde okuyan A.H. ve N.Ç. mayısta, Dev - Genç üyesi oldukları iddiasıyla Sivas'ta gözaltına alındı. Polis, öğrencilerin evlerinde birçok kitap ve CD'ye el koydu. 

Toplatma kararı yok 
Erzurum Başsavcılığı, EGM'ye, el konulan kitap ve dergiler için toplatma kararı bulunup bulunmadığını sordu. Sadece Yaşar Ayaşlı'nın "Adressiz Sorgular" kitabı için toplatma kararı verildiği, bu kararın da 1990'da kaldırıldığı belirtildi. 
Sanıklar delil yetersizliğinden beraat etti, ancak mahkeme, Sivas Emniyet Müdürlüğü tarafından el konulan eşyaların delil olarak dosyada kalmasını kararlaştırdı. 

Felsefe metinleri 'gözlem altında' 

Öğrencilerin el konulan diğer eşyaları arasında Deniz Gezmiş, Yusuf Aslan, Hüseyin İnan'in resimleri, Devrimler ve Kültürler Tarihi Ansiklopedisi, Marx ve Engels'e ait "Felsefe" metinleri, "Komünist Manifesto", ve Marx'a ait "Yabancılaşma" adlı kitap, Mahir Çayan'ın "Teori Yazıları" kitabı da var. 


</TEXT>
</DOC>
