<DOC>
<DOCNO> 255475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur34.html </URL>
<DATE> 2004/07/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Beyaz Enerji" Davası'nda bilirkişi tartışması... 
</HEADLINE>
<TEXT>

     Enerji alanındaki yolsuzluk iddialarına ilişkin Ankara 4. Ağır Ceza Mahkemesi'nde görülen ''Beyaz Enerji'' davasında, sanık avukatlarıyla mahkeme başkanı arasında bilirkişi tartışması yaşandı. 
     Davanın bugünkü duruşmasına, sanıklar eski TEAŞ Genel Müdürü Muzaffer Selvi ve eski Yönetim Kurulu üyesi Birsel Sönmez ile sanık ve müdahil avukatları katıldılar. 
     Duruşmada söz alan Selvi'nin avukatı Emre İncula, hidroelektrik santrallerinin ihale ve yapımıyla ilgili olarak dosyanın bilirkişiye gönderildiğini anımsattı. Dava dosyasının, bilirkişilere yemin zaptı düzenlenmeden teslim edildiğini ifade eden İncula, dosyada bu belgenin bulunmamasının usule aykırı olduğunu öne sürdü ve isimlerin açıklanmasını istedi. 
     Bunun üzerine Mahkeme Başkanı Sabri Eyüp Yağcı, bilirkişi isimlerinin rapor geldikten sonra öğrenilebileceğini söyledi. 
     Avukat İncula ise savunma olarak bilirkişi isimlerine itiraz hakları bulunduğunu, ancak bu durumda itiraz haklarının kısıtlandığını savunarak, isimlerin açıklanması talebini yineledi. 
     Diğer sanık avukatları da talebe katıldıklarını belirttiler. 
     Mahkeme heyeti, sanık avukatlarının istemini reddederek, dosyanın bilirkişiden dönüşünün beklenmesi için duruşmayı erteledi. 
     Mahkeme, 24 sanıklı davanın ilk yargılamasında, 16 sanığı 7 ay 15 gün ile 11 yıl 2 ay 5 gün arasında değişen hapis cezalarına çarptırmış, 5 sanığın beraatına karar vermişti. Mahkeme, sanıkların, Türk Ceza Kanunu'nun TCK ''cürüm işlemek için teşekkül oluşturmak'' suçundan ise beraatlarına karar vermişti. 
     Yargıtay, bazı sanıklar yönünden kararı esastan bozarken, sanıklara Türk Ceza Kanunu'nun TCK 313. maddesinde düzenlenen ''cürüm işlemek için teşekkül oluşturmak'' suçunun değerlendirilmesini istemişti. 
     Yüksek mahkeme, bazı santrallerin ihale ve yapım aşamasıyla ilgili olarak bilirkişi incelemesi yaptırılmadan hüküm kurmanın mümkün olmayacağına işaret etmişti. 
     
</TEXT>
</DOC>
