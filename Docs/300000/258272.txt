<DOC>
<DOCNO> 258272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo01.html </URL>
<DATE> 2004/07/26/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Galatasaray ABD'de... 
</HEADLINE>
<TEXT>

     Yeni sezon hazırlıklarının Hollanda, Türkiye ve Almanya ayaklarını tamamlayan Galatasaray, 4. etap hazırlıkları için Amerika'ya geldi. Sarı-kırmızılı ekip Amerika'daki taraftarlarınca New York'taki John F. Kennedy havaalanında coşku ile karşılandı. 
     Hazırlık çalışmalarına sekiz gün boyunca ABD'nin New Jersey eyaletinde devam edecek olan sarı-kırmızılı ekip, bu süre içerisinde üç tane de hazırlık maçı yapacak. 28 Temmuz tarihinde New Jersey eyalet karması ile karşı karşıya gelecek olan Galatasaray, kampa gireceği New Jersey'deki tesislerin ait olduğu Princeton Üniversitesi takımı ile de bir maç yapacak. 
     Galatasaray, 1 Ağustos günü ise ABD'nin en önemli özel turnuvası olan Champions World kapsamında Şampiyonlar Ligi Şampiyonu FC Porto ile New Jersey'deki Giants Stadyumu'nda özel bir maç yapacak. Champions World turnuvasına Galatasaray'ın yanı sıra Manchester United, AC Milan, Celtic, Chelsea, Liverpool ve Roma gibi ünlü takımlar da katılıyor. 
     Galatasaray'ın Amerika turnesi ABD'de yaşayan Türkler arasındaki sosyal etkiliklere de hız kazandıracak. ABD'de yaşayan Türk toplumunun 1 Ağustos'ta yapılacak Galatasaray-FC Porto maçı için büyük ilgi gösterdiği kaydedilirken, Galatasaray onuruna düzenlenen gala geceleri de Türk toplumundaki sosyal yaşama renk katacak. 
     Galatasaray USA Derneği tarafından 28 Temmuz akşamı New York kıyılarında bir gemide düzenlenecek buluşma gecesinin yanı sıra, 30 Temmuz günü de New Jersey'de bazı oyuncularla, Teknik Direktör Gheorghe Hagi'nin de katılacağı bir gala gecesi tertip edilecek. 
     2 Ağustos günü Amerika'dan ayrılacak olan Galatasaray takımı, 3 Ağustos'tan itibaren lig hazırlıklarına İstanbul, Florya'da devam edecek. 
     
</TEXT>
</DOC>
