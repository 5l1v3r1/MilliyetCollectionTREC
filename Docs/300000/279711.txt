<DOC>
<DOCNO> 279711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko09.html </URL>
<DATE> 2004/10/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mısır koçanından patlayıcı madde üretilecek... 
</HEADLINE>
<TEXT>

     Konya'da bir firma, mısır koçanını işleyerek patlayıcı madde üretecek bir fabrika kurmak için çalışma başlattı. 
     Konya'da faaliyet gösteren Alp Tarım A.Ş. Yönetim Kurulu Başkanı Alptekin İlgün, Türkiye'nin halen yılda 1.8 milyon ton tanelik mısır ithal ettiğini, ancak mısır ekiminde son yıllarda özellikle Konya'da büyük bir mesafe kat edildiğini söyledi. 
     Başta yağ olmak üzere çeşitli gıdaların hammaddesi olan, hayvan yeminin ise en temel girdisi durumundaki mısırın, tüm dünyada artık stratejik bir ürün olarak görüldüğünü belirten İlgün, ülkemizde üretilen mısırdan geriye kalan, ancak hiçbir şekilde değerlendirilmeyen tanesi alınmış koçanlarının da büyük ekonomik değeri olduğunu belirtti. 
     Ülkemizde mısır koçanlarının değerlendirilmesi için Hollanda, Japonya ve Macaristan'da çeşitli incelemeler yaptıklarını anlatan İlgün, ''Üreticilerimiz, hasattan sonra ellerinde kalan bu koçanları halen ya çöpe atıyor ya da kırsal kesimde ocakta yakıyor. Biz ise bu mısır koçanlarını kuracağımız bir fabrikada işleyerek ekonomiye büyük katkılar sağlayacağız'' dedi. 
     
     MISIR KOÇANINDAN PATLAYICI 
     Söz konusu fabrikanın kurulması için Macaristan'da da aynı işi yapan bir firmayla anlaşma sağladıklarını belirten İlgün, şunları kaydetti ''Kuracağımız fabrikada, çiftçilerden ve mısır işleyen fabrikalardan alacağımız tanesi alınmış mısır koçanlarını, belirli işlemlerden geçirerek, dünya pazarında yüksek fiyatlardan alıcı bulan sanayi ürünleri elde edeceğiz. Türkiye'de ilk kez Konya'da kurulacak fabrikanın teknik çalışmaları son aşamaya geldi. Kısa süre içinde inşaatına başlayacağımız fabrikada ağırlıklı olarak, dinamit ve havai fişek imalatında kullanılan patlayıcı madde üreteceğiz. Aynı fabrikada, patlayıcının yanı sıra çelik ürünlerinin parlatılmasında kullanılan cila ile birlikte toplam 11 farklı ürün elde edeceğiz.'' Bu fabrikayla birlikte, mısır üretimini teşvik ederek ülkemizdeki mısır üretim açığının kapatılmasına da katkıda bulunmuş olacaklarını vurgulayan İlgün, söz konusu fabrikanın kuruluşunun yaklaşık 2 milyon dolara mal olmasının planlandığını sözlerine ekledi. 
     
</TEXT>
</DOC>
