<DOC>
<DOCNO> 257567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun10.html </URL>
<DATE> 2004/07/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
AB İsrail'e rest çekti Hoşunuza gitsin ya da gitmesin Ortadoğu'dayız 
</HEADLINE>
<TEXT>

     AB, Batı Şeria'da inşa edilen güvenlik duvarı aleyhindeki BM kararına destek vermesine tepki gösteren İsrail yönetimine, ''Hoşunuza gitsin ya da gitmesin, AB Ortadoğu barış çabalarında rol üstlenecek'' mesajını verdi. 
     Ortadoğu ziyareti çerçevesinde İsrail'de bulunan AB'nin Ortak Dış Politika ve Güvenlik Yüksek Temsilcisi Javier Solana, AB'nin bölgedeki çıkarları nedeniyle barış çabalarına katılma hakkı bulunduğunu söyledi. 
     Solana, ziyaretinin son gününde gazetecilere yaptığı açıklamada, ''Avrupa çok önemli bir uluslararası güç ve hoşunuza gitse de gitmese de rol üstlenecek'' dedi. 
     İsrail Başbakanı Ariel Şaron, dün Solana ile yaptığı görüşmede, BM kararının geçmesine yardım eden AB'nin artık rolünün çok azaldığını bildirmişti. 
     
</TEXT>
</DOC>
