<DOC>
<DOCNO> 287654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/cemal.html </URL>
<DATE> 2004/11/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Atatürk'le demokrasi 
</HEADLINE>
<TEXT>


Atatürk öldüğü zaman dünyanın önde gelen gazetelerinde çıkmış başyazılara göz atıyorum. 
Olumlu yanı genellikle ağır basan değerlendirmeler. Atatürk'ün yüzü Batı'ya dönük reformcu çizgisini alkışlayan ve Türkiye'yi Avrupalılaştırma rayına oturtan büyük değişimin altını çizen yorumlar öne çıkıyor. 
İngiliz The Times gazetesi, 11 Kasım 1938 tarihli başyazısında şöyle demiş 
"Mustafa Kemal tehditlere ve onu radikallikle suçlayan Türkiye dışındaki Müslümanlara aldırmadan Doğu'ya sırtını dönerek, kendilerine çağlar boyu Batı'nın düşman olduğu öğretilmiş yeni ulusunu Avrupa'ya yönlendirdi. Başarıları sadece ülkesinin Avrupalılaşması, yani iç politikayla sınırlı değildi. Aynı zamanda Türkiye'yi Batılı devletler arasında saygın bir konuma getirdi ve eski düşmanlardan yeni dostlar yarattı." 
İngiliz The Economist dergisi de 12 Kasım 1938 tarihli sayısında başyazısını Atatürk'e ayırmış 
"Bu perşembe günü ölen büyük Türk devlet adamı, tarihe Büyük Petro gibi bir kişilik ve deha olarak geçecek. Tıpkı Rus benzeri gibi, Cumhurbaşkanı Mustafa Kemal Atatürk de tek bir nesil içinde koca bir dünyayı Batılı yaşam ile tanıştırmak gibi insanüstü bir işin altından kalktı. Petro Rusları 'Batılılaştırırken', Mustafa Kemal de Türkiye'yi Batılılaştırarak sadece Türklerin değil, tüm İslam dünyasının kaderini değiştirdi. Türklerin bugün yapmakta olduğu şeyi yarın diğer Müslüman halklar gerçekleştirecek. Mustafa Kemal, ardında Batılılaşma yolunda ilerleyen, modern, ulusal bir Türk devleti bıraktı." 
Amerikan The New York Times gazetesinin 11 Kasım 1938 tarihli başyazısından 
"Atatürk'ün büyük başarısı, Türkiye'de gerçekleştirdiği değişimde yatıyor. Atatürk'ün irade ve ileri görüşüyle birlikte dayattığı devrim niteliğindeki reformların çağımızda bir eşi yok. Eğer tek bir kişinin iktidarını haklı göstermek mümkünse, bu ancak Türkiye'nin yaşadığı değişimde olduğu gibi acilen ortaya konmuş bir iktidar örneğiyle olabilir." 
Hep aynı değerlendirmeler 
Devrimci bir değişim... Sırtını Doğu'ya dönüp Batı'ya doğru yürüyüş... Türkiye'yi Avrupalılaşma yörüngesine sokan reformlar... Müslüman halklara örnek oluşturacak modernleşme ve ulusal devlet çabası... 
Neydi Atatürk'ün hedefi 
Klişeleşmiş ama doğru olan cevap malum Çağdaş uygarlığı yakalamak ve geçmek... Çağdaş uygarlığı Atatürk'ün zamanında Avrupa temsil ediyordu. Ama herhalde Hitler Almanyası, Mussolini İtalyası ya da Stalin Sovyetleri değildi bu Avrupa... 
Atatürk'ün örnek aldığı diktatörlükler Avrupası değil, demokrasiler Avrupası'ydı. Afet İnan, hatıralarında Atatürk'ün şu sözlerini nakleder 
"Cumhuriyet rejimi demek, demokrasi sistemiyle devlet şekli demektir. Biz Cumhuriyet'i kurduk. Cumhuriyet, on yaşını doldururken, demokrasinin bütün icaplarını sırası geldikçe tatbikata koymalıdır." 
Atatürk'ün Cumhurbaşkanı'yken yıllar yılı Genel Sekreterliği'ni yapmış olan Hasan Rıza Soyak anılarında Atatürk'ün şu sözlerine yer verir 
"Biz öyle bir idare, öyle bir rejim istiyoruz ki, bu memlekette bir gün padişahlığa taraftar olanlar dahi bir fırka kursunlar." 
Sözü uzatmak yersiz. 
Atatürk'ün hedefi demokrasiydi. 
Atatürk'ün çağdaş uygarlık dediği 'demokrasiler Avrupası'ndan başka bir şey değildi. 
Atatürk'ün, İsviçre'den Medeni Kanunu, Almanya'dan Ticaret Kanunu'nu, İtalya'dan Ceza Kanunu'nu, Fransa'dan merkezi idare anlayışıyla laiklik modelini alıp Türkiye'ye getirirken, giyim kuşamdan kadın haklarına, alfabeden takvime, haftalık tatile kadar Avrupa olan her şeyi benimserken, onun nihai hedef olarak demokrasiyi düşünmemiş olabileceğini öne sürmek gülünçtür. 
Ama biliyorum kimileri, Atatürk'le demokrasi sözcüğünü yan yana getirmekten hala hoşlanmıyorlar. Aydınlanma derken demokrasilere değil, bilinçli bilinçsiz totaliter ideolojilere, faşizmlere açılan yollarda koşturmaya devam ediyorlar. Aydınlanma'nın eleştirel düşünceye, demokrasiye açılan yolunu ya bilmiyorlar ya da sinsice reddediyorlar. 
Ve Türkiye'nin Avrupa yolunu kesmek için Atatürk'ü kullanmak istiyorlar. 
Nafile çaba içindeler. 
Geçmişte de başaramadılar. 
Bugün de başaramayacaklar. 
Kısacası, Atatürk'ün son hedefi demokrasiydi. Türkiye bugün Atatürk'ün başlattığı çağdaş uygarlık yürüyüşünü Avrupa yolunda kararlılıkla sürdürüyor. 
- 
Kasım 1938 Dünya Basınında Atatürk hazırlayan Nuri Çolakoğlu Doğan Kitapçılık, İstanbul, Ekim 2003. 



</TEXT>
</DOC>
