<DOC>
<DOCNO> 286995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/spor/axspo02.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın kalpli Tuncay 
</HEADLINE>
<TEXT>


Fenerbahçe'nin yıldız oyuncusu, Şampiyonlar Ligi'nde Lyon ile oynanan maçta istemeden sakatladığı kaleci Coupet'ye bir mektup gönderdi, "Umarım en kısa sürede sahalara dönersin" ifadesini kullandı 


Özür diledi 
FENERBAHÇE'NİN yıldız oyuncusu Tuncay Şanlı, geçtiğimiz hafta Şampiyonlar Ligi'nde Olympique Lyon ile yapılan maçta sakatlanan Fransız kaleci Coupet'den özür diledi. Karşılaşmanın ikinci yarısında Tuncay ile girdiği ikili mücadele sonrası dizini aldığı darbe sonucu oyunu terkeden ve uzun süre sahalardan uzak kalacağı açıklanan Coupet'ye, fair - play konusunda her zaman takdir toplayan Sarı - Lacivertli oyuncu bir mektup gönderdi. 

'Kasıt yoktu' 
TUNCAY, geçmiş olsun temennisinde bulunduğu mektubunda şu ifadelere yer verdi "Sakatlığınla ilgili bilgiler tarafıma ulaştıktan sonra bir kez daha üzüntü duyduğumu belirtmek isterim. Ancak, şunu bilmelisin ki, bu konuda kasten yapılmış hiçbir şey yok. Umarım en kısa sürede tekrar sahalara dönersin. Dualarım, İstanbul'da oynanacak Şampiyonlar Ligi Finali'nde senin de görev alman olacaktır. Kalpten sevgilerimle." 

Daum'dan, Rüştü'ye kalkan 

MEHMET DEMİRCAN 

FENERBAHÇE'DE özellikle Şampiyonlar Ligi'nde alınan başarısız sonuçların faturası Rüştü'ye kesilmiş, camiayı Milli kaleciyi ağır eleştiri bombardımanına tutmuştu. Rüştü'ye destek veren ilk isim transferini ısrarla isteyen Daum oldu. Alman teknik adamın, Milli kaleci ile görüşerek, "Senden vazgeçmeyeceğim. Eleştirilere kulaklarını tıka" dediği öğrenildi. 
MİLLİ maçlar nedeniyle Almanya'ya gidecek olan Fenerbahçe Teknik Direktörü Christoph Daum, Köln Yüksekokulu'nda öğrencilere konferans verecek. Almanya'nın en ünlü okulunda "Spor ve Bilim" konulu konferansa katılacak olan tecrübeli çalıştırıcı çarşamba günü saat 09.30'da öğrencilere kendi deneyimlerini aktaracak. 

Kadıköy'e Nobre imzası 

Sarı-Lacivertli takımın Brezilyalı yıldızı, Şükrü Saracoğlu Stadı'nda forma giydiği 17 maçta 16 gol atarak yıldızlaştı. Sambacı evde en fazla gol atan oyuncu oldu 


Sambacı tutulmuyor 
FENERBAHÇE'NİN geçen sezon devre arasında kadrosuna kattığı Brezilyalı Marcio Nobre, Şükrü Saracoğlu Stadı'nda fırtına gibi esti. Golcü futbolcu, 17 maçın 16'sında ilk on birde forma şansı bulurken, fileleri 16 kez havalandırdı. Geçen sezon Kadıköy'deki 10 maçta da ilk 11'de sahaya çıkarak 9 gol atan Nobre, bu sezon Şampiyonlar Ligi maçları da dahil olmak üzere 6 maçta 7 kez golle buluştu. 

Nobre'nin karnesi 2003-2004 Ç.Rizespor 4 - 1 2 Trabzonspor 3 - 1 1 Diyarbakırspor 2 - 2 2 Galatasaray 2 - 1 1 Konyaspor 5 - 2 2 Bursaspor 3 - 1 1 2004-2005 Malatyaspor 3 - 1 2 Denizlispor 2 - 0 1 O.Lyon 1 - 3 1 Sakaryaspor 6 - 0 2 B.B.Ankara 1 - 0 1 

'Hırsımın kurbanıyım' 

ANKARASPOR maçında kırmızı kart görerek oyundan atılan Fenerbahçeli Selçuk, pişman olduğunu söyledi. Tecrübeli futbolcu, "Haftalardır formayı alabilmek için bekliyordum. Bu şansı yakalamışken kırmızı kart görmem büyük bir hataydı. Sahada o hareketleri yapmamam gerekirdi. Hırsımın kurbanı oldum. Umarım Sparta Prag maçıyla birlikte sahalara dönerim" dedi. 

Son karar Belek 

DEVRE arası kamp çalışmalarını Antalya'da yapacak olan Fenerbahçe, bu kez Belek'e gitme kararı aldı. Sarı - Lacivertliler, geçen sezon kamp yaptıkları Kemer'den yağmur ve dere taşması nedeniyle vazgeçti. Teknik Direktör Daum, takım için kamp programını şimdiden hazırlarken, 15 gün içinde üç hazırlık maçı oynanmasının gündemde olduğu bildirildi. 

Samandıra'da grip paniği 

FENERBAHÇE'DE Luciano ile başlayan grip salgını futbolcuları ve personeli kırıp geçiriyor. Brezilyalı futbolcuyu Ankaraspor maçı öncesinde yorgan döşek yatağa düşüren virüs, son olarak Serhat ve Tuncay'ı da vurdu. Samandıra'da çalışan bazı personelin de hastalandığı öğrenildi. Kulüp doktorları futbolculardan tamamen iyileşene kadar dışarı çıkmamalarını istedi. 

Sambacılar'a tatil vetosu 

FENERBAHÇE'NİN, Brezilyalı yıldızları Alex, Nobre, Aurelio ve Fabiano'nun, Milli maçlar nedeniyle verilen izni 6 güne çıkarıp ülkelerine gitme planı suya düştü. Teknik Direktör Daum, Trabzonspor ile oynayacakları kritik maç öncesinde kıtalararası yolculuğu yasakladı. Alman çalıştırıcı, Sambacılar'a, "Çarşamba gününe kadar izinlisiniz. Bu süreyi aşamazsınız" uyarısı yaptı. 


</TEXT>
</DOC>
