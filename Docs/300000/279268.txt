<DOC>
<DOCNO> 279268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/ekonomi/eko06.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çalkalayarak' 5 milyon euro 
</HEADLINE>
<TEXT>


'Çalkala, portakal parçacıklarını yakala' sloganıyla pazara giren Orangina yıl sonunda 5 milyon euro ciro hedefliyor 

DİLEK TAŞ ST TROPEZ 

Türkiye gazlı içecek sektörüne nisan ayında giren Fransız içecek markası Orangina, portakallı gazlı içecek sektöründe üç yılda satış hedefini 20 milyon litreye çıkarttı. 
1936 yılında bir İspanyol eczacı tarafından bulunan, ardından tüm Avrupa'da portakallı gazlı içecek sektöründe faaliyet gösteren Orangina 70 ülkede 'Çalkala, portakal parçacıklarını yakala' temalı sloganı ve reklam filmi ile tanınıyor. Orangina'yı Türk pazarına getiren Bansard International'ın sahibi Cezayir asıllı Fransız Jean - Pierre Bansard, Türkiye'deki tatilinde Çırağan Oteli'ndeki odasının mini barında Orangina olmadığını gördükten sonra bu pazara girmeye karar verdiğini söyledi. Eşinin Türk asıllı olması nedeniyle Orangina markasının Türkiye, Yunanistan ve İsrail'deki satış haklarını alan Bansard, Türkiye'deki portakallı içecek tüketiminin Avrupa ile aynı eğilimde olması nedeniyle Türk pazarına girmeye karar verdiklerini söyledi. Ağustos ayından bu yana 1.5 milyon litre içecek sattıklarını belirten Bansard yıl sonu ciro hedefinin 5 milyon euro olduğunu açıkladı. 
Şirket dünya pazarındaki payını da beş yıl içinde yüzde 10'a çıkarmayı hedefliyor. 


</TEXT>
</DOC>
