<DOC>
<DOCNO> 258729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun30.html </URL>
<DATE> 2004/07/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
KKTC'de Akıncı hükümetin istifasını istedi 
</HEADLINE>
<TEXT>

     KKTC'de, Barış ve Demokrasi Hareketi BDH Genel Başkanı Mustafa Akıncı, ''Başbakanın hemen istifa etmesini ve Avrupa'nın tatilde olduğu, dış temasların fazla olmayacağı ağustos ayında yeni hükümet arayışına gidilmesini ve 'çözüm yanlısı' hükümet kurulmasını'' önerdi. 
     BDH Genel Başkanı Akıncı, Meclis'te düzenlediği basın toplantısında, mecliste, 26 veya 27 sandalyeli ''çözüm yanlısı'' hükümet kurulabileceğini belirtti. 
     Eylül ayında erken seçimi desteklediklerini ifade eden Akıncı, ''Ancak bu olmazsa aralık ortasında yapılacak kritik AB zirvesine kadar ve önümüzdeki dönemde Kıbrıs konusunda beklenen girişimlere olanak vermek için seçim yapılması taraftarı olmadıklarını'' kaydetti. 
     Akıncı, cumhurbaşkanlığı seçimlerinin yapılacağı nisan ayında erken seçimin olabileceğini, hatta cumhurbaşkanlığı seçimleriyle birlikte yapılabileceğini söyledi. 
     Başbakan Mehmet Ali Talat'ın hemen istifa etmesini öneren Akıncı, ''Çözümü amaçlayan 26, hatta 27 sandalyeden oluşacak bir hükümet kurma çalışması yapmayı'' teklif etti. Bu çağrının, ''hükümet istifa etsin de yerine Ulusal Birlik Partisi UBP hükümete gelsin'' çağrısı olmadığını kaydeden Akıncı, ''Başbakan'ın çözüm yanlılarından oluşacak bir hükümet için hemen bu girişimi yapmasını'' istedi. 
     UBP ve Demokrat Parti'siz DP bir hükümet kurulmasını öneren Akıncı, ''Meclisin böyle gidemeyeceğini'' ifade etti. 
     Kendilerinin eylül ayında bir seçimi desteklediğini, DP'nin kasım ayını önerdiğini, ancak bu önerinin toplumsal bir gerekçesi olmadığını belirten Akıncı, ''Ya meclisin eylül kararını gözden geçirmesini ya da erken seçimin aralık ortasından nisan ayı ortasına kadar bir süreçte yapılmasını'' istedi. 
     ''Biz AB zirvesinden sonra bir seçime varız'' diyen Akıncı, ''Bu işin nisandan öteye sarkamayacağını'' ifade etti. ''Kıbrıs'ta çözümü bir kez daha zorlamak gerektiğini'' kaydeden Akıncı, ''Mutabakat sağlanırsa 23 sandalyelik bir hükümet yerine 26'yı aşan ve çözüm yanlılarından oluşan bir hükümet kurulabileceğini'' savundu. 
     Akıncı, bu teklifi öteki partilerle de görüşeceklerini belirtti. 
     
     YÖK KONUSU 
     Basın toplantısında, YÖK'ün KKTC üniversiteleriyle ilgili aldığı son karara da değinen Akıncı, üniversitelerle ilgili YÖK'ün aldığı kararın mutlaka değişmesi gerektiğini ve yapılan yanlışlara yeni yanlışlar eklenmemesinin şart olduğunu söyledi. 
     Akıncı, ''Dünyanın izolasyonlarına ve AB ambargolarına karşı mücadele verilen bir dönemde 'ambargo gibi nitelenebilecek bir karara' Türkiye'nin önemli bir kurumunun imza atmasını benimsemenin mümkün olmadığını'' belirterek, kararın son derece yanlış olduğunu, meclisin bunu ele almasının kayda değer olduğunu ifade etti. 
     
</TEXT>
</DOC>
