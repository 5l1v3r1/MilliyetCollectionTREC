<DOC>
<DOCNO> 281217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko26.html </URL>
<DATE> 2004/10/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
"Vergi Barışı"ndan 4.3 katrilyon gelir elde edildi... 
</HEADLINE>
<TEXT>

     ''Vergi Barışı'' kapsamında, bugüne kadar 4.3 katrilyon lira gelir elde edildi. 
     Vergi Barışı Kanunu'ndan yararlanan kamu iktisadi kuruluşları, belediyeler ve diğer kamu kuruluşları ise 2003 yılında 93.5 trilyon lira, 2004'te ise 166.1 trilyon lira ödeme yaptı. 
     Maliye Bakanı Kemal Unakıtan, DYP Denizli Milletvekili Ümmet Kandoğan'ın soru önergesine verdiği yanıtta, KİT, belediyeler ve diğer kamu kuruluşlarının Vergi Barışı Kanunu kapsamında 2003 ve 2004 yıllarında Maliye Bakanlığı'na yaptığı ödemelere ilişkin bilgi verdi. 
     Buna göre, KİT, belediyeler ve diğer kamu kuruluşları 2003 yılında 93 trilyon 461 milyar 444 milyon 811 bin lira, 2004 yılında ise 166 trilyon 101 milyar 160 milyon 288 bin lira ödeme yaptılar. 
     Diğer taraftan, ''Vergi Barışı Projesi''ne ilişkin olarak 2003 ve 2004 yıllarında toplam 3.6 katrilyon lira gelir hedefi öngörülürken, bugüne kadar 4.3 katrilyon lira gelir elde edildi. 
     
</TEXT>
</DOC>
