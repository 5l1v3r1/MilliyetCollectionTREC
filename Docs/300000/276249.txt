<DOC>
<DOCNO> 276249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy08.html </URL>
<DATE> 2004/09/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Eski bakanlara 'deli dana' soruşturması 
</HEADLINE>
<TEXT>

     Hayvan ithalatının deli dana riski nedeniyle altı ay askıya alınmasına rağmen, ithalata izin veren dönemin bakan ve bürokratları hakkında soruşturma başlatıldı. 
     Tarım Bakanlığı müfettişleri üç yıl boyunca Türkiye'ye giren et ve et ürünleriyle ilgili araştırma yaptılar. 
     Rapora göre, 1996 yılından itibaren üç yıl boyunca deli dana riski bulunan ülkelerden et ve et ürünü ithaline izin verildi. 
     
     Dört eski bakan suçlanıyor 
     Bakanlığın hazırladığı deli dana raporunda, dört eski bakan DYP'li İsmet Atila ve Nevzat Ercan, ANAP'lı Mustafa Taşar, Refah Partili Musa Demirci suçlanıyor. 
     İşte bu dört eski bakan hakkında, Başbakanlık ve Tarım Bakanlığı müfettişlerinin raporu ile soruşturma açılması isteniyor. Gerekçe, deli dana tehlikesi taşıyan ülkelerden, Türkiye'ye et ve et ürünleri ithal edilmesine göz yummaları. 
     
     Rapor bu yıl bitirildi 
     Rapor bu yılın nisan ayında bitirildi. Bakan Sami Güçlü'den onay aldı. Raporda sadece bakanlar değil dönemin bürokratları da suçlanıyor. Suçlanan bürokratlar arasında şu an Diyarbakır milletvekili olarak mecliste bulunan AKP'li Mehdi Eker de var. 
     Rapora göre bakanlar ve bürokratlar deli dana vakası görülen ülkelerden et ve et ürünleri ithalini yasaklamaları gerekirsen bazı idari tasarruflarla ithalata izin verdiler. 
     
     1996'da 551 hayvan ithal edildi 
     Örnek, 1996 yılında, dönemin Tarım Bakanı Nevzat Ercan'ın oluru ile, Fransa'dan 551 baş hayvan ithal edildi. Bakanlığın, ithalat yasağını eski tarihli kontrol belgeleri ile by pass ettiği raporda yer aldı. Yani bu idari tasarrufla yasaktan önce belge alanların riskli ülkelerden et ithal etmelerine izin verildi. 
     Rapora göre bundan üç ay sonra bu kez bir başka Bakan İsmet Atilla ve ardından bir yıllık aralıklarla Bakanlar Musa Demirci ve Mustafa Taşar da et ihtiva eden ürünlerin yurda sokulmasına izin verdiler. Hem de bu ürünler yani, koyun ve keçi yağlarının ithalatı yasak kapsamında olduğu halde. 
     
     Bakanlar insan hayatını tehlikeye sokuyor 
     Bu örneklerin ardından bakanlar için önemli bir suçlama yer aldı raporda. Buna göre dönemin bakanları ve bürokratları halk sağlığını açık şekilde riske attıklar. 
     Rapordaki tarihler yalnızca 96 ve 97 yılları ile da sınırlı değil. Yasak kapsamında olmasına rağmen 1997 ve 1998 tarihli kontrol belgeleri ile Fransa, Hollanda ve Belçika'dan koyun bağırsağı, et suyu gibi ürünlerin deli dana riskine rağmen Türkiye'ye girdiği anlaşılıyor. 
     Bürokratlar hakkında Yargıtay Cumhuriyet Başsavcılığı'nda adli soruşturma başlatılması gerekli görülürken dönemin bakanları hakkında ise meclis soruşturması açılması talep ediliyor. 
     
</TEXT>
</DOC>
