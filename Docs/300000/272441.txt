<DOC>
<DOCNO> 272441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur34.html </URL>
<DATE> 2004/09/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sümerbank davası... Ahmet Şimşek "Aldatıldım" 
</HEADLINE>
<TEXT>

     Sümerbank'ın eski sahibi Hayyam Garipoğlu'nun da aralarında bulunduğu 47 sanığın yargılanmasına devam edildi. 
     Bankacılık suçları konusunda ihtisas mahkemesi olarak kurulan İstanbul 8. Ağır Ceza Mahkemesi'ndeki duruşmaya, tutuksuz sanıklardan Ahmet Şimşek, Kamuran Beydoğan ile Fahri Bahçıvanoğlu katıldı. 
     Hayyam Garipoğlu'nun da aralarında bulunduğu 43 tutuksuz sanık ile gıyabi tutuklu Orhan Aslıtürk ise duruşmaya gelmedi. 
     Duruşmada sorgusu yapılan Ahmet Şimşek Holding ve Ahmet Şimşek Eğitim Kurumları'nın sahibi Ahmet Şimşek, borçları nedeniyle Hayyam Garipoğlu ile irtibata geçtiğini ve borçlarının ödenmesi konusunda protokol imzaladıklarını söyledi. 
     
     ''ALDATILDIM'' 
     Toplam değeri 100 trilyon lirayı geçen 84 gayrımenkulünü teminat olarak gösterdiğini belirten Şimşek, şöyle dedi 
     ''Bankacı sanıklar ve Hayyam Garipoğlu tarafından aldatıldım. Borçlarımın ödenmesi karşılığında gösterdiğim mal varlığım 100 trilyon lira iken bana verildiği söylenen kredi 1 trilyon 332 milyar liradır. Verildiği ifade edilen kredi, benim haberim olmadan 1 günde çıkarılarak Garipoğlu ailesine ait İpeks şirketinin New York'taki hesabına aktarılmıştır. Benim borçlarım ödenmediği gibi, teminat olarak gösterdiğim gayrımenkullerimi de geri alamadım.'' 
     
     ''MİNAREYİ ÇALMAK İÇİN KILIF UYDURMUŞLAR'' 
     Bu işlemden bankaya el konulması ve belgelerin incelenmesinden sonra haberdar olduğunu öne süren Şimşek, ''Şerefli bir eğitimci iken müflis bir işadamı durumuna düştüm. Güya benim borçlarımın ödenmesi için çıkarılan kredi, kendi ceplerine indi. Minareyi çalmak için kılıf uydurmuşlar. Bir ceplerinden çıkarıp diğer ceplerine koyuyorlar. Bu krediyi ben almış olsaydım, borçlarımın ödenmesinde kullanırdım'' diye konuştu. 
     Sanık Şimşek, gayrımenkullerinin kendisine verilmesi için Hayyam Garipoğlu aleyhine çeşitli davalar açtığını da ifade ederek, ''Şimdi de taşınmazlarımın bana geri verilmesini engellemeye çalışıyor. Bu gayrımenkullerle borçlarını ödüyor. Gayrımenkullerimden elini çeksin, borçlarını kendi varlığı ile ödesin'' dedi. 
     Şimşek, suç işlemediğini ve suça iştirak etmediğini savunarak, beraatını talep etti. 
     Kamuran Beydoğan ile Fahri Bahçıvanoğlu da üzerine atılı suçu işlemediklerini ileri sürerek beraat talebinde bulundular. 
     Mahkeme Heyeti, bir önceki celse alınan karar gereği istenen bilirkişi raporunun beklenmesi ve eksikliklerin giderilmesi amacıyla duruşmayı erteledi. 
     
     İDDİANAMELER 
     Birleştirilen davaların iddianamelerinde, sanıkların işledikleri suçlar, ''cürüm işlemek için teşekkül oluşturmak'', ''teşekküle bilerek yardım etmek'', ''bankayı aracı kılarak dolandırıcılık yapmak ve bu suça iştirak'', ''tahsis edilmemesi gereken bir kredinin açılmasını sağlamak maksadıyla dolandırıcılık'' ile ''banka parasını zimmete geçirmek'' olarak gösteriliyor. 
     Hayyam Garipoğlu'nun, olayın 245 mağduru olduğu düşünülerek toplam 808.5 ile 2 bin 17 yıl, Hayyam Garipoğlu'na bağlı çeşitli şirketlerin ortağı olan Nida, Nizam ve Kasım Garipoğlu'nun 739 yıl ile 1647'şer yıl, Sümerbank Yönetim Kurulu üyesi Cengiz Biçer'in 763 ile 1904 yıl arasında ağır hapis cezasına çarptırılması istenilen iddianamelerde, Şükrü Karahasanoğlu, İsmail Emen, Muhammet Ciğer, Mehmet Faruk Keçeli ve Orhan Aslıtürk'ün de aralarında bulunduğu diğer 42 sanığın da 1 ile 54 yıl arasında ağır hapis cezalarına çarptırılmaları talep ediliyor. 
     
</TEXT>
</DOC>
