<DOC>
<DOCNO> 286540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/guncel/agun.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazarcıya sus emri 
</HEADLINE>
<TEXT>


Üsküdar'daki semt pazarlarında satıcıların ağzını bıçak açmıyor. Çünkü belediye, Zabıta Yönetmeliği'ndeki "yüksek sesle ve bağırarak satış yapma yasağı"nı uygulamaya başladı 

Serhat Oğuz - İstanbul Fotoğraflar Ahmet Dumanlı 

Üsküdar Belediyesi, 22 semt pazarında yüksek sesle ve bağırarak satış yapılmasını yasakladı. Artık pazarlarda kulak tırmalayan "Gel vatandaş gel" bağırtıları duyulmuyor, müşterileri taciz etme boyutuna ulaşan bol gürültülü pazarlama yöntemlerine de rastlanmıyor. 
Yaklaşık 2 ay önce ilçede uygulamaya başlanan "Yüksek sesle satış yapma" yasağını incelemek için seçilen Bulgurlu Pazarı'nda, alışılmış çığlıklar yoktu. Ne tezg hın üzerine çıkıp sattığı kıyafetleri gürültülü bir şovla sergileyen komik erkek satıcılar, ne maniler düzen pazarcılar, ne de balıklarının ne kadar taze olduğunu müşterilere duyurmaya çalışan çığırtkan balıkçılar vardı. 
Pazarın kurulduğu sokakları sık sık turlayan zabıtaların da etkisiyle yasağa harfiyen uyan esnafın arasında yine de yasağı unutup bağırmaya kalkışanları, hem vatandaşlar hem de zabıtalar uyarmakta gecikmiyor. Bağıra çağıra müşteri çekmeye alışmış olan esnaf, şimdi ürünleri ve fiyatları büyük kartonlara yazarak müşterinin dikkatini çekmeye çalışıyor. 

Vatandaş memnun 
Yasak kararı esnafı ikiye bölmüş durumda. Giyim eşyası satan Aydın Gündoğdu, yasaktan sonra satışların düştüğünü belirterek, "Halkımız meraklı olduğu için bağırınca acaba ne satıyor diyerek tezg hın başına geliyor. Diğer vatandaşlar da kalabalığı görünce geliyor. Birbirlerini gaza getiriyorlar, biz de malımızı satıyorduk" diyor. Cengiz Oruç ise, "Ben zaten bağırmıyordum, böylesi daha iyi oldu, kafamızı dinliyoruz" diye konuşuyor. Alışveriş yaparken gürültüye değil, malın kalitesine baktığını belirten Hacer Civelek, yasaktan çok memnun kalmış. 
Üsküdar Belediyesi Zabıta Müdürü Vahit Olgun, yüksek sesle satış yasağının zaten Zabıta Yönetmeliği'nde yer aldığını, ancak bunu ilk kez kendilerinin uyguladığını belirtti. Olgun, yasak kapsamında 35 pazarcıya ceza verdiklerini kaydetti. 


</TEXT>
</DOC>
