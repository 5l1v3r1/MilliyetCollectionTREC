<DOC>
<DOCNO> 293880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur01.html </URL>
<DATE> 2004/12/01/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Liseli Sevtap iki aydır kayıp 
</HEADLINE>
<TEXT>

     Ahmet BAYRAK DHA 

MUĞLA Ticaret Meslek Lisesi son sınıf öğrencisi 16 yaşındaki Sevtap Can'dan ailesi 58 gündür haber alamıyor. Savcılığa ve polise başvuran baba İsmail Can, "Kızımın hayatından edişe duyuyorum. Eşim Parkinson hastası, çok zor durumdayız'' dedi. 
     Staj yaptığı Muğla SSK'dan iki ay önce maaşını alan liseli Sevtap Can, parkinson hastası annesi Emine Can ve emekli babası İsmail Can'dan gizlice eşyaları toplayıp evi terketi. Bir yandan eşine bakmaya çalışan bir yandan da kızının izini süren baba İsmail Can, tüm çabalarına karşın, Sevtap'tan haber alamadı. Baba İsmail Can, "Kızımla aramda herhangi bir sorun yoktu. Hiçbir zaman tartışmadık kavga etmedik. Evi neden terk ettiğini bilmiyorum. Eşim yatalak hasta. Hem eşime hem de kızımla aynı okulda okuyan oğluma ben bakıyorum. Savcılığa ve polise başvurduk. Ancak bir sonuç alamadık. Kızımın hayatından edişe duyuyorum Annesi sürekli ağlıyor. Yetkililere yalvarıyorum. Ne olur kızımı bulun. Perişan haldeyiz. Yardım edin'' diye konuştu. 
     Hastalığı nedeniyle yatağa mahkum olan gözü yaşlı anne Emine Can ise, "Canım seni çok özledim. Sensiz yaşayamam. Seni affediyoruz. Ne olur evine dön. Baban sana kızmayacak, sen gidince tamamen hasta oldum, yataklara düştüm. Senin yokluğuna dayanamıyorum. Sen benim canımsın gel ne olur'' diyerek, kızına geri dönmesi için yalvardı. 
     
</TEXT>
</DOC>
