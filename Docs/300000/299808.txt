<DOC>
<DOCNO> 299808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun39.html </URL>
<DATE> 2004/12/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yatak odasından 'cihat' kasetleri çıktı 
</HEADLINE>
<TEXT>

     ABD'deki 11 Eylül saldırılarını desteklemek suçundan Hamburg Eyalet Yüksek Mahkemesi'nde yargılanan Münir El Mutasaddık'ın, yatak odasında ''cihad'' kasetleri bulunduğu bildirildi. 
     Mutasaddık'ın yargılandığı davada ifade veren bir polis, 11 Eylül saldırılarından birkaç hafta sonra Mutasaddık'ın evine düzenlenen baskın sırasında sanığın yatak odasında bulunan kasetlerden ikisinin ''cihad'' içerikli olduğunu söyledi. 
     Tanık polis, kasetlerden birinin üzerinde ''Tarih sadece kanla yazılacaktır'' ifadesinin yer aldığı ve her iki kasetteki şarkıların ''cihad şehitlerine'' adanmış olduğunu belirtti. 
     Mahkemede ifade veren polis memuru ayrıca, Mutasaddık'ın evinde, 11 Eylül teröristlerinden Muhammed Atta'ya ait 6 karton kutu bulunduğunu ve içinde de Atta'nın üniversite eğitimiyle ilgili belge ve malzeme olduğunu kaydetti. 
     Mutasaddık'ın duruşmalarına 4 Ocak 2005 tarihinde devam edilecek. 
     Münir El Mutasaddık, daha önce 2003 yılında Hamburg Eyalet Yüksek Mahkemesi'nde yargılanarak 11 Eylül saldırılarını desteklemek ve terör örgütüne üye olmak suçundan 15 yıl hapis cezasına çarptırılmış, Federal Yargıtay ise kararı bozarak davanın yeniden görülmesine karar vermişti. 
     
</TEXT>
</DOC>
