<DOC>
<DOCNO> 299411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun08.html </URL>
<DATE> 2004/12/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Letonya Dışişleri Bakanı'nın Türkiye gafı alay konusu oldu 
</HEADLINE>
<TEXT>

     Eda BERKBAYRAK LETONYA, DHA 

LETONYA Dışişleri Bakanı Artis Pabriks, ulusal televizyon kanalında yayınlanan bir tartışma programında Türkiye'nin Rusya ile sınırı olduğunu iddia ederek ülkesinde alay konusu oldu. 
     Programda Letonya ve Türkiye'nin benzerliklerini açıklamaya çalışan Pabriks, konuşmasının bir bölümünde "Türkiye'nin Letonya ile en büyük benzerliği Rusya ile sınırı olması" dedi. Dışişleri Bakanı Pabriks'in ağzından çıkan bu cümle stüdyodaki diğer konuklar üzerinde soğuk bir duş etkisi yarattı. 
     İlk etapta gafını anlamayan bakan konuşmasına devam ederken, haberi yayınlayan bazı internet siteleri, haberle birlikte "İşte Türkiye'nin asıl komşuları" başlığı altında Türkiye ve komşu olduğu ülkelerin de haritasını yayınladı. Bakan Pabriks ülkede coğrafya cahili ilan edildi. 
     
</TEXT>
</DOC>
