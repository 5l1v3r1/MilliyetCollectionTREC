<DOC>
<DOCNO> 280224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/siyaset/siy04.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'ta 'Kerkük' zirvesi 
</HEADLINE>
<TEXT>


Zirvede gündem, Barzani'nin sözleri ve Kerkük'tü. Toplantıda, Özkök ve Başbuğ, Kerkük'teki Kürt göçünün takip edilmesi ve sorunun AB süreci gölgesinde kalmaması konusundaki hassasiyetlerini hükümete iletti... 

ANKARA Milliyet 


Genelkurmay Başkanı Org. Hilmi Özkök ve Genelkurmay 2. Başkanı Org. İlker Başbuğ, hükümetten Irak ve Kerkük sorununun Türkiye'nin AB sürecinde gölgede kalmamasını istedi. 
Yeni Başbakanlık binasında dün 3.5 saat süren Irak zirvesine Başbakan Recep Tayyip Erdoğan, Org. Özkök, Dışişleri Bakanı Abdullah Gül, Org. Başbuğ, Dışişleri Bakanlığı Müsteşar Vekili Ali Tuygan ve Irak Özel Temsilcisi Osman Korutürk katıldı. "Sürpriz bir toplantı" olmadığı kaydedilen zirvede, Irak'taki son gelişmelerle, IKDP lideri Mesud Barzani'nin Ankara'da yaptığı "Kerkük Kürdistan'ın kalbidir" sözleri değerlendirildi. Barzani'nin Kerkük'ün Irak'ın yeni yapılanmasında "Kürt bölgesi"ne dahil edilmesi konusunda ısrar ettiğinin altı çizildi. Bu yaklaşımın kabul edilemez olduğunu Barzani'ye anlatan Erdoğan ve Gül'ün "Kerkük'teki olumsuz gelişmelerin bölgedeki istikrarı dinamitleyeceği" yönündeki uyarıları da askerlere iletildi. Özkök ve Başbuğ da, Barzani'nin bu yaklaşımı dikkate alınarak, Irak'ın ve özellikle Kerkük'te seçimlere kadar geçecek sürenin Türkiye açısından dikkatle takip edilmesi ve konunun AB sürecinin gölgesinde kalmaması gerektiği konusundaki hassasiyetleri hükümete anlattı. 

ABD'ye yakın markaj 
Zirvede, Kerkük'teki Kürt göçünün takip edilmesi ve Irak'taki asıl otorite olan ABD'nin bu konuda Türkiye'nin hassasiyetlerini gözetecek önlemleri bir an önce alması için girişimlerde bulunulması kararlaştırıldı. Temaslarda ABD'ye, olası etnik çatışmanın bölge ülkelere de etkisi olabileceğinin anlatılması da benimsendi. 


</TEXT>
</DOC>
