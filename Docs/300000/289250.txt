<DOC>
<DOCNO> 289250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy06.html </URL>
<DATE> 2004/11/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AKP'li Şahin Tüp bebek sosyal güvenlik kapsamına alınsın 
</HEADLINE>
<TEXT>

     AK Parti Gaziantep Milletvekili Fatma Şahin, ''tüp bebek'' konusunda rapor hazırladı. Raporu Başbakan Recep Tayyip Erdoğan'a da veren Şahin, tüp bebek uygulamasının sosyal güvenlik kapsamına alınmasını istedi. 
     Raporda, tıbbın, kısırlığa infertilite karşı son çare olarak tüp bebek uygulamasını keşfettiğini, dünyada ilk tüp bebeğin 1978, Türkiye'de ise 1988 yılında doğduğunu anlatan Şahin, tüp bebek sayısının 1.5 milyona ulaşıldığını kaydetti. 
     Türkiye'de 52 merkezin bunu başarıyla uyguladığına işaret eden Şahin, 2-3 bin doları bulan tüp bebek uygulamasından, çocuksuz çiftlerin yüksek maliyet nedeniyle yararlanamadığını vurguladı. 
     Dünyanın bir çok yerinde tüp bebek uygulamasının ''zorunlu sağlık sorunu'' olarak algılandığını ve kabul edildiğine dikkati çeken Şahin, ABD ve birçok AB üyesinde tüp bebek uygulaması giderlerinin devlet tarafından zorunlu sigorta kapsamında değerlendirilerek karşılandığını, Kanada'da ise yıllık 15 bin dolara kadar kısırlık giderlerinin gelir vergisinden düşüldüğünü ifade etti. 
     
     ''TÜRKİYE'DE ESTETİK OPERASYON GİBİ...'' 
     ''Literatürde tüp bebek uygulamasının zorunlu sağlık sorunu olarak kabul görmesine karşılık Türkiye'de estetik operasyon gibi değerlendirilmesi ve zorunlu sağlık sigortası kapsamı dışında tutulması anlaşılır bir şey değildir'' diyen Şahin, Tüp Bebek Bilim Kurulu'un 1992 ve 2004 yıllarında aldığı 2 tavsiye kararında, ''kısırlığın bir hastalık olarak kabul edilmesi ve bu tedavide kullanılan tıbbi ve cerrahi yöntemlerle ilaç, sarf malzemesi, tetkik ve tahlillere ait giderlerin yanında tüp bebek uygulaması giderlerinin de devlet bütçesinden karşılanması'' görüşüne yer verildiğini hatırlattı. 
     Konuyla ilgili Danıştay'ın da 2001 yılında ''kısırlık teşhisi konulan ve tüp bebek yöntemiyle çocuk sahibi olabileceği sağlık raporuyla belgelenen davacının üremeye yardımcı tedavi merkezine sevkinin gerektiği'' yönünde karar verdiğine işaret eden Şahin, ''Gerek Tüp Bebek Bilim Kurulu tavsiye kararları gerekse Danıştay kararları bütün çıplaklığıyla ortada dururken, bunu kulak arkası etmek doğru olmadığı gibi esasen artık mümkün de değildir'' dedi. 
     
     ''DOĞU VE GÜNEYDOĞU PİLOT BÖLGE OLMALI'' 
     Tüp bebek uygulamasının sosyal güvenlik kapsamına alınması amacıyla Sağlık Bakanlığı ile Maliye Bakanlığı nezdinde girişimlerde bulunulduğunu anlatan Şahin, Sağlık Bakanlığı'nda bu yönde bir çalışma başlatıldığını bildirdi. 
     2005 yılı bütçesine tüp bebek konusunda ek ödenek konulmasını isteyen Şahin, sosyal devlet anlayışı ve tıp teknolojisinin elverdiği imkanlar ölçüsünde çocuksuz her çiftin tüp bebek uygulamasından yararlanmasının hak olduğunu belirtti. Bunun devlete düşen en kutsal görevlerden biri olduğunu savunan Şahin, ''AK Parti misyonu, çocuksuz ailelere çocuk zevkini tattırmalıdır'' dedi. Şahin, raporunda konuyla ilgili olarak şu önerilere yer verdi 
     ''Tüp bebek uygulamasının sosyal güvenlik kapsamına alınması projesinde, özellikle Doğu ve Güneydoğu Anadolu bölgeleri pilot bölge olarak seçilmelidir. Devlet imkanlarının elvermediği yerde değişik fonlardan yaralanılmalıdır. 
     SSK ve BAĞKUR, Sağlık Bakanlığı ile eşgüdümlü olarak bu konuda üzerine düşeni yapmalıdır. 
     Üremeye yardımcı tedavi yöntemleri merkezleri, sağlık bakanlığının yakın gözetiminde ve denetiminde olmalı, bu konuda gerekli envanter tutulmalıdır. Bu konudaki yasal boşluklar doldurulmalıdır.'' 
     
</TEXT>
</DOC>
