<DOC>
<DOCNO> 278037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko05.html </URL>
<DATE> 2004/10/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Anadolu Kobi'leri AB'yi keşfediyor 
</HEADLINE>
<TEXT>

     Türkiye'de sayıları 9 olan ve Avrupa Birliği ile ilgili ticari konularda merak edilenleri cevaplamaya çalışan Avrupa Bilgi Merkezlerine, Anadolu KOBİ'lerinin büyük ilgi gösterdiği bildirildi. 
     AB'ye üye veya üyelik için aday ülkelerde bulunan ve ülkemizde 1996 yılında ilk kez Ankara'da faaliyete geçen Avrupa Bilgi Merkezleri ABM , AB'yi keşfetmek isteyen işadamlarının Avrupa ile ilgili sorunlarını cevaplayarak, program ve projelerden yararlanmaları için yol gösteriyor. 
     Adana Ticaret Odası Avrupa Bilgi Bürosu'ndan sorumlu Yönetim Kurulu Üyesi Ali Münif Yeğenağa, Adana ABM'nin Ocak 2004 tarihinde kurulmasına rağmen iş dünyası tarafından, kısa sürede yapılan etkinliklerle tanınır hale geldiğini söyledi. 
     ABM'nin Adana Ticaret Odası, Adana Sanayi Odası ve KOSGEB Bölge Müdürlüğü'nün ortaklığıyla kurulduğunu vurgulayan Yeğenağa, kuruluşunun ilk dönemlerinde düzenlenen toplantı, panel, konferanslar ve basılan dergi ve broşürlerle kendilerini sanayiciye tanıtmaya çalıştıklarını anlattı. 
     Yeğenağa, Mart-Nisan ayından itibaren çalışmalarının meyvelerini topladıklarını ifade ederek, ''Artık sanayici bize birebir, internet veya telefon aracılığıyla ulaşıyor ve istediği bilgiye ulaşabiliyor. Bu bizleri sevindiriyor'' dedi. 
     Anadolu'daki KOBİ'lerin ihracat için yavaş yavaş uyanarak AB'yi keşfettiğini belirten Yeğenağa, şöyle devam etti 
     ''Avrupa Bilgi Merkezleri'ne başvuruda bulunan KOBİ'ler, en çok AB ülkelerine neyi, nasıl ihraç ve ithal edeceklerini, CE standardını nasıl kazanacaklarını, fabrikalarını Avrupa normlarına nasıl hazırlayabileceklerini soruyor. 
     Ayrıca, onlara ortaklık yapabilecekleri şirketleri, AB'nin sunduğu kredi ve fonlardan nasıl yararlanabilecekleri konusunda da bilgiler aktarıyoruz. Doğrudan Brüksel'e bağlı bir bilgi ağı sayesinde doğrudan cevaplar ve iletişim kurma olanağına sahibiz.'' 
     
     ''TÜRKİYE İHRACATINA BÜYÜK KATKIMIZ VAR'' 
     Adana Avrupa Bilgi Merkezi Koordinatörü Alpar Baykozi de, AB'nin temelinde, ticari varlıklı bir birlik olma ilkesi yattığını, ABM'lerin de bu anlamda ticari ilişkilere destek verdiğini kaydetti. 
     Baykozi, Avrupa Bilgi Merkezleri'nin Ankara'dan sonra bu yılın başında İstanbul'da 2, Bursa, Denizli, Gaziantep, Samsun ve Konya'da da açıldığını söyledi. 
     Kısa süre içinde özellikle KOBİ'lerin bu merkezlere büyük ilgi gösterdiğini vurgulayan Baykozi, kendilerinin sorumluluk alanları içinde olan Mersin, Osmaniye, Kahramanmaraş ve Hatay illerinden KOBİ temsilcilerinin geldiğini belirtti. 
     Baykozi, bir ayda yaklaşık 30-35 KOBİ'ye giderek merkez hakkında bilgi verdiklerini, ayrıca, Nisan ayından itibaren haftada 15 KOBİ temsilcisinin ise kendilerine başvuruda bulunduğunu vurguladı. 
     Adana, Bursa, Denizli, Gaziantep, Samsun ve Konya Avrupa Bilgi Merkezi'nden alınan bilgiye göre, Ekim ayına kadar yaklaşık 2 bin 500 sanayici başvuruda bulunarak bilgi talebinde bulundu. 
     
</TEXT>
</DOC>
