<DOC>
<DOCNO> 291136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy23.html </URL>
<DATE> 2004/11/22/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
İnönü'de cinayet... Erdoğan, "Cinayet olayının üstüne gideceğiz" dedi... 
</HEADLINE>
<TEXT>

     Başbakan Recep Tayyip Erdoğan, BJK İnönü Stadı'nda 1 kişinin ölümüyle sonuçlanan bıçaklama olayına ilişkin, ''Maçı izlemeye gelen, hiç günahsız gencin, 'omuzu omzuma çarptı' denilerek bu şekilde, böyle bir muameleye tabi olması, bizleri derinden üzmüştür'' dedi. 
     Başbakan Erdoğan, Merkez Yürütme Kurulu toplantısı için AK Parti Genel Merkezi'ne gelişinde basın mensuplarının sorularını yanıtladı. 
     Erdoğan, bir gazetecinin, ''İnönü Stadyumu'nda bir cinayet işlendi. Bir ölü var. Bu konuda sizden bir değerlendirme alabilir miyiz'' sorusuna şu yanıtı verdi 
     ''Bu konu, özellikle, fair play'i tavsiye ettiğimiz, fair play için çok ciddi adımlar atılması gerektiğine inanarak yola çıktığımız bu sezonda, gerçekten, milletçe hepimizi üzen bir olay. Bu, tribünlerdeki güveni ve sporu, gerçekten, kendileri için dinlence imkanı gören halkımızı, aslında ürküten bir konu. Dikkat ederseniz, karşıt takımların seyircisi olmaktan çok, aynı takımın seyircileri arasında da bu tür olaylara, son zamanlarda rastlamaya başladık. Kaldı ki bunda bir de taraf olma gibi bir durum yok. Maçı izlemeye gelen, hiç günahsız gencin, 'omuzu omzuma çarptı' denilerek bu şekilde, böyle bir muameleye tabi olması, bizleri derinden üzmüştür. 
     Konuyla ilgili olarak, Bakanlar Kurulu'nda da gerekli görüşmeleri yaptık. Elimizden gelen bütün imkanları seferber ederek, bu konunun üzerine ciddi gitmekte kararlıyız.'' Spordan Sorumlu Devlet Bakanlığı'nın, Federasyon'un çalışmalarını takip ettiğini kaydeden Erdoğan, Federasyon'un çalışmalarından sonra ortak adım atarak, gerek Birinci Lig'de, gerekse diğer liglerde gerekli tedbirleri alacaklarını söyledi. 
     
</TEXT>
</DOC>
