<DOC>
<DOCNO> 295126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun28.html </URL>
<DATE> 2004/12/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
ETA'nın tehdidi doğru çıktı, İspanya'da 7 kentte bomba patladı 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığı için mücadele eden ETA terör örgütü ülkenin yedi ayrı yerinde bombalı saldırı düzenledi. Patlamalarda iki ya da üç kişinin hafif yaralandığı duyuruldu. 
     İspanyol yetkililer ve basın kuruluşları bombaların hepsinin ETA tarafından patlatıldığını duyurdu. 
     İspanyol ajansı Europa Press'in haberine göre, Türkiye saatiyle 14.30'da Leon, Avila, Santillana del Mar ve Ciudad Real'de ETA'nın yerleştirdiği bombaların beşi patladı. 
     
     İki ya da üç kişi yaralandı 

     Santillana del Mar ve Ciudad Real'de patlamalar meydana geldiğini doğrulayan İspanyol yetkililer, Santillana'daki patlamada iki ya da üç kişinin yaralandığını belirttiler. Ciudad'daki patlamada ölen ya da yaralanan olup olmadığı konusunda ise bilgi verilmedi. 
     
     Uyarı yine önceden geldi 

     ETA'ya yakınlığıyla bilinen Gara gazetesinin internet sitesinde bugün yer alan haberde, bombaların saat 14.30'da İspanya'nın 'farklı' yerlerinde patlatılacağı duyurulmuştu. 
     Örgüt, geçtiğimiz cuma günü başkent Madrid'in çeşitli bölgelerindeki benzin istasyonlarında beş bomba patlatmıştı. 
     
     ETA eylemlerinde 850 kişi hayatını kaybetti 

     Örgüt, bu patlamalardan önce de polisi arayıp, haber vermişti. ETA'nın ülkede 1968 yılından beri gerçekleştirdiği eylemlerde yaklaşık 850 kişi hayatını kaybetti. 
     
</TEXT>
</DOC>
