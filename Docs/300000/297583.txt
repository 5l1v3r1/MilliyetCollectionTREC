<DOC>
<DOCNO> 297583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy03.html </URL>
<DATE> 2004/12/14/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Erdoğan, AB halklarını ikna atağında 
</HEADLINE>
<TEXT>

     Başbakan Recep Tayyip Erdoğan, Türkiye'nin kilitlendiği 17 aralık zirvesi öncesi AB kamuoyunu ikna atağına geçti. 
     Erdoğan, yoğun gündeminin arasına sıkıştırdığı röportajlarla dış basın temsilcilerine Türkiye’nin AB perspektifini anlatıyor. 
     AB liderlerini ikna etmenin yolunun, halkları ikna etmekten geçtiğine inanan Başbakan Erdoğan’a yabancı basının da ilgisi büyük. Kritik zirvenin yaklaştığı son günlerde Avrupa basınından 100'e yakın yabancı gazetecinin Başbakan’dan röportaj talep ettiği belirtiliyor. 
     
     Fransız halkına korkularınız yersiz’ mesajı 
     Kamuoyunun kaygılarını gidermek ve merak ettikleri konulara açıklık getirmek isteyen Başbakan Erdoğan, Türkiye’nin AB üyeliğine karşı en büyük muhalefetin yaşandığı ülkelerin başında gelen Fransa’daki TV 5'e bir demeç verdi. 
     Başbakan, burada yaptığı açıklamada Kıbrıs konusu 17 aralıktan önce masaya getirilirse bunu bir dayatma’ olarak kabul edeceklerini söyleyerek, ''AB ülkeleri bizi aralarına katmak istemezlerse, çok da delisi değiliz'' dedi. 
     Kıbrıs konusunu müzakere sürecinde konuşabilecekleri mesajını veren Erdoğan ayrıca, Avrupa'nın Türkiye'yi almak istememesi durumunda Kopenhag kriterlerinin adını Ankara kriterleri olarak değiştireceklerini ve yola devam edeceklerini söyledi. 
     Başbakan Fransız halkına da 'Türklerle ilgili korkularının yersiz olduğu' mesajını vermeyi ihmal etmedi. 
     
     Almanya'ya 'kültürlerarası uzlaşma' mesajı 
     Haftalık Alman gazetesi 'Bild am Sonntag'a da konuşan Başbakan Erdoğan, AB'nin Türkiye'ye ayrımcılık yaptığını söyledi. 
     Türkiye'ye diğer üye adayı ülkelere göre daha sıkı şartlar getirildiğini savunan Erdoğan, diğer hiçbir ülke AB kapısında 41 yıl boyunca beklemek zorunda kalmadı. Tüm şartları yerine getirdik, buna rağmen Avrupalılar tereddüt ediyor. Buna ayrımcılık da denilebilir'' diye konuştu. 
     Avrupa'nın Türkiye'ye 'hayır' demesi durumunda, bunun 'kültürlerarası anlaşmaya fazla değer vermediği' şeklinde algılanabileceğini ifade eden Başbakan, Türkiye'nin üyeliğinin AB’yi teröre karşı mücadelede daha güçlü kılacağını söyledi. 
     
     İngiltere'ye 'terör tırmanır' mesajı 
     Başbakan Erdoğan, bugün de İngiliz The Times ve Independent gazetelerindeydi. 
     
     The Times 
     Erdoğan röportajını kapağından duyuran The Times, Türkiye'nin üyelik tartışmalarına iki sayfalık yer ayırdı. 
     Türkiye’nin 1952 tarihinden bu yana gelişen AB serüveninin kısa bir özetini yayımlayan gazete, Başbakan Erdoğan’ın "AB, Türkiye'yi reddederse İslami terör saldırıları tırmanır" uyarısına yer verdi. 
     İslam ve demokrasiyi birleştirmiş bir ülkeyi AB'ye almanın medeniyetler arasında uyum sağlayacağını kaydeden Erdoğan, El Kaide gibi terör örgütlerinin faaliyetlerini kastederek "aksi takdirde dünya bugünkü vaziyete katlanmak zorunda kalır" ifadesini kullandı. 
     AB ülkelerinin AB'yi bir 'Hıristiyan Kulübü' olarak tutma konusunda ısrar etmeleri halinde, Türkiye'nin yapabileceği bir şey olmadığını vurgulayan Başbakan, "ancak bu ülkeler dünyanın geri kalanı ile köprüleri yakarsa tarih onları affetmez" uyarısında bulundu. 
     Erdoğan, İslamcı geçmişi ile ilgili sorulara ise 'siz hala orada mısınız tarzında bir gülümsemeyle "Müslümanız, Türküz, demokratız ve ülkemiz de laik. Söylenecek başka bir söz yok" yanıtını verdi. 
     
     The Independent 
     Erdoğan, The Independent gazetesine verdiği demeçte de "müzakerelerin başlaması, üyeliği garantilediğimiz anlamına gelmez. Bunu kabul ediyoruz. Hal böyleyken, daha işin başında neden bu kadar sorun çıkarılıyor " diye sordu. 
     Türkiye'nin bir bedel karşılığında Avrupa ile İslam dünyası arasındaki yaraları iyileştirebileceğini belirten Erdoğan, "Türkiye'nin AB üyeliği yüzyılın projesidir" ifadesini kullandı. 
     
</TEXT>
</DOC>
