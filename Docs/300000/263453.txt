<DOC>
<DOCNO> 263453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sontur14.html </URL>
<DATE> 2004/08/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Yangında, evde uyuyan iki çocuk öldü... 
</HEADLINE>
<TEXT>

     Antalya'nın Hacıaliler Köyü'nde, bir evde çıkan yangında, içerde uyuyan bir yaşındaki Derya ile 15 günlük Nazife Nur Gezer, yanarak öldü. 
     AA muhabirinin aldığı bilgiye göre, Çalkaya Beldesi Hacıaliler Köyü'nde, çiçek atölyesi ve ev olarak kullanılan tek katlı binada oturan Ayşe ve Ferhat Gezer, çocukları 4 yaşındaki Esra, 1 yaşındaki Derya ve 15 günlük Nazife Nur'u evde bırakarak, evlerinin yakınındaki seradan çiçek toplamak için dışarı çıktılar. Anne ve babanın ayrılmasından kısa bir süre sonra evde yangın çıktı. Evin yakınında oturan dede Mehmet Gezer 55 , yangını görerek eve geldi. İçerideki çocukları kurtarmak isterken dumandan zehirlenen dede, hastaneye kaldırıldı. 
     Antalya Büyükşehir Belediyesi İtfaiye ekiplerinin müdahale ettiği yangında, çiçek atölyesi olarak da kullanılan ev tamamen yandı. Yangında, içerde bulunan 1 yaşındaki Derya ve 15 günlük Nazife Nur yanarak öldü. Esra ise komşuya gittiği için kurtuldu. 
     Yangını gören anne Ayşe ve baba Ferhat Gezer, eve döndüklerinde gördükleri manzara karşısında sinir krizleri geçirdiler. 
     Yangın sonrası evde incelemelerde bulunan Antalya Büyükşehir Belediyesi İtfaiye Daire Başkanı Ali Fuat Uslu, gazetecilere yaptığı açıklamada, yangının, ısınan elektrik kablolarının tutuşması sonucu meydana geldiğini bildirdi. Çatının kontrplak ve naylon kaplı olması nedeniyle yangının bir anda evi tamamen sardığını kaydeden Uslu, ''Aşırı yüklenme sonucu ısınan antikrom kablolar, kısa devre yaparak için için yanmaya başlamış. Bunun nedeni de tek prize bir çok ev aletinin takılması ve aşırı elektrik yüklenmesinin gerçekleşmesi'' diye konuştu. 
     Cumhuriyet Savcılığı, olayla ilgili soruşturma başlattı. 
     
</TEXT>
</DOC>
