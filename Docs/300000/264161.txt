<DOC>
<DOCNO> 264161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur08.html </URL>
<DATE> 2004/08/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kandilli Rasathanesi 7.2 büyüklüğünde deprem bekliyoruz 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Rasathane Müdürü Prof. Dr. Gülay Barbarosoğlu, ''Kuzey Anadolu fayında kırılma Marmara Denizi'ndeki Tekirdağ çukurunda olacak'' dedi. 
     Barbarosoğlu, Gölcük'te, Marmara depreminin 5. yıldönümü etkinlikleri kapsamında düzenlenen toplantıda, olası depremin, İstanbul değil, Marmara depremi olduğunu söyledi. 
     İstanbul'un fay hattı üzerinde olmadığını anımsatan Barbarosoğlu, depremin Kuzey Anadolu Fayı'nın Marmara uzantısında meydana geleceğini belirtti. Barbarosoğlu, şunları kaydetti 
     ''Marmara'da olacak bu deprem sadece İstanbul'u değil, bütün Marmara bölgesindeki illeri etkileyecektir. İstanbul depremi demek, başka illerin etkilenmeyeceği anlamına gelir. Bu da yanlış olur. Kuzey Anadolu Fayı'nda kırılma Marmara Denizi'ndeki Tekirdağ çukurunda olacak. Bu kırılmanın 7.2 büyüklüğünde bir deprem meydana getireceğini düşünüyoruz. 
     Türkiye'de ilk 8 ay içinde 3 bin 145 deprem meydana geldi. Bu günde ortalama 14 deprem demektir. Bu ülke sürekli depremle yaşıyor. Depreme alışmamız gerekiyor. Depremi önleyemeyiz ancak riski azaltabiliriz. Bunun için önlemler almaya devam etmeliyiz.'' Barbarosoğlu, Marmara depreminin 5. yıldönümünde Gölcük'ün toparlandığını ve normal yaşama döndüğünü gördüğünü belirterek, ''Gölcük deprem sonrası sınavını başarıyla vermiştir. Artık Gölcük halkının, devletle, yaşamla barışması gerekiyor'' diye konuştu. 

     
</TEXT>
</DOC>
