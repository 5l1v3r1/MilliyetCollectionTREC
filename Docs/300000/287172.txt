<DOC>
<DOCNO> 287172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo16.html </URL>
<DATE> 2004/11/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Anderlecht-La Louviere maçında patlak top tartışması... 
</HEADLINE>
<TEXT>

     Belçika futbol liginde hafta sonu yapılan Anderlecht-La Louviere maçında, bir gol öncesinde topun patlaması tartışma ve itirazlara neden oldu. 
     Anderlecht oyuncularından Walter Baseggio, 64. dakikada, takımı 1-0 mağlup durumdayken şiddetli bir vuruşla topu La Louviere ağlarına gönderdi. Maçın hakemi Serge Gumienny, topun patlak olduğunu golden sonra gördüğü için bu golü iptal etmedi. 
     La Louviere yetkilileri, video kayıtlarını kanıt olarak göstererek topun, Baseggio'nun darbesini almasından 3 metre sonra patladığını, bu nedenle yön değiştirdiğini savundular. Kulüp temsilcileri, Belçika Futbol Federasyonu bünyesinde dava açtılar ve 2-1 mağlup bitirdikleri maçın tekrar oynanmasını istediler. 
     Federasyon yetkilileri, bu itirazın dikkate alınması olasılığının düşük kaldığını belirterek, La Louviere'in kanıt olarak gösterdiği video kayıtlarının maçı nakleden özel bir televizyon kanalından geldiğini, resmi görüntü kayıtlarının söz konusu olmadığını ve sunulan görüntülerin yasal olarak dikkate alınamayacağını bildirdiler. 
     Yetkililer, topun patlama zamanı ve yeri konusunda sadece şahitlerin ifadelerinin dikkate alınabileceğini, ancak bu şahitlerin tamamının La Louviere oyuncusu veya taraftarı olduğunu, bu durumun da sorun yarattığını ifade ettiler. 
     Hakem Gumienny, kurallara göre topun patladığı yerde maçın durması, topun yenilenmesinin ardından, aynı noktadan hava atışıyla tekrar başlaması gerektiğini bildiğini, ancak kendisinin topun patladığını golden sonra, kale içinde gördüğünü, dolayısıyla gol kararının ardından top değişikliği yaptığını söyledi. 
     Merkez Hakemler Komisyonu ve Futbol Federasyonu'nun konuya ilişkin yasal başvuruyu inceleyecekleri, ancak La Louviere kulübünün davayı kazanma şansının çok düşük olduğu belirtiliyor. 
     
</TEXT>
</DOC>
