<DOC>
<DOCNO> 285679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun25.html </URL>
<DATE> 2004/11/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
ABD üssüne havan topu, Felluce bombalanıyor... 
</HEADLINE>
<TEXT>

     Irak'ın başkenti Bağdat'ın kuzeyindeki Amerikan üssü yakınlarında düzenlenen havan topu saldırısında 1 çocuğun öldüğü, 3 çocuğun yaralandığı belirtildi. 
     ABD ordusundan yapılan açıklamada, Bağdat'ın kuzeyine 80 kilometre uzaklıktaki Balad'da meydana gelen saldırıda Amerikan askerlerinden yaralanan olmadığı kaydedildi. 
     Açıklamada, saldırının ardından 4 çocuğun bir askeri hastaneye kaldırıldığı, çocuklardan birinin hastaneye vardığında öldüğü bildirildi. 
     
     FELLUCE BOMBALANIYOR 

     Amerikan uçaklarının, Irak'ta direnişçilerin kalesi olarak görülen Felluce kentini bombaladığı bildirildi. 
     Amerikan ordusundan yapılan açıklamada, dün gece düzenlenen hava akınında, bir silah deposu ile direnişçilerin komuta karargahının bombalandığı belirtildi. 
     Açıklamada, operasyonların, Felluce yabancı teröristlerden ve direnişçilerden arındırılıncaya kadar devam edeceği kaydedildi. 
     Saldırıda ölen veya yaralanan olup olmadığına dair bilgi verilmedi. 
     
</TEXT>
</DOC>
