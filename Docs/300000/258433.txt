<DOC>
<DOCNO> 258433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/yasam/yas01.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla'da özel uçak çakıldı... 
</HEADLINE>
<TEXT>


Tanıtım filmi çekmek için havalanan özel uçak, kalkıştan 15 dakika sonra düştü. Kazada pilot ölürken biri Türk, 2 yolcu yaralandı 

AHMET BAYRAK Muğla DHA 

Muğlanın Ortaca ilçesine bağlı Sarıgerme Beldesi'nde Cesna 172 tipi özel bir uçak havalandıktan 15 dakika sonra düştü. Pilot Mevlüt Cengiz yaşamını yitirirken, tanıtım filmi çeken iki Avusturyalı ile bir Türk yolcu yaralı kurtuldu. 
Türk Hava Kurumu'ndan emekli pilot Cengiz, dün 17.20'de, Magic Life Oteli İnsan Kaynakları Müdiresi Bilge Çetinkaya ile tesisin tanıtım filmini çekecek Avusturyalı kameramanlar Julia Peters ve Heike Nosslbock'le birlikte Dalaman Havaalanı'ndan kalktı. 

Boş alan aradı 
Uçak, Sarıgerme üzerine geldiğinde, bilinmeyen nedenle irtifa kaybetmeye başladı. Arızayı gideremeyen pilot Cengiz, acil iniş için boş alan aradı. Ancak uçak, havalandıktan 15 dakika sonra Sarıgerme sahilindeki yüzlerce kişinin gözleri önünde ormanlık alana çakıldı. Alev alan uçakta pilot Cengiz yanarak öldü. Çevreden yetişen vatandaşlar, Çetinkaya, Peters ve Nosslblock'u yaralı olarak enkazdan çıkardı. 

İnceleme yapılıyor 
Peters ve Nosslbock, helikopterle Dalaman SSK Hastanesi'ne kaldırılırken, Çetinkayada Ortaca Devlet Hastanesi'ne gönderildi. Uçağın düşüş nedenini belirlemek ve kaza yerinde inceleme yapmak üzere Sivil Havacılık Genel Müdürlüğü'nden bir ekip Sarıgerme'ye hareket etti. 


</TEXT>
</DOC>
