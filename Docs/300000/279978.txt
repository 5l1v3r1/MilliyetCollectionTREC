<DOC>
<DOCNO> 279978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/tamer.html </URL>
<DATE> 2004/10/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Artık hızlı balık, yavaş balığı yutuyor 
</HEADLINE>
<TEXT>

Hisarcıklıoğlu, Türkiye'nin hızlı balıklara yutulmaması için hepimize düşen görev ve sorumlulukları hatırlatıyor 

Nüfus, göç, perakende, sanayi stratejileri, küresel değişime uyum.... 
Son 1 haftadır İstanbul'da uluslararası konferansların birinden diğerine koşuşturuyoruz. Ramazan'a sarkmasın diye üstüste yığılmış bir gündem 
Bu tür toplantıların açılışındaki protokol konuşmalarında genelde havanda su dövülür. Siyasetçi kendini miting alanında zanneder. Sanayici ise, siyasetçi ve üst düzey bürokratları bulmuşken kendi dertlerini peşpeşe sıralar. Bürokrat, genelde adet yerini bulsun kıvamında yazılı metin üzerinden ruhsuz okumalar yapar... Programda adları yazılı olanların yarısı, zaten "son anda çıkan mazereti" nedeniyle açılışa katılamamıştır 
İstanbul Sanayi Odası'nca düzenlenen 3. Sanayi Kongresi'nde bunların hiçbiri olmadı. Tüm konuşmacılar, Türkiye'nin son 3 yıldır sergilediği özel sektör kaynaklı büyümenin sürmesi için taraflara düşen sorumlulukların altını çizdiler. İhracatın 3 yılda 2 katına çıkmasının, ekonominin toparlanma gücünün ve özel sektörümüzün küresel değişime uyum becerisinin keyfini paylaşıyorlardı salondakilerle. 
İSO Başkanı Tanıl Küçük, büyük balığın küçük balığı yuttuğu bir dünyadan, hızlı balığın yavaş balığı yuttuğu bir dünyaya geçtiğimizi, hiper rekabet döneminin gereklerini yerine getirmeyen şirketlerin yaşam şansı olmadığını söyledi. 
Sürdürülebilir Rekabet Gücü - Küresel Değişime Uyum başlığını taşıyan kongrede İSO Meclis Başkanı Hüsamettin Kavi'nin açılış mesajı, "Başkalarından beklediğimiz şeffaflığı, öncelikle kendi içimizde gerçekleştirmek zorundayız"dı. 
Devlet Bakanı ve Başbakan Yardımcısı Abdüllatif Şener, sermayenin 15 saniye içinde yerküre üzerinde 5 tur atıp, en k rlı gördüğü yere yerleştiği günümüz dünyasında, değişimin başdöndürücü hızına ayak uydurabilmenin ancak radikal bir zihniyet devrimi ve tüm taraflar arasında sürekli diyalogla mümkün olabileceğini vurguladı. 
Her konuşmasında Türkiye'nin sorunlarını geniş bir perspektiften ve tarafsız bir bakış açısıyla ortaya koyan TOBB Başkanı Rıfat Hisarcıklıoğlu, hükümetten bürokrasiye, özel sektörden sıradan vatandaşa hepimiz için acilen gerekli olan zihniyet devriminin maddelerini bir bir sıraladı 
"Vergi borcumuzun bir gün nasılsa affa uğrayacağı beklentisinde olmamalıyız. Kayıt dışı kalarak işimizi büyütmeyi beklememeliyiz. Ürettiğimiz tarım ürünlerinin dünyada fiyatları düştü diye, devletin bu ürünleri bizlerden daha yüksek fiyattan alıp, çöpe atmasını beklemeliyiz. Hayatımızı garanti altına almak için, devlette iş bulmayı amaçlamamalıyız. İktidara geldiğinde işimize yarar diye siyasi partileri destekleyip, özel bankalardan alamadığımız krediyi, kamu bankalarından alabileceğimizi düşünmemeliyiz. Sosyal devlet anlayışını yanlış yorumlayıp, 20 yıl çalışarak, 40 yıl boyunca emekli maaşı almayı beklememeliyiz.Devletin verdiği hizmetler bedava ya da ucuz, yani maliyetinin altında olmalıdır diye hayaller kurmamalıyız. Devletin harcadığı paranın, yine bizim cebimizden çıktığını unutmamalıyız.Kamu kaynaklarının kısıtlı olduğu bu ortamda, bir yerden kısmadan bir başka yere kaynak aktarılmayacağını hem siyasetçimiz, hem de vatandaşlarımız bilmelidir.Yatırım için tek ve en önemli kriterin, yatırımın verimliliği olduğu, siyasal önceliklerin ise yanıltıcı sonuçlar verdiği unutulmamalıdır. Bu sebeple de her çivi çakan değil, doğru çivi çakan desteklenmeli, yanlış çivi çakandan ise hesabı sorulmalıdır.Sadece döviz kuruna bağlı olarak ihracatta rekabetçi olamayacağımızı, ihracat artışını sürdüremeyeceğimizi bilmeli, birilerinin döviz kurlarını yükseltmesini beklememeliyiz.Kısacası devletin ya da başkalarının bizim için neler yapabileceğini değil, bizim kendimiz için neler yapabileceğimizi düşünmeliyiz. Artık çevremiz bize uymayacak, biz çevremize uymaya çalışacağız." 



</TEXT>
</DOC>
