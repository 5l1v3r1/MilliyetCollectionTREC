<DOC>
<DOCNO> 258312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur12.html </URL>
<DATE> 2004/07/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
ATAŞ Tank kontrollü şekilde yanmaya devam ediyor... 
</HEADLINE>
<TEXT>

     Yangın çıkan Mersin'deki Anadolu Tasfiyehanesi A.Ş. ATAŞ rafinerisi dolum tesislerinde, tankta bulunan 9 bin ton yakıtın kontrollü bir şekilde bitene kadar yanacağı, söndürme çalışmalarının sürdürüldüğü ve yangının çevre için risk oluşturmadığı bildirildi. 
     ATAŞ'tan yapılan yazılı açıklamaya göre, Mersin dolum tesislerindeki rafinerinin 102 numaralı nafta benzinden önce üretilen ürün tankında, henüz belirlenemeyen bir nedenle çıkan yangın, ATAŞ ile Büyükşehir Belediyesi, Akdeniz Bölge Komutanlığı, Orman Bölge Müdürlüğü, İncirlik Hava Üssü, BOTAŞ, SASA, DupontSA, Opet, Akdeniz Gübre Sanayisi, Trakya Cam ve Tarsus Belediyesi itfaiyelerinin müdahalesi sonucu kontrol altına alındı. 
     Soğutma çalışmalarının devam ettiği, yangının çıkış nedeninin detaylı incelemelerin ardından netlik kazanacağı belirtilen açıklamada, şunlar kaydedildi 
     ''Tank, kontrollü şekilde yanmaya devam etmekte olup söndürülmeye çalışılmaktadır. Diğer tanklarda herhangi bir tehlike olmayıp bu tanklarda da önlem olarak soğutma yapılmaktadır. Tesisteki mevcut gelişmiş iş emniyeti standartlarının varlığı ve yangına erken müdahale edilmiş olması, olası tehlikelerin en aza indirilmesinde büyük rol oynamış ve çevre için bir risk oluşmamıştır. 
     Rafineride, ürün satış ve dağıtımında herhangi bir problem beklenmemektedir. Tüm görevliler işlerinin başındadır. Yangın çevreye bir risk oluşturmadığından bir tahliye söz konusu değildir.'' Bu arada, 50 metre çapında, 16 metre yüksekliğinde ve 15 bin ton ürün kapasitesine sahip tankın bir bölümünün, içindeki 9 bin ton yakıtın yanması sonucu eridiği belirtildi. 
     
</TEXT>
</DOC>
