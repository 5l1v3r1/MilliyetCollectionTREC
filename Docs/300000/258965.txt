<DOC>
<DOCNO> 258965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun21.html </URL>
<DATE> 2004/07/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
ABD'li gençler dünyadan bihaber 
</HEADLINE>
<TEXT>

     ABD'yi sarsan 11 Eylül saldırılarının ardından yapılan araştırmalar, Amerikalı gençlerin dünyadan ve çeşitli kültürlerden habersiz olduklarını ortaya koydu. 
     Asya halkları ile Amerikalılar arasında iletişimi artırmayı amaçlayan ''Asya Toplumu'' ile diğer enstitülerin yaptığı araştırmalarda, Amerikalı gençlerin özellikle Asya kıtası konusunda bilgisiz oldukları, ankete tabi tutulan her 10 lise öğrencisinden 4'ünün ABD ile Asya arasındaki okyanusun adını bilmedikleri belirlendi. 
     Her 10 öğrenciden 8'i Hindistan'ın beşeri anlamda dünyanın en büyük demokrasisi olduğunu ve Mao Zedong'un Çin Halk Cumhuriyeti'nin kurucusu olduğunu bilmiyor. 
     Araştırmacılar, bu bilgisizlikte bütün sorumluluğun öğrencilere yıkılmaması gerektiğini, Amerikalı öğretmenlerin de yeterli donanıma sahip olmadıklarını, derslere gereğince hazırlanmadıklarını savundular. 
     Enstitünün sorumlularından Michael Levine, 11 Eylül saldırılarından sonra, Amerikan okullarında, öğrencilerin dünyayı daha çok tanıması için çeşitli eğitim programlarının başlatıldığını, özellikle Çin, Japon, Rus ve İtalyan dil, kültür ve tarihlerine ağırlık verildiğini kaydetti. 
     Levine, birçok eyalette Asya, Afrika, Latin Amerika ve Ortadoğu üzerine genel derslerin müfredata dahil edildiğini, ünlü Harward Üniversitesi'nin uluslararası ilişkiler programını geniş çapta gözden geçirdiğini söyledi. 
     Goldman Sachs kuruluşu Başkanı Stephanie Bell Rose da, bu gelişmelerin hala yeterli düzeyde olmadığını vurgulayarak, ''Genç Amerikalılar gelecekte lider rolüne sahip olmak istiyorlarsa, sadece 21. yüzyılın teknolojisini değil, diğer kültürleri, coğrafyayı, tarihi ve dilleri de derinlemesine öğrenmek zorundadırlar'' şeklinde konuştu. 
     Asya Toplumu enstitüsünün başkanı Nicholas Platt ise dünya kültürleri ve dillerinin öğrenilmesinin önemine dikkati çekerek, ''Dünyayı öğrenmek bir lüks değil, bir ihtiyaçtır'' ifadesini kullandı. 
     
</TEXT>
</DOC>
