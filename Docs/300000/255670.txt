<DOC>
<DOCNO> 255670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonsiy12.html </URL>
<DATE> 2004/07/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gül Türkiye'nin çabalarının, ilerleme raporuna yansıyacağını umuyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'de AB müktesebatına uyum çerçevesinde yapılan çalışmaların, Ekim ayında AB tarafından yayınlanacak İlerleme Raporu'na objektif biçimde yansıyacağını umduğunu söyledi. 
     AB Komisyon Başkan Yardımcısı, Enerji ve Ulaştırma konularından sorumlu üyesi Loyola de Palacio ve Gül, Dışişleri Konutu'ndaki görüşmelerinin ardından basına açıklama yaptılar. 
     Görüşmede Türkiye'nin AB yolunda attığı adımları gözden geçirme olanağı bulduklarını ifade eden Gül, Aralık ayında yapılacak AB zirvesinde Türkiye'nin müzakerelere başlamasına ilişkin kararın verileceğini hatırlattı. Gül, bu karara temel oluşturacağı belirtilen İlerleme Raporu'na da dikkati çekerek, ''Ümit ederim ki, Türkiye'de yapılan çalışmalar, Ekim ayında yayınlanacak İlerleme Raporuna objektif biçimde yansıyacaktır'' dedi. 
     Gül, Palacio ile görüşmesinde Türkiye-AB ilişkilerinde önemli yere sahip olan enerji ve ulaşım konularını da ele aldıklarını belirterek, Türkiye'nin son dönemde önemli bir enerji koridoru haline geldiğini kaydetti. 
     Türkiye'nin coğrafi konumu nedeniyle ulaştırma alanında da önemli konuma sahip olduğuna dikkati çeken Gül, ''Enerji konusunda Türk boğazlarının da ayrı bir önemi var. Boğazlardan geçiş konusundaki kaygılarımızı kendilerine ilettik, çok sayıda tankerin geçişi güvenlik konusunda endişe oluşturuyor, kaygılarımızı ilettik ve kendilerinden destek istedik'' dedi. 
     Dışişleri Bakanı Gül, Ukrayna'nın Odessa kentinden başlayan ve Avrupa yönlü çalışması planlanan enerji hatlarının güzergahının Karadeniz'e çevrilebileceği yönünde duyumlar aldıklarını, bu yönde bir kararın alınması durumunda da boğazlardan geçecek tanker sayısında ciddi sayıda artış olacağından endişe ettiklerini söyledi. 
     Gül, Ukrayna'nın konuyu ciddi şekilde yeniden değerlendirmesini beklediklerini kaydetti. 
     
</TEXT>
</DOC>
