<DOC>
<DOCNO> 262467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo24.html </URL>
<DATE> 2004/08/11/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fenerbahçe, çabukluk ve dayanıklılık çalışması yaptı... 
</HEADLINE>
<TEXT>

     Fenerbahçe, Samsunspor ile yapacağı lig maçının hazırlıklarını bugün yaptığı antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde gerçekleştirilen idmanda sarı-lacivertli futbolcular dayanıklılık ve çabukluk çalışmaları yaptı. 
     İdmanda 3 gruba ayrılan futbolculardan bir grup, sahanın bir bölümünde ucu bir ağırlığa bağlı ipi bellerine geçirip ağırlık çalışması, diğer grup, aletlerin yerleştirildiği bölümde istasyon çalışması yaparken, 3. grup ise yan ortalarla gol çalıştı. Antrenmana sakatlığı süren Kemal katılmadı. 
     Bu arada antrenman sonunda Çorlu'dan gelen Çorlu Fenerbahçeliler Derneği üyeleri, futbolculara ve teknik heyete getirdikleri bir tepsi baklavayı ikram etti. 
     Sarı-lacivertliler, bu akşam basına kapalı yapacakları idmanla Samsunspor maçı hazırlıklarını sürdürecek. 
     
</TEXT>
</DOC>
