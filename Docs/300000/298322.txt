<DOC>
<DOCNO> 298322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas10.html </URL>
<DATE> 2004/12/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
"Harry Potter" kendini görünce kanalı değiştiriyor... 
</HEADLINE>
<TEXT>

     ''Harry Potter'' serisinin ilk filmden bu yana giderek olgunlaşan 15 yaşındaki oyuncusu Daniel Radcliffe, serinin ilk halkasını eski ''ses tonu'' ve ''görüntüsünü'' izlemeye dayanamadığından televizyonda görünce kanalı değiştirdiğini açıkladı. 
     Internetteki ''imdb'' sitesinin haberine göre, genç yıldız Radcliffe, henüz 12 yaşındayken rol aldığı ''Harry Potter ve Felsefe Taşı'' adlı filme tahammül edemiyor. 
     Kendisini beyazperdede şöhrete kavuşturan filmdeki ses tonu ve görüntüsünden rahatsız olduğunu belirten Radcliffe, filmi televizyonda gördüğünde de derhal kanalı çevirdiğini söyledi. 
     Özellikle o yıllardaki ses tonundan huzursuzluk duyduğunu belirten genç oyuncu, ''Birkaç yıldır bu ilk filmi izlemiyordum. Çünkü bunu istemiyordum. Dördüncü filmi çevirirken ilkini izlemek azap oluyor'' dedi. 
     Geçtiğimiz günlerde bir televizyon kanalında filmin yayınlandığını gördüğünü ifade eden Radcliffe, ''Kanallar arasında zap yaparken bir kanalda filmi gördüm. Sesim çok yüksekti ve çok da genç görünüyordum'' sözleriyle öz eleştiri yaptı. 
     J.K. Rowling'in tüm dünyada milyonlarca satan kitabından beyazperdeye uyarlanan ''Harry Potter'' serisinin ilk halkası olan ''Harry Potter ve Felsefe Taşı-Harry Potter and the Sorcerer's Stone'', 2001'de seyirciyle buluşmuştu. Seri, 2002'de ''Harry Potter ve Sırlar Odası-Harry Potter and the Chamber of Secrets'' ile devam etti. Her iki filmin yönetmenliğini de Chris Columbus üstlendi. 
     Bu yıl gösterime giren ''Harry Potter ve Azkaban Tutsağı'' adlı yapımın ardından dördüncü film olan ''Harry Potter ve Ateş Kadehi''nin çekimlerine başlandı. 
     
</TEXT>
</DOC>
