<DOC>
<DOCNO> 277991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun01.html </URL>
<DATE> 2004/10/07/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Chirac daveti kabul etti, Libya'ya gidiyor 
</HEADLINE>
<TEXT>

     Libya'da temaslarda bulunan Fransa Dışişleri Bakanı Michel Barnier, Cumhurbaşkanı Jacques Chirac'ın bu yıl içinde Libya'yı ziyaret edeceğini bildirdi. 
     Barnier, Libya Dışişleri Bakanı Abdürrahman Şalkam ile görüşmesinden sonra yaptığı açıklamada, ''Chirac'ın, Libya'ya ziyaret davetini kabul ettiğini belirten mektubunu getirdiğini'' söyledi. 
     Şalkam'dan önce Libya lideri Muammer Kaddafi ve Başbakanı Şükrü Ganem ile de görüşen Barnier, Fransa ve diğer Avrupa ülkelerinin Libya'nın Batı'ya açılımlarını memnuniyetle karşıladığını kaydetti. 
     Libyalı Bakan Şalkam da, AB'nin Libya'ya yönelik yaptırımlarını kaldırmasına yardımcı olduğu için Fransa'ya teşekkür etti. 
     Barnier ve Şalkam, iki ülke arasında ekonomik ilişkileri geliştirmek istediklerini belirttiler. Libya Dışişleri Bakanı, ''Fransa ile ekonomi alanında ve özellikle petrol sanayiinde ilişkilerimizi geliştirmek istiyoruz'' dedi. 
     AB temsilcileri 2 hafta önce, Libya'ya yönelik yaptırımların, silah ambargosu da dahil kaldırılmasına geçici onayı vermişti. AB dışişleri bakanları da Pazartesi günü yapacakları toplantıda nihai kararı verecek. 
     Batı ülkeleri ile Libya arasındaki ilişkilerin ısınmasının yeni bir işareti olarak değerlendirilen Chirac'ın bu ülkeye yapacağı ziyaret, aynı zamanda bir Fransa cumhurbaşkanının son 20 yıldır Libya'yı ilk ziyareti olacak. 
     İtalya Başbakanı Silvio Berlusconi ve İngiltere Başbakanı Tony Blair de Libya'yı bu yıl içinde ziyaret etmişti. Almanya Başbakanı Gerhard Schröder 15 Ekim'de Libya'yı ziyaret etmeyi planlıyor. 
     
</TEXT>
</DOC>
