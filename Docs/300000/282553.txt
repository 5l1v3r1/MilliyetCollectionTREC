<DOC>
<DOCNO> 282553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur30.html </URL>
<DATE> 2004/10/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İsim benzerliği hayatını değiştirdi... 
</HEADLINE>
<TEXT>

     Cevahir Holding Yönetim Kurulu Başkanı İbrahim Cevahir'in hesabına havale edilmesi gereken 425 bin dolar, yanlışlıkla bir yatırım şirketinde çalışan İbrahim Cevahir'in hesabına geçti. Ardından parayı çekerek şirketten istifa eden sanık Cevahir, Adana'da yakalanarak getirildiği İstanbul'da tutuklandı. 
     A.A muhabirinin aldığı bilgiye göre, İstanbul'da müşterisi olduğu bir bankanın merkez şubesine 24 Haziran 2004 tarihinde talimat veren işadamı Mehmet Cevahir, kendi hesabından, aynı bankanın müşterisi olan ağabeyi ve Cevahir Holding Yönetim Kurulu Başkanı İbrahim Cevahir'in hesabına 425 bin dolar aktarılmasını istedi. 
     Ancak bankanın merkez şube personelince havale Bayburt doğumlu İbrahim Cevahir adına yapılması gerekirken, bir menkul değerler şirketinin Etiler Şubesi personeli ve yine aynı bankanın müşterisi olan Sakarya nüfusuna kayıtlı İbrahim Cevahir adına gerçekleşti. 
     Hesabındaki parayı fark eden Cevahir'in ise olayın ardından 425 bin doları aynı bankanın değişik şubelerindeki hesaplara aktardığı, daha sonra tamamını çekerek işinden istifa ettiği belirlendi. 
     Banka avukatının şikayeti üzerine başlatılan soruşturma kapsamında aranan İbrahim Cevahir Adana'da, ağabeyi Habib Cevahir de Alanya'da gözaltına alınarak İstanbul'a getirildi. 
     Çıkarıldıkları Beyoğlu Adliyesi'nde tutuklanarak Bayrampaşa Cezaevi'ne gönderilen Cevahir kardeşler hakkında, ''Banka aracı kılınarak dolandırıcılık yapmak'' iddiasıyla 2 yıldan 5'er yıla kadar hapis cezası ve sağladığı menfaatin 2 katı para cezasına çarptırılmaları istemiyle dava açıldı. 
     Cevahir kardeşlerin yargılanmasına, önümüzdeki günlerde Beyoğlu Ağır Ceza Mahkemesi'nde başlanacak. 
     Bu arada söz konusu banka, müşterisinin zarara uğramaması için 425 bin doları Cevahir Holding Yönetim Kurulu Başkanı İbrahim Cevahir'in hesabına yatırdı. 
     
     SANIĞIN İFADESİ 

     Öte yandan tutuklu sanık Cevahir, mahkemede hakime verdiği ifadede, ''hesabından kendisine para havale edilen işadamı Mehmet Cevahir'i tanımadığını'' belirterek, ''uzaktan akrabası olabileceğini düşünerek bir süre paraya dokunmadığını'' söyledi. 
     ''Daha sonra ihtiyacı olduğu için paranın 5 bin dolarını harcadığını'' anlatan sanık İbrahim Cevahir, ''parayı arayan soran olmadığı için internet aracılığıyla 2 defada çektiğini'' kaydetti. 
     ''Her şeyi anlattığı ve 'paraya dokunmaması gerektiğini' söyleyen ağabeyi Habib Cevahir'i daha sonra ikna ettiğini'' belirten sanık İbrahim Cevahir, daha sonra satın aldıkları bir otomobille İstanbul'dan ayrıldıklarını bildirdi. 
     Sanık Cevahir'in, polise verdiği ifadede ise ''paralarla evine yeni eşya aldığını, otomobille ve ağabeyiyle Türkiye'nin birçok yerini gezdiklerini'' söylediği belirtildi. 
     ''Giresun'da sırtında yük bulunan bir kişiye bin dolar, Sinop'ta bir köy kahvesinde bir vatandaşa 5 bin dolar, başka bir kişiye 2 bin dolar yardım ettiğini'' anlattığı bildirilen sanık Cevahir'in, ''Daha sonra tatil yörelerine gittik. Her akşam 300-400 milyon harcıyorduk. Alanya'da aylık 700 milyona ev kiraladık. Her hafta 5 milyarlık şans oyunu oynuyorduk'' dediği kaydedildi. 

     
</TEXT>
</DOC>
