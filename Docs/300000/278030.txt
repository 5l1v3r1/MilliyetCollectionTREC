<DOC>
<DOCNO> 278030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun40.html </URL>
<DATE> 2004/10/07/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Verheugen "Kıbrıs sorunu komisyon içinde yoğun tartıştığımız konu" 
</HEADLINE>
<TEXT>

     AB'nin genişlemeden sorumlu komisyon üyesi Günter Verheugen, Kıbrıs sorununun, Türkiye raporu hazırlanırken komisyon içinde en yoğun şekilde tartıştıkları konu olduğunu söyledi. 
     Verheugen, bugün Berlin'de düzenlediği basın toplantısında, ''Kıbrıs sorunu komisyon içinde en yoğun tartıştığımız konu oldu. Bazı komisyon üyeleri sorunun çözümünün Türkiye'ye bir şart olarak öne sürülmesini istedi. Ben buna karşı çıktım. Çünkü bunun bir şart olarak getirileceği daha önce Türkiye'ye söylenmemişti. Türkiye Avrupa'ya ne kadar yakınlaşırsa bu sorunun da o kadar çabuk çözüleceğine inanıyorum'' dedi. 
     Kıbrıs sorununun çözülememesinden, önce KKTC Cumhurbaşkanı Rauf Denktaş'ı, adada yapılan referandumlardan sonra da sadece Kıbrıs Rum kesimini sorumlu tuttuğunu ifade eden Verheugen, Kıbrıslı Türklerin aldıkları referandum sonucundan sonra bu halk grubunun adadaki çözümsüzlükten dolayı cezalandırılmayacağını söyledi. 
     Verheugen, Türkiye ile üyelik müzakerelerine başlanmasıyla ilgili olarak da, ''Müzakerelere 2 seçenekle başlayacağımız düşünülmesin. yani bir yanda tam üyelik, diğer yanda 'imtiyazlı ortaklık'. Tek hedef tam üyeliktir, ancak Türkiye'nin tam üye olacağına da şimdiden kimse garanti veremez. Belki AB içinde şartlar değişebilir. Ya da Türkiye'deki siyasi şartlar'' dedi. 
     Hıristiyan Demokrat Birlik Partisi CDU Genel Başkanı Angela Merkel tarafından Türkiye'ye önerilen ''imtiyazlı ortaklığı'' da bir türlü anlamadığını ifade eden Verheugen, ''İmtiyazlı ortaklığın ne olduğunu bir anlayabilsem çok sevineceğim. Türkiye çok sayıda Avrupa kuruluşuna dahil. Bir yandan Ortaklık Anlaşması, diğer yandan Gümrük Birliği var. Türkiye bir çok projemize iştirak ediyor. Sadece tarım politikamıza, iç ve hukuk politikamıza, ayrıca dış ve güvenlik politikamıza dahil değil. Ancak Merkel zaten bunu da istemiyor. Peki 'imtiyazlı ortaklık'la neyi kast ediyor'' diye konuştu. 
     AB'nin çok önemli bir projesini tamamlamaktan büyük mutluluk duyduğunu belirten Verheugen, çalışmalarından dolayı dünya çapında olumlu tepki aldıklarını, raporun Türkiye'ye yönelik olumsuzluklar içermesine rağmen Türk hükümeti tarafından da olumlu karşılanmasına sevindiğini kaydetti. 
     
     ''TÜRKİYE'NİN RAPORU OLUMLU KARŞILAMASINA SEVİNDİM'' 
     Verheugen, ''Hem Türkiye'nin AB üyeliğini destekleyenleri, hem de üyeliğe karşı çıkanları memnun edebilecek bir rapor hazırlamaya çalıştım. Avrupa toplumunu bu konuda bölmek istemiyordum. 
     Türkiye'nin de raporu olumlu karşılamasına sevindim. Raporun bu kadar olumsuz olacağını beklemiyordu. Ancak, tüm AB ülkeleri hükümet ve devlet başkanlarını tatmin edebilecek bir rapor hazırlanması gerektiğini biliyordu'' dedi. 
     Türkiye'nin üyeliğine karşı çıkanların, AB'nin gelecekte iyi işlemeyeceği, göç ve finansman endişesine sahip olduklarını kaydeden Verheugen, AB'nin gelecekte bugün olduğundan farklı bir Birlik olacağını, Türkiye ile birlikte AB'nin ortak bir dış ve güvenlik politikasına sahip olarak dünya sahnesine çıkacağını söyledi. 
     Türkiye'den AB ülkelerine yönelik göçün büyük bir sorun olacağını sanmadığını ifade eden Verheugen, hem Türkiye için işgücü göçü konusunda belirli bir geçiş döneminin öngörüleceğini, hem de isteyen üye ülkenin istediği zaman Türkiye'den göçe kısıtlama getirebileceğini belirtti. 
     Türk hükümetinin, ekonominin canlanmasıyla birlikte AB ülkelerinden Türkiye'ye yönelik göçün artacağına inandığını hatırlatan Verheugen, genç ve eğitimli Türklerin AB ülkelerine gelerek bu ülkelerdeki olumsuz demografik gelişmeye katkı sağlayabileceklerine de inananların olduğuna dikkati çekti. 
     Türkiye'nin üyeliğinin 30 milyar euroya mal olacağı şeklindeki tahminlerin de tümüyle yalan olduğunu kaydeden Verheugen, Türkiye'ye mali konularda kısıtlamalar getirildiğini, bu nedenle AB'ye tahmin edilenden çok daha aza mal olacağını söyledi. 
     
     TÜRKİYE'YE TAKVİM VERİLMESİ 
     Verheugen, Türkiye'ye takvim verilmesini de AB hükümet ve devlet başkanlarının yapması gerektiğini ifade ederek, ''Türkiye siyasi kriterleri yerine getirdiği takdirde 'gecikmeden' müzakerelere başlanması öngörülmüştü. Bu bizim komisyonun hazırlıklarını tamamlaması için yaklaşık 4 ila 6 aylık bir süre anlamına geliyor. Ancak siyasiler bu konuda nasıl karar verirler, bunu bilemem'' diye konuştu. 
     Verheugen, teoride her bir üye ülkenin istediği zaman müzakerelere son verebileceğini hatırlatarak, ''Bu teoride mümkün, ancak uygulamada yapılabilir mi bilmiyorum. Uluslararası alanda bu kadar önemli olan bir sürecin siyasi alanda durdurulabileceğini sanmıyorum. Merkel CDU Genel Başkanı eğer iktidara gelirse bu işlerin ne kadar sıcak olduğunu anlayacaktır. Bu sıcağa dayanabilir mi bilmiyorum'' diye konuştu. 
     Türkiye'nin AB üyeliği ile ilgili olarak bazı ülkelerin referandum kararı alabileceğine işaret eden Verheugen, ''Biliyorsunuz ben referandumlardan korkmam. 10, 15 yıl sonraki Türkiye bugünkü Türkiye olmayacak. Endişeler de azalacak. Ancak Almanya'da yaşayan Türklerin çoğu da Türkiye'deki insanlardan farklı. Türkleri buradaki insanlara bakarak değerlendirmek yanlış olacaktır. Referandumların tek korktuğum yanı, bazen hükümete kızgınlık gibi ya da diğer bazı konulara yönelinerek asıl konunun gözardı edilmesidir'' dedi. 
     Lüksemburg'ta 1997 yılında yapılan AB zirvesinde bir tek Türkiye'ye adaylık statüsü verilmediğini ve Türkiye'nin bunu ayrımcılık olarak algıladığını hatırlatan Verheugen, Helsinki'de bu durumun düzeltildiğini ve Türkiye'ye bir şans verildiğini kaydetti. 
     
</TEXT>
</DOC>
