<DOC>
<DOCNO> 295018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonyas03.html </URL>
<DATE> 2004/12/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Eğitim düzeyi yüksek kadınların tercihi sezaryen 
</HEADLINE>
<TEXT>

     Eğitim düzeyi yüksek kadınların az ağrılı olması nedeniyle bebeklerini sezaryenle dünyaya getirmeyi tercih ettikleri bildirildi. 
     Gaziantep Üniversitesi GAZÜ Tıp Fakültesi Kadın Hastalıkları ve Doğum Anabilim Dalı Öğretim Üyesi Doç. Dr. İrfan Kutlar, anne ve bebek için daha az stresli bir yöntem olan sezaryen uygulamasının, genellikle eğitim düzeyi yüksek kadınlar tarafından tercih edildiğini söyledi. 
     Eğitim düzeyi düşük kadınların zorunluluk olmadıkça ''ameliyat'' olarak tanımladıkları bu uygulamayı istemediklerini belirten Doç. Dr. Kutlar, ''Normal doğumun sezaryenden daha sağlıklı olduğu yönünde görüşler olmasına karşılık doğruluğu kanıtlanmış değil'' dedi. 
     Doç. Dr. Kutlar, kadınları sezaryenle doğum yapmaya iten bir başka önemli nedenin cinsel organda deformasyon endişesi olduğunu vurgulayarak, ''Kadınlar, normal doğum sonrasında vajinalarının genişlemesini istemiyor. Çünkü bu durumun ileri yaşlarda idrar kaçırma ve benzer bazı sorunlara yol açtığı biliniyor'' diye konuştu. 
     Kadının sezaryenle en fazla 3 kez doğum yapabileceğine dikkati çeken Doç. Dr. Kutlar, doğum için başvuran anne adaylarına normal doğum ve sezaryenin artı ve eksilerine ilişkin bilgilendirmeye önem verdiklerini bildirdi. 
     ''Tıbbi bir zorunluluk yoksa, bebeğini dünyaya nasıl getireceğine anne karar veriyor, doğrusu da budur'' diyen Doç. Dr. Kutlar, hamilelik sürecinin hekim denetiminde yaşanmasının doğum sırasında yaşanabilecek olumsuzlukların önlenmesi açısından önemli olduğunu vurguladı. 
     
</TEXT>
</DOC>
