<DOC>
<DOCNO> 294685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/yazar/bila.html </URL>
<DATE> 2004/12/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Belçika'dan destek 
</HEADLINE>
<TEXT>


Belçika hükümeti, 'Türkiye, AB'ye tam üye olmalıdır' yönünde karar alarak Ankara'ya tam desteğini açıkladı. Türkiye'yi ziyaret eden Belçika Dışişleri Bakanı Karel De Gucht da, dün kahvaltıda bir araya geldiği gazetecilere olumlu mesajlar verdi. 
Karel De Gucht, Hollandalı meslektaşı Bot'un aksine, 17 Aralık'ta Türkiye'ye ek koşulsuz müzakere tarihi verilmesi gerektiğini vurguladı. Belçika Dışişleri Bakanı'nın üzerinde durduğu bir kavram da, "ucu açık müzakere"ydi. Gucht, müzakerelerin tam üyelik hedefiyle başlaması gerektiğini belirterek şu değerlendirmeyi yaptı 
"Bu kavramı kullananların neyi amaçladıkları belli değil. Açık uçlu ifadesini kullanmanın her tarafa yanlış sinyal vereceğini düşünüyorum. Bunların ne demek istedikleri belli değil. Amaçlanan müzakerelerin doğası gereği açık uçlu olduğunu ifade etmek mi, yoksa Türkiye'ye tam üyelik dışında bir statü verilebileceğini ima etmek mi Bu nedenle bu ifade yanlış sinyal verebilir. Müzakerelerin hedefi tam üyelik olmalıdır." 

Kıbrıs koşul değil 
Gucht, Kıbrıs'ın Türkiye'ye müzakere tarihi verilmesi için bir önkoşul olamayacağını da vurguladı. Gucht, Kıbrıs sorunuyla ilgili şu yorumu yaptı 
"Bu sorunun çözümü görüşmelere başlamak için bir önkoşul değildir. Ancak şu söylenebilir Bu soruna çözüm bulmadıkça, Türkiye ile Kıbrıs'ın aynı birlikte üye olabilmeleri imkanı da yoktur. Ama görüşmelere başlamak için bir koşul değildir." 
Gucht, 16 - 17 Aralık'ta Avrupa'nın bir karar vereceğini bu kararın da Avrupa'nın Türkiye'yi kendi birliği içinde görüp göremediğini ortaya koyacağını söyledi. 

Çok taslak çıkar 
Belçika Dışişleri Bakanı, 17 Aralık zirvesine ilişkin gündem taslağıyla ilgili Ankara'nın rahatsızlıklarıyla ilgili soruyu yanıtlarken de şu değerlendirmeyi yaptı 
"Adı üzerinde bu bir taslak. Zirveye daha iki hafta var. Daha çok taslak çıkacaktır. Bu tarihe kadar altı taslak daha gündeme gelecek. Bu işin bir parçası. Taslaklar değişecektir. Detayına girmeden şunu söyleyebilirim ki, yansıyan ilk taslakta rahatsızlık yaratan bazı ifadeler şimdiden değişmeye başladı." 

Görüş ayrılıkları 
Gucht, Türkiye'nin üyeliği konusunda her ülkenin aynı şekilde düşünmediğini de anımsattı. Bazı ülkelerin Türkiye'nin büyüklüğü nedeniyle, bazılarının fakirliği nedeniyle, bazı ülkelerin tarımdaki sorunlar nedeniyle itirazlarda bulunduğunu kaydetti. Ancak, Türkiye'nin üyeliğinin Avrupa'ya önemli avantajlar getireceğinin de unutulmaması gerektiğine vurgu yaptı. 

Uygarlık anlayışı 
Belçika Dışişleri Bakanı, AKP'nin niyeti ve zina tartışmalarıyla ilgili bir soruyu yanıtlarken de şöyle konuştu 
"Bizim için önemli olan modernizasyonun devam etmesidir. Bir gizli gündem tartışması yok. Bu konu belki basın için ilginç olabilir ama biz politikacıların gündeminde yok. Zina konusu bir ara tartışıldı ama bir düzenleme yapılmadığı için gündemden kalktı. AB içinde birden fazla din olabilir ama birden fazla uygarlık bulunamaz. Zinaya hapis cezası olsaydı o başka bir uygarlığın anlayışı olurdu." 

Fehriye konusu 
Belçika Dışişleri Bakanı Gucht, Fehriye Erdal'ın neden iade edilmediğine ilişkin soruyu yanıtlarken, "Mahkemeler bağımsızdır" diyerek şöyle devam etti 
"Bu, Türkiye'ye karşı özel bir tutum değil. Benzeri sorunlar, Fransa ile İtalya, Fransa ile Belçika arasında da oluyor." 
Fehriye Erdal'ın mensup olduğu örgütün Avrupa tarafından terör örgütü olarak kabul edilmesine karşın kendisinin niye terörist kabul edilmediğine ilişkin soruya ise kahvaltıdaki Belçikalı yetkililer, "Mahkemenin otomatik silah kullanmadığı için terörist saymadığını, iç hukukun böyle olduğu" yanıtını vermekle yetindiler. 



</TEXT>
</DOC>
