<DOC>
<DOCNO> 284809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun02.html </URL>
<DATE> 2004/10/31/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Bush tekrar seçilirse gündemini kolaylıkla yürütecek... 
</HEADLINE>
<TEXT>

     ABD Başkanı George W. Bush, ikinci dönem başkanlığı kazanırsa, kongrede çoğunluğu elde etmesi beklenen Cumhuriyetçi Partililer ile kendi gündemini rahat bir şekilde yürütecek, ancak Demokrat Partili aday John Kerry kazanırsa, kongredeki Cumhuriyetçi Partililer ile uzlaşmak zorunda kalacak ve kampanyasında söz verdiği önerileri yerine getirmesi, bu uzlaşmanın sağlanmasına bağlı olacak. 
     ABD'de her iki yılda bir kongrenin alt kanadı Temsilciler Meclisi'nin tamamı ve kongrenin üst kanadı Senato'nun üçte biri seçimle yenileniyor. Ülkenin iki büyük partisi olan Demokrat Parti ve Cumhuriyetçi Parti, kendi gündemini kolaylıkla ilerletmek için kongrenin her iki kanadında da oyların çoğunluğunu kazanmayı amaçlıyor. 
     ABD'de yasama, yürütme ve yargı üç eşit güç olduğu için, kongrede hangi partinin çoğunluğu elinde bulundurduğu önem taşıyor. Ülke için siyasi gündemi ABD başkanı belirlemekle birlikte, başkanın amaçlarını gerçekleştirmesi üzerinde kongrenin çok büyük bir etkisi bulunuyor. Kongre, yasaları kabul etme, onaylama, kabine üyeleri, büyükelçi ve hakimlerin atamalarını reddetme, hükümet kuruluşlarının çalışmalarını soruşturma, anlaşmaları onaylama, ticareti düzenleme, vergi ve harcama politikalarını kontrol, savaş ilan etme ve orduya giden fonları onaylama gibi yetkilere sahip. 
     Hangi parti kongrede çoğunluğa sahipse o parti, kongre liderliğini ve birçok kongre komitesinin başkanlığını da alıyor ve böylece önemli konularda diğer partiye oranla daha çok söz sahibi oluyor. Kasım 1994'ten bu yana Cumhuriyetçi Parti, ABD Temsilciler Meclisi'ni kontrol ediyor. 
     Senato'da da Cumhuriyetçi Parti kontrolü aynı şekilde sözkonusu. Ancak Senato'da 2001 yılında Cumhuriyetçi Partili Vermont Senatörü James Jeffords, partisini terkederek bağımsız olmaya karar verince beş ay kadar bir süre kongrenin kontrolü Cumhuriyetçiler'in elinden çıkmıştı. ABD Başkan yardımcısı, Senato'nun başkanı sıfatını taşıyor ve oylarda eşitlik olursa, Başkan yardımcısının oyu belirleyici rol oynuyor. Senato'da 6 yıl hizmet verildikten sonra seçime gidiliyor. Her iki yılda bir, Temsilciler Meclisi'nin tamamıyla birlikte Senato'nun üçte biri de yenileniyor. 
     
     KONGREDE MEVCUT DURUM 
     Şu anda 100 sandalyeli Senato'da 51 Cumhuriyetçi Partili ve 48 Demokrat Partili bulunuyor. Bir bağımsız senatör ise Demokrat Parti yönünde oy verme eğiliminde görülüyor. ABD'nin 435 sandalyeli Temsilciler Meclisi'nde ise Cumhuriyetçi Parti'nin 229, Demokrat Parti'nin 205 milletvekili ve bir de bağımsız milletvekili bulunuyor. 
     Demokrat Parti'nin ABD kongresinin üst kanadı Senato ve alt kanadı Temsilciler Meclisi'nde çoğunluğu kazanması, Demokrat Parti'nin başkan adayı John Kerry'nin seçimdeki performansına dayanıyor. 
     Kerry'nin rahat bir şekilde kazanması, Senato yarışının en sıcak olduğu bölgelerde de partisinin adayını, az bir farkla da olsa zafere götürebilir. Cumhuriyetçi Partili ABD Başkanı George W. Bush'un seçimi kazanması ise partisinin Senato'daki 51 sandalyelik çoğunluğunu koruması veya artırması anlamına gelecek. 
     Temsilciler Meclisi'nin kontrolünü kazanmak için Demokrat Parti'nin, şu anda sahip olduğundan 13 fazla sandalyeye ihtiyacı olacak. Ancak birbirine yakın seçimlerde Demokratlar lehine bir kayma sağlamak için John Kerry'nin farklı kazanması gerekecek. 
     Başkanlık yarışının dışında Cumhuriyetçi Partililer Senato'da şöyle bir avantaja sahip bulunuyor. Kendilerine daha dostça olan bölgelerdeki az sayıdaki Senato koltuğu için yarışıyorlar. Bu dönemde Senato seçimlerine sahne olacak 34 eyaletin 10 tanesinin çekişmeli geçmesi bekleniyor. Demokrat Parti azınlık lideri South Dakota Senatörü Tom Daschle'ı, Cumhuriyetçi Parti'nin eski John Thune ile çekişmeli bir yarış bekliyor. Alaska Senatörü Lisa Murkowski'nin vali babası Frank Murkowski, Senato'da henüz zamanı dolmayan koltuğuna kızının oturmasını istedi. Cumhuriyetçi Partili Lisa Murkowski de, Demokrat Parti'nin eski valisi Tony Knowles'e karşı yarışacak. 
     Florida, Georgia, South Carolina, North Carolina ve Louisiana'da ise Demokratlar, senato koltuklarını savunmaya çalışacak. Georgia'da Cumhuriyetçi Partili aday çok destek alıyor. Cumhuriyetçi Partililer ise, Illinois, Oklahoma ve Colorado'daki koltuklarını savunuyor. Demokrat Partili siyah aktivist Barack Obama'nın, Illinois eyaletinde kazanmasına kesin gözüyle bakılıyor. Diğer yerlerde ise yarışta adaylar birbirine yakın görünüyor. 
     ABD Temsilciler Meclisi'nde ise Cumhuriyetçi Partililer, belli eyaletlerde seçim bölgeleri üzerinde oynayarak bu bölgelerin sınırlarını değiştirdi. Bu sayede Cumhuriyetçiler ülke genelinde en azından bir düzine milletvekili sandalyesi kazanmış oldu. Güçlü bir ulusal dalga olmadığı için Cumhuriyetçi Parti'nin, milletvekili sayısını koruması veya çok az oranda artırması beklenebilir. 
     Eğer Bush yeniden seçilirse, kongrenin her iki kanadında da çok az farkla Cumhuriyetçi Parti'nin kontrolü olacak şekilde çalışacak ve kendi gündemini çok fazla sıkıntıya girmeden ilertelebilecek. 
     John Kerry seçimin galibi olursa Temsilciler Meclisi'nde ve Senato'da yine muhtemelen Cumhuriyetçi Parti kontrolü olacak ve bu da Kerry'nin, kendi gündemiyle rahat bir şekilde çalışmasını engelleyecek. Kerry, kongredeki Cumhuriyetçi Partililer ile uzlaşmak zorunda kalacak ve kampanyasında söz verdiği önerileri yerine getirmesi, bu uzlaşmanın sağlanmasına bağlı olacak. 
     
</TEXT>
</DOC>
