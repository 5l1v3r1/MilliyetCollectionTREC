<DOC>
<DOCNO> 291948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yazar/tamer.html </URL>
<DATE> 2004/11/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bay Strateji ile Türkiye için umutlandık 
</HEADLINE>
<TEXT>

Japon guru Ohmae, "AB'ye girmeyin. Tek merkezden yönetimi derhal terkedin. Kentlerin birbirleriyle yarışmasına fırsat verin" dedi 

"Geleceğimizi biz şekillendirmezsek, senaryosunu başkalarının yazdığı bir gelecekte, bize biçilen sınırlı rolleri kabullenmek zorunda kalırız. Gelin şu 2 gün boyunca günlük rutinin dışına çıkarak hayal kuralım. Beynimizi dinlendirelim. Gelin hep birlikte, yaşamak istediğimiz bir Türkiye ve bir dünyayı şekillendirelim " 
Kalite Derneği KalDer'in Başkanı Hasan Subaşı, 13. Ulusal Kalite Kongresi'ni dün bu son derece iddialı ve çarpıcı çağrıyla açarken, Lütfi Kırdar'ın büyük salonunu dolduran 2100 kişiyi günlük rutinin dışına çıkartıvereceğini tahmin ediyordu herhalde. Zira uzun yıllardır tanıdığım Subaşı'nın, hiç boşa konuştuğunu duymadım. 
Nitekim dünyanın en ünlü strateji gurusu Japon Dr. Kenichi Ohmae, 2 saatlik ufuk turuna başlar başlamaz, çoğumuz kendi hayal dünyamızın el verdiği ölçüde kanatlanıp uçtuk. Ohmae'nin tasvir ettiği "görünmeyen kıta"da yeni ekonominin Godzilla şirketleriyle, sanayi çağının Titan şirketleri arasından Türkiye'ye bir yol haritası çizmeye çalıştık. 
Ohmae ile 2 saatlik yolculuk hepimizi yordu. Ama Borusan Genel Müdürü Agah Uğur'dan Koleksiyon Mobilya'nin kurucusu Faruk Malhan'a toplantı çıkışında rastladığım tüm dostlarımın gözlerinde, farklı bir şeyler duymanın mutluluğunu ve pırıltısını gördüm. 

Görünmeyen kıta Ohmae özetle dedi ki Ekonominin sanayi döneminde konmuş kuralları artık geçerli değil. Sermaye kıt değil, tam tersine yaşlanan Avrupa'nın, Japonya'nın kulaklarından para fışkırıyor, gidecek yer arıyor. Türkiye de, bireysel olarak Türk girişimciler de yeni keşfedilmiş "görünmeyen kıta"da kendilerine yer açabilir, bir düğmeye basarak sermaye ve refah ithal edebilirler. Yeter ki doğru seçilmiş tek bir hedefe yönelinsin. Hedef çokluğu ortasında kaybolunmasın. 

AB'ye girmeyin Ohmae Türkiye'nin AB'ye üye olmasına da karşı. "AB üyeliği, Türkiye'nin girişimciliğine, rekabet avantajına ve diğer bölgelere eğilme gücüne ket vurur," görüşünde. Japon Toyota'nın Türkiye'deki yatırımını büyütmesine ise şaşırmış. Diğer Japon firmalarının Toyota'yı izleyebileceklerine işaret ediyor. 
Ohmae'ye göre paramızdan 6 sıfırın atılacağı 2005 yılı, yepyeni bir başlangıç için iyi bir fırsat yaratabilir. Ancak ön şart, merkezi yönetimin mutlaka gevşetilmesi, hatta bölgesel yönetime geçilmesi. İstanbul ve Ankara dışında 70 milyon nüfuslu bir ülkeye yaraşabilecek çok sayıda cazibe merkezlerinin yaratılması. 
Nedenini merak ediyorsanız, Ohmae'nin ufuk turundan kısacık bir bölümü özetlemeye çalışayım 
" - Günümüzde fark yaratarak aradan sıyrılabilen ülkelere bakın İrlanda, Singapur, Danimarka, Finlandiya, Hongkong... Hepsi de 3 - 5 milyon nüfuslu küçük ülkeler. 
- Büyük ülke olmak dezavantaj. Özellikle de tek bir merkezi hükümetle yönetiliyorsa... Amerika'nın 200 yıl önceki şansı, 13 eyaletin aralarında bir türlü anlaşamamaları ve tek bir merkezi hükümet yerine federatif bir yapı altında birleşmeleriydi. 

Çin'in düşmanı Çinli Çin ve Hindistan gibi, nüfusu 1 milyarın üzerinde olan ülkeler ise tek bir merkezden yönetilemeyecek kadar büyük oldukları için şanslılar. Her bölge kendinden sorumlu, diğeriyle müthiş rekabet içinde ve zaten birbirleriyle rekabette üstün geldikten sonra dünya arenasına çıktıkları için de baştan şanslılar.Türkiye'nin dezavantajı, merkezi olarak yönetilen büyük ülke olması. Japonya da Türkiye de, insanların biraraya gelip de tek vücut olarak "şunu istiyoruz" ya da "istemiyoruz" diyemeyecekleri kadar büyük ülkeler.Pek çok şeyi birarada yapmak yerine tek bir stratejik hedef belirleyin. Önceliklerinizi doğru saptayın. O takdirde gerek ülke içinden yerli sermayeyi, gerekse dünyadan büyük çapta yabancı sermaye çekebilirsiniz. 

Rakiplerimiz kim Türkiye de 21. yüzyılda umut vaadeden ülkeler arasında. Diğerleri Brezilya, Rusya, Çin, Hindistan, Tayland ve Vietnam. Ancak bu ülkeler içinde son 10 yılda en düşük büyüme hızına sahip olanı Türkiye. Bakınız yandaki grafik Ayrıca doğrudan yabancı yatırım miktarı da düşük. Ancak yine de coğrafi ve stratejik konumu, Türkiye'yi yatırım açısından cazip kılıyor. Bir kavşağın tam ortasındasınız. Lojistik altyapıyı geliştirirseniz, size çok büyük avantaj sağlar. 

Kimlerle işbirliği Türkiye öncelikle dünyaya, yatırımlarda "son elemeye kalanlar listesinde" short list yer alabileceği mesajını vermeli. Bu mesaj Ukrayna, Bulgaristan ve Romanya gibi üretim maliyetlerinin çok daha düşük olduğu ülkelerle ortak çalışılabileceğini de mutlaka içermeli." 




</TEXT>
</DOC>
