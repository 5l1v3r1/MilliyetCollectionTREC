<DOC>
<DOCNO> 279440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko41.html </URL>
<DATE> 2004/10/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Petkim ve Tüpraş Aliağa Rafinerisi, doğalgaza geçiyor... 
</HEADLINE>
<TEXT>

     İzmir'in Aliağa İlçesinde faaliyet gösteren Petrokimya Holding A.Ş PETKİM ile Türkiye Petrol Rafinerileri A.Ş TÜPRAŞ Aliağa rafinerisinin, önümüzdeki yıldan itibaren doğalgaza geçeceği bildirildi. 
     Bu iki kurumun doğalgaza geçmesiyle birlikte meydana gelen çevre kirliliğinin de önüne geçileceği kaydedildi. 
     TÜPRAŞ Aliağa Rafinerisi'nin Ocak 2005 yılında doğalgaz kullanımına başlayacağı, PETKİM'in ise doğalgaza geçmek için bu hafta ihaleye çıkacağı öğrenildi. 
     Yönetim Kurulu olarak doğalgaza geçme kararı aldıklarını ve bu hafta ihale yapılacağını anlatan PETKİM Genel Müdürü Kenan Yavuz, önümüzdeki yılın sonuna doğru doğalgaz kullanımına başlayacaklarını söyledi. 
     PETKİM'in doğalgaza geçme yatırımının 50 milyon dolara mal olacağını belirten Yavuz, bununla birlikte yıllık asgari 30 milyon dolarlık tasarruf sağlayacaklarını kaydetti. 
     
     30 MİLYON DOLARLIK TASARRUF SAĞLANACAK 
     Geçen ay Devlet Planlama Teşkilatı'na DPT müracaat ederek, doğalgaz sürecini başlattıklarını bildiren Yavuz, bu hafta doğalgazın ihalesi yapacaklarını, kendi özkaynaklarıyla gerçekleştirecekleri çalışmanın 50 milyon dolarlık bir yatırım olacağını kaydetti. Genel Müdür Yavuz, şunları kaydetti 
     ''PETKİM'deki 4 kazanın sırasıyla doğalgaza geçmesi çalışması yapacağız. Hem ihale süreci hem de teknik altyapının hazırlanması ve özel imalat ve montaj süreleri itibariyle bu süreç 14-15 ayı bulur. 2005 yılının sonunda 1. kazanlar doğalgazla üretime geçecek. Diğer kazanlarda da 3'er aylık aralıklarla doğalgaz kullanılacak. Doğalgaza geçmemizle birlikte 30-40 milyon dolarlık bir tasarruf sağlamış olacağız.'' Fuel-oille üretimde kükürt oranlarında yükselme olduğunda çevre kirliliğine neden olunduğunu ifade eden Yavuz, doğalgaza geçişle birlikte, çevre kirlenmesinin önüne geçileceğini dile getirdi. 
     
     ALİAĞA RAFİNERİSİ'NDE, OCAK 2005'TE BAŞLAYACAK 
     Bu arada TÜPRAŞ'tan yapılan açıklamaya göre, Aliağa Rafinerisi'nde doğalgaz altyapı çalışmalarının tamamlandığı ve Ocak ayında BOTAŞ'tan doğalgaz alımının yapılacağı belirtildi. 
     TÜPRAŞ Aliağa Rafinerisi'nin Ocak ayında başlayacağı doğalgaz kullanımıyla birlikte, çevre kirliliğinde de gözle görünür bir oranda azalmanın olması bekleniyor. 
     
     ALİAĞA'DA KİRLİLİK BİTECEK Mİ 
     Aliağa Belediye Başkanı Tansu Kaya ise ''her enerji kesintisinde ilçenin adeta dumanaltı olduğunu, bu iki kurumun doğalgaz kullanımına geçmesiyle birlikte kirliliğin tarihe karışacağını'' söyledi. 
     TÜPRAŞ ve PETKİM Genel Müdürleri ile konuyu görüştüğünü ve bu kurumların doğalgaz kullanımına olumlu yaklaştıklarını dile getiren Kaya, şunları kaydetti 
     ''Aliağa, dışardan bakıldığı zaman çevre kirliliği ve sanayi atıklarıyla sürekli gündeme geliyor. Geçmişten gelen bu kötü imajın silinmesi için çalışıyoruz. Bu yönde girişimde bulunarak PETKİM ve TÜPRAŞ Genel Müdürleri ile biraraya gelip, hava kirliliğinin bir daha yaşanmaması için alınması gereken önlemleri konuştuk. İzmit'teki TÜPRAŞ Tesisleri'nin doğalgaza geçmesiyle birlikte, hava kirliliğinde meydana gelen azalmayı örnek gösterdik. İki kurum da bu çağrımıza olumlu yanıt verdi ve gerekli girişimleri başlattı. İlçedeki çevre kirliliği bu iki kurumun doğalgaz kullanımıyla tarihe karışacak.'' 
     
</TEXT>
</DOC>
