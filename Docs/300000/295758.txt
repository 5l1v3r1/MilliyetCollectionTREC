<DOC>
<DOCNO> 295758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/yasam/axyas02.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomatik araçta 780 bin 'captagon' 
</HEADLINE>
<TEXT>


Kırmızı plakalı araçla Türkiye'ye bavul içinde 780 bin captagon getiren 2'si Türk, 4 kişi gözaltına alındı 

ERDAL KILINÇ İstanbul 

İstanbul Narkotik Şube Müdürlüğü ekipleri, Bulgaristan üzerinden Türkiye'ye uyuşturucu soktuğu belirlenen bir şebekeyi takibe aldı. Kilis'te bir telefonun şifreli görüşmelerini 6 ay dinleyen polis, yüklü miktarda uyuşturucunun diplomatik kırmızı plakalı bir otomobille Türkiye'ye sokulduğunu belirledi. Kilis'ten İstanbul'a gelen Halil Akbal, Abdülkadir Balkan'ın, L-5904-05 kırmızı plakalı otomobille gelen 2 kişiden bir bavul aldı. Polis, teslimatın ardından operasyona başladı. Bavuldan 780 bin adet captagon çıktı. Diplomatik otomobildeki, Kuzey Kore'nin Sofya Büyükelçiliği'nde görevli Ryong Thaewon, Kim Sung Jim de gözaltına alındı. Kırmızı pasaportla Türkiye'ye girdikleri tespit edilen iki K. Koreli için bakanlıktan yanıt beklendiği bildirildi. Bu arada 2 ayrı operasyonda da, aynı şebekeye ait 78 kilo eroin İstanbul'da, 488 kilo eroin de Mersin'de ele geçirildi. 



</TEXT>
</DOC>
