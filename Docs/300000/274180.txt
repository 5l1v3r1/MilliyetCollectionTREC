<DOC>
<DOCNO> 274180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yazar/akyol.html </URL>
<DATE> 2004/09/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Brüksel'de ne olacak 
</HEADLINE>
<TEXT>


BAŞBAKAN Erdoğan, Brüksel'e giderken kimseye bir işaret vermedi en yakınlarına bile "şöyle yapacağım" demedi. 
Borsa, piyasa Başbakan'ın "Tamam, AB ne isterse onu yapacağız, zinayı ceza kanununa koymayacağız" demesini günlerdir telaşla bekledi. 
Fakat Başbakan böyle bir şey söylemedi kamuoyuna da, yakın çevresine de... 
Hatta en yakın arkadaşlarıyla bile bu konuyu konuşmadı. 
Sadece New York'ta bulunan Dışişleri Bakanı Abdullah Gül'le "her gün düzenli olarak konuştuğu ve bu konuşmalarda AB konusunun daima ağırlıkta olduğu" biliniyor. 
Başbakan'ın Brüksel'de nasıl bir tutum takınacağı Türkiye'de ayan beyan bilinmedigi gibi, Brüksel'de de bilinmiyor. 
"Başbakan, elindeki kartları açmadan Brüksel'e gidiyor " 
Bir dış politika danışmanının bana söylediği bu... 

HEM siyasi bir pazarlık taktiği, hem Başbakan'ın psikolojisi... 
Erdoğan'ın, "zina tartışması üzerinden bileğinin bükülmek istendiği" gibi bir duyguya sahip olduğu ifade ediliyor. 
Liderler için bu tür 'psikolojik kilitlenme'ler, tavır değiştirmenin fevkalade zorlaşması demektir. 
Bu psikolojiye ek olarak, Erdoğan'da "Zina konusunda geri adam atarsak, İlerleme Raporu'nu olumlu yazmak için başka talepler ileri sürebilirler" kaygısı da var. 
Erdoğan, Brüksel'de "katılaşmış bir Başbakan" olarak pazarlıklar yapacak tabii başta Verheugen'le 
Bu onun elinde bir kozdur şüphesiz. Ama iplerin kopması riski de var. 
Başbakan'ın bireysel psikolojisiyle "diplomasi oyunu" örtüşmüş bulunuyor. 

BAŞBAKAN bu diplomasi oyununda, "zina meselesinin çözülmesi" karşılığında başka hiçbir şartın, hiçbir talebin ileri sürülmemesini ve İlerleme Raporu'nun "çok iyi" yazılmasını sağlayabilirse, gerçekten ciddi bir diplomatik manevra yapmış, oyunu iyi oynamış olacak. 
'Katılığını' nerede yumuşatacağını iyi ayarlayamaz da iplerin kopmasına sebep olursa, büyük bir siyasi hata yapmış, AB sürecini karartmış olacak 
Ben birinci ihtimalin gerçekleşeceğini düşünüyorum. 
Başbakan, Brüksel'de iki hususu kabul ettirmeye çalışacak 
AKP'nin yapmak istediği eski tip bir zina düzenlemesi değil, suç tarifi olan sosyal amaçlı 'muhafazakar demokrat' bir düzenlemedir. Bunu anlatması, ceza kanununa zinanın girmesini sağlamaz ama tartışmaların yarattığı 'geriye dönüş' kuşkularını giderir. Aile değerlerini korumak için ayrı bir paketin önünü açar.Zina konusunu bu şekilde hükümetin gündemden çıkarmasına karşılık, AB de gündeme yeni 'şartlar' veya 'talepler' getirmemeli, İlerleme Raporu 'temiz' yazılmalıdır. 
Bu iki sonuca ulaşılacağı konusunda ben iyimserim. 
Avrupa'nın siyasi elitleri arasında 'liberal ilahiyatçı profesör' olarak büyük saygınlığı olan Devlet Bakanı Mehmet Aydın'ı yanına alması, Başbakan'ın stratejisi hakkında yeterli ipucunu veriyor zaten korkuların aksine Türkiye'nin farklılığını anlatmak. 



</TEXT>
</DOC>
