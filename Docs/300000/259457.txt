<DOC>
<DOCNO> 259457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/axgun01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğa Müzesi'nde evrim teorisi sıkıntısı 
</HEADLINE>
<TEXT>


Doğa Tarihi Müzesi, Başbakan açılışını yapmadığı için 10 aydır kapalı tutuluyor. Yetkililer ise, 'evrim teorisini nasıl anlatacağız' telaşında... 

Önay Yılmaz İstanbul 

Ankara'da binası ve içindeki materyalleri yenilenen Maden Tetkik ve Arama Genel Müdürlüğü'ne MTA bağlı Doğa Tarihi Müzesi, açılışı yapılamadığı için 10 aydır kapalı tutuluyor. 
İlk olarak, müzenin Başbakan Recep Tayyip Erdoğan tarafından 2003'te 29 Ekim Cumhuriyet Bayramı'nda açılacağı açıklandı. Ancak açılış Başbakan'ın işlerinin yoğunluğu nedeniyle gerçekleşmedi. Müzenin açılış tarihi daha sonra 23 Nisan 2004'e ertelendi. Açılış Başbakan'ın programının yoğunluğu nedeniyle bir kez daha yapılamadı. Bunun üzerine müzenin Enerji ve Tabii Kaynaklar Bakanı Hilmi Güler tarafından ziyarete açılması gündeme geldi. Ancak açılışı Başbakan'ın yapmasını istedi. Müzenin halen ne zaman ziyarete açılacağı belli değil. 
MTA yetkilileri, müzenin tümüyle yenilendiğini belirterek şu bilgileri verdi "Müzeye girişte, Güneş Sistemi, Dünya ve gezegenlerin oransal büyüklükleri gösteriliyor. Ayrıca Dünya'nın Güneş'ten kopup soğuması ve ilk canlılar yer alıyor. Birinci katta fosiller ve dinozorlar, ikinci katta jeolojik alanlar, üçüncü katta mineraloji bölümü var. Dördüncü katta ise Dünya'nın ve Türkiye'nin oluşum hareketleri anlatılacak. Ancak burası yapım aşamasında." 
Yetkililer, müzeyi gezmek isteyen ziyaretçileri kapıdan çevirdiklerini kaydederek, "Ancak bazen öğrencileri kimseye söylememeleri şartıyla gizlice içeri alıyoruz. Doğa Tarihi Müzesi'nin ne olduğu henüz bilinmiyor" dedi. 

Evrim panosu sorunu 
Yetkililer, Başbakan'ın açılış yapacağı sırada, en büyük sıkıntının evrim panosu önünde yaşanacağını tahmin ettiklerini ifade ederek şöyle konuştu 
"Panoda insanın evrimi anlatılıyor. Bunu Başbakan'a nasıl anlatacağız diye çok düşündük. Genel Müdürümüz, 'Başbakan bu tablonun önüne geldiğinde hızla geçeriz' diyordu. Yuvarlak kelimelerle 'İşte bu da insanın anatomisi deriz' geçiştiririz diye formül bulmaya çalışıyordu." 
MTA'da şube müdürlükleri, daire başkanlıkları kadrolarının tümüyle değiştirildiği belirtildi. 

ABD'den 100 bin dolarlık dinozor 

Müzenin 10 bin 800 metrekarelik bir teşhir alanına sahip olduğunu belirten yetkililer, "Müzemizde dinozor iskeleti ile giydirilmiş dinozor da yer alıyor. Bu dinozor ABD'den yaklaşık 100 bin dolara satın alındı. Bir de hareketli dinozor alınacak. Bunun fiyatı 400-450 bin dolar civarında" dedi. 


</TEXT>
</DOC>
