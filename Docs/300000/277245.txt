<DOC>
<DOCNO> 277245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur25.html </URL>
<DATE> 2004/10/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
RTÜK'ten TGRT, ATV ve Kanal 7'ye program durdurma cezası... 
</HEADLINE>
<TEXT>

     Radyo ve Televizyon Üst Kurulu RTÜK , Radyo Başkent'e 30 gün süreyle yayın durdurma cezası verdi. 
     RTÜK'ten yapılan yazılı açıklamada, üst kurulun 22, 28 ve 29 Eylül tarihlerinde yaptığı toplantılarda aldığı kararlara yer verildi. 
     Buna göre, üst kurul, 3984 Sayılı RTÜK Kanunu'ndaki ''Toplumu şiddete, teröre, etnik ayrımcılığa sevk eden veya halkı sınıf, ırk, dil, din, mezhep ve bölge farkı gözeterek kin ve düşmanlığa tahrik eden veya toplumda nefret duyguları oluşturan yayınlara imkan verilmemesi''ne ilişkin b bendinin, ''Özenle İstek'' programında ihlal edildiği gerekçesiyle Radyo Başkent'in yayınının 30 gün süre ile durdurulmasını kararlaştırdı. 
     ''Pazar Yıldızları'' adlı programda ''Gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmaması'' hükmünü ihlal eden TGRT'ye bir kez program durdurma cezası veren üst kurul, aynı bendin ana haber bülteninde de ihlal edilmesi nedeniyle TGRT'ye bir kez program durdurma cezası daha uygulanmasını kararlaştırdı. Üst Kurul, söz konusu hükmü ''Exotica'' adlı program ile ihlal eden Memleketim TV'ye de uyarı cezası verdi. 
     RTÜK, ''Kadınca Çarkıfelek'' adlı yarışma programında, bilgi iletişim telefonları yoluyla yarışma düzenlenemeyeceğine ilişkin p bendini ve gizli reklam yasağını ihlal ettiği gerekçesiyle ATV'nin de uyarılmasını kararlaştırdı. 
     Yayınların şiddet kullanımını özendirici veya ırkçı nefret duygularını kışkırtıcı nitelikte olmaması hükmünü içeren v bendini 3-4 Mayıs tarihlerindeki yayınlarında ihlal ettiği için Adana'da yayın yapan Radyo Dünya'ya da uyarı cezası veren üst kurul, ''Gündem 13'' programında reklam yasaklarına aykırı yayın yapıldığı gerekçesiyle Kanal 7'ye bir kez program durdurma cezası uygulanmasını kararlaştırdı. 
     ''Melekler Adası'' dizisinde reklam yasaklarına uyulmadığı gerekçesiyle ATV'ye bir kez program durdurma cezası veren üst kurul, ''Yayın Akış Planı Jeneriği'' nedeniyle STV'nin, ana haber bülteni nedeniyle Olay TV'nin savunmalarının istenmesine karar verdi. 
     RTÜK, ''Unicorn'a Yolculuk 1'' filmi, ana haber bülteni ve ''Haber Saati'' programlarında da reklam ihlalleri yapıldığı gerekçesiyle Kanal 7'nin savunmasının istenmesini kararlaştırdı. 
     
     REKLAM İHLALLERİ NEDENİYLE UYARI CEZALARI... 
     Üst Kurul'un reklam ihlalleri yapıldığı gerekçesiyle uyarı cezası uygulanmasını kararlaştırdığı televizyon kuruluşları ile cezaya konu olan programlar şöyle 
     -ATV ''Melekler Adası'', ''Kurşun Yarası'', ''Sevinçli Haller'', ''Camdan Pabuçlar'', ''Avrupa Yakası'', ''İstanbul Şahidimdir'' ve ''Aliye'' adlı dizi filmler, -TGRT ''Kaya'' ve ''Baba'' adlı yabancı filmler, -Kanal 7 ''Kalp Gözü'', ''Şakamera'' ve ''Deniz Feneri'' programları, -STV 6,8,9,23 Eylül'de yayınlanan filmler, -Show TV ''Gece Yürüyüşü'' adlı dizi filmler, -Kanal D ''Bir Dilim Aşk'', ''Serseri'', ''Dayı'', ''Size Baba Diyebilir miyim'', ''Haziran Gecesi'' adlı diziler ve ''Dikey Limit'' filmi. 
     
     GİZLİ REKLAM YASAĞINI İHLAL EDENLER 
     Üst kurul, ''her türlü yayında gizli reklam yapılması yasaktır'' hükmünü, ''Şimdi Tatil Zamanı'', ''Tatil Yolu'' ve ''Çocuklar İçin'' programları ile ''Futbol Maçları'' programında ihlal eden Kanal D'nin de uyarılmasını kararlaştırdı. 
     Gizli reklam yasağını ''Haber Özel'' programında ihlal eden Show TV'ye de uyarı cezası veren üst kurul, aynı gerekçeyle ''Taki Doğan ile Ankara Kokteyli'' programı için Haber Türk'ün, ''4'ten 6'ya'' programı için Kanal 6'nın, ''Servet Çolak ile Mutfaktan Sofraya'' programı için Ege TV'nin, ''Med-Cezir'' programı için Memleketim TV'nin uyarılmasına karar verdi. 
     Üst Kurul, ''Ölüm Tarlaları'' adlı yabancı filmde reklam ihlalleri yapıldığı gerekçesiyle TV-8'e, ''Ümit Usta'nın Aşevi'' programında reklamlarla ilgili düzenlemelere uyulmadığı gerekçesiyle Meltem TV'ye uyarı cezası verirken, reçete ile satışına izin verilen ilaç ve tedavilerin reklamının yapılamayacağı hükmünü ''Özel Hastane'' reklamıyla ihlal eden Memleketim TV'ye de uyarı cezası uygulanmasını kararlaştırdı. 
     
</TEXT>
</DOC>
