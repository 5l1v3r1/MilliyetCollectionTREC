<DOC>
<DOCNO> 267636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur05.html </URL>
<DATE> 2004/08/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
30 Ağustos Zafer Bayramı kutlanıyor... 
</HEADLINE>
<TEXT>

     30 Ağustos Zafer Bayramı ve Türk Silahlı Kuvvetleri Günü, tüm yurtta, dış temsilciliklerde ve KKTC'de törenlerle kutlanıyor. 
     Zafer Bayramı dolayısıyla ilk tören, Anıtkabir'de düzenlendi. 
     Tören, Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Fevzi Türkeri, Genelkurmay İkinci Başkanı Orgeneral İlker Başbuğ ve askeri erkan ile bazı askeri dernek temsilcilerinin Aslanlı Yol'daki yürüyüşüyle başladı. 
     Orgeneral Özkök, Atatürk'ün kabrine, üzerinde ''Türk Silahlı Kuvvetleri'' yazılı kırmızı ve beyaz karanfillerden oluşan çelenk bıraktı. 
     Saygı duruşunda bulunulmasının ardından, Özkök ve törene katılanlar, merdivenlerden inerken hatıra fotoğrafı çektirdi. 
     Daha sonra Misak-ı Milli Kulesi'ne geçen Orgeneral Özkök, Anıtkabir Özel Defteri'ni imzaladı. 
     Orgeneral Hilmi Özkök, deftere şunları yazdı 
     ''Büyük Devlet Adamı Ulu Önder Atatürk, 30 Ağustos Zafer Bayramı'nın 82. yıldönümünü gururla kutlamanın heyecanı içinde, yüksek huzurundayız. Türk Ulusu'nun ve kahraman ordusunun önderliğinizde verdiği mücadeleyle kazanılan bu zafer, tarihimizin dönüm noktalarından birini oluşturarak Türkiye Cumhuriyeti'nin sağlam ve sürekli temeller üzerine inşa edilmesini sağlamıştır. Bugün bölgesinin en modern ve en kuvvetli silahlı gücü haline gelen kahraman Türk Silahlı Kuvvetleri'nin her ferdi, kendisine bahşedilen bu onurlu ve gönençli yaşamın mimarı büyük Ata'sını her zaman minnet ve şükranla anacak, onu daima kalplerinde tahtta tutacaktır. 
     Türk Silahlı Kuvvetleri, bugüne kadar olduğu gibi bundan sonra da ilke ve devrimlerinin ışığında kurduğun Cumhuriyet'in değişmez niteliklerinin ve emanet ettiğin bu güzel vatanın yılmaz bekçisi olmaya devam edecektir. Bu düşüncelerle Türk Silahlı Kuvvetleri adına büyük komutanımıza, O'nun değerli silah arkadaşlarına ve aziz şehitlerimize en derin tazimlerimi sunarım.'' Özkök, önceden yazıp imzaladığı bu metni yüksek sesle okudu. 
     
     ŞEHİT VE GAZİ AİLELERİ DE ATA'NIN HUZURUNDA 

     Bu arada, Genelkurmay Başkanlığı'nın konuğu olarak Ankara'ya gelen İstiklal Savaşı gazilerinden 104 yaşındaki Ömer Küyük ile 81 ilden gelen şehit ve gazi aileleri de devlet töreninin hemen ardından Ulu Önder Atatürk'ün huzuruna çıkarak saygı duruşunda bulundular. 
     Anıtkabir'deki törende hazır bulunan diğer askeri personel de Büyük Önder'in kabrinin önünden saygı geçişi yaptı. 
     Tören sırasında, Anıtkabir üzerinde bir helikopter güvenlik uçuşu yaptı. 
     Nasıl kutlandı 
     30 Ağustos Zafer Bayramı ve Türk Silahlı Kuvvetleri Günü, yurdun çeşitli yerlerinde düzenlenen etkinliklerle kutlanıyor. 
     Bursa'da Vali Oğuz Kağan Köksal, Garnizon ve Jandarma Bölge Komutanı Tuğgeneral Tunay Bilgen, Büyükşehir Belediye Başkanı Hikmet Şahin'in Atatürk Anıtı'na çelenk koyduğu törenden sonra Tuğgeneral Bilgen, Orduevi'nde kutlamaları kabul etti. 
     Atatürk Caddesi'nde süren törende, Vali Köksal, Garnizon Komutanı Tuğgeneral Bilgen ve Büyükşehir Belediye Başkanı Şahin, tören aracıyla birlikleri ve halkı selamladı. 
     Konuşmaların ve şiirlerin okunmasının ardından, tören geçişi yapıldı. 
     
     ESKİŞEHİR 

     Eskişehir'deki tören, Vali Kadir Çalışıcı, 1. Hava Kuvveti Komutan Vekili Tümgeneral Korcan Pulatsü ile Büyükşehir Belediye Başkanı Yılmaz Büyükerşen, Vilayet Meydanı'ndaki Atatürk Anıtı'na çelenk sunmasıyla başladı. 
     Hava Pilot Kurmay Yarbay Şeref Uslu ile Atatürk Lisesi Tarih Öğretmeni Deniz Eşbulan, Atatürk Bulvarı'nda, Zafer Bayramı'nın önemini içeren konuşmalar yaptı. 
     Tören, geçit törenin ardından sona erdi. 
     
     DİYARBAKIR 

     Törende, Vali Nusret Miroğlu, 7. Kolordu Komutanı Korgeneral Necdet Özel ve Büyükşehir Belediye Başkanı Osman Baydemir'in Anıtpark'taki Atatürk Anıtı'na çelenk koymasının ardından saygı duruşunda bulunuldu ve İstiklal Marşı okundu. 
     Kurmay Yarbay Adem Yüksel, Vilayet önündeki törende yaptığı konuşmada, Türk Milleti'nin geleceğini belirleyen 30 Ağustos'un, Türk Ulusu için dönüm noktası olduğunu belirtti. Yüksel, Mustafa Kemal Atatürk'ün bir imparatorluğun yıkıntılarından yepyeni ve çağdaş bir ülke yarattığını ifade etti. 
     Konuşmanın ardından yapılan askeri geçit töreni sırasında, uçak ve helikopterler, alan üzerinde gösteri uçuşu yaptı. 
     
     ELAZIĞ 

     Valilik önündeki Atatürk Anıtı'na çelenk konulmasıyla başlayan törende, 8. Kolordu Komutanı Korgeneral Nusret Taşdeler, makamında Vali Kadir Koçdemir ve Belediye Başkanı Süleyman Selmanoğlu ile tebrikleri kabul etti. 
     Topçu Binbaşı Vehbi Şermeti, törende yaptığı konuşmada, Türk Silahlı Kuvvetlerinin, zaferin 82. yıldönümünde çağdaş, laik, ve demokratik Türkiye Cumhuriyeti'nin sonsuza dek koruyucusu, ilke ve devrimlerinin savunucusu olma görevini sürdüreceğini söyledi. 
     Bu yolda kendileri için hiçbir şeyin engel teşkil etmeyeceğini belirten Binbaşı Şermeti, ''İstiklal Harbi'nin kahraman şehitlerini ve gazilerini minnetle, şükranla anıyoruz. Siz bize İstiklal bıraktınız. Biz gelecek nesiller için daha güçlü, daha çağdaş daha aydınlık bir Türkiye, daha mutlu yarınlar bırakacağız'' dedi. 
     Konuşmanın ardından geçit töreni düzenlendi. 
     
     SİVAS 

     Sivas Valisi Hasan Canpolat, Tugay Komutanı Tuğgeneral Nihat İstanbullu, Belediye Başkanı Sami Aydın'ın Atatürk Anıtı'na çelenk sunmasının ardından saygı duruşunda bulunuldu ve İstiklal Marşı okundu. 
     Milli Eğitim Şube Müdürü Lütfi Kengeç, Hükümet Meydanı'ndaki törende, 30 Ağustos'un, Türk Milleti'nin kendine güven duygusunu yükselttiği, milli güç ve kabiliyetinin canlanmasını sağladığı, Misak-ı Milli'yi gerçekleştirdiği zafer olduğunu belirtti. 
     Piyade Binbaşı Mehmet Arıöz de ''30 Ağustos, Türk Milleti'nin bağrından çıkan kahraman ordusunun ve komuta heyetinin yüksek kudret ve kahramanlığının, tarihe bir kere daha altın harflerle yazıldığı bir sayfadır'' dedi. 
     Muharip Gaziler Derneği Başkanı Süha Tan ise vatan sevgisini göstermenin yolunun, gazi ve şehitlere gösterilecek sevgi ve saygıdan geçtiğini belirtti. 
     Daha sonra yapılan geçit töreninde, kurtuluş mücadelesi birliklerinin temsili geçişi, büyük ilgi gördü. 
     
     AYDIN 

     Aydın'daki törenler, Atatürk Anıtı'na çelenklerin konulması, saygı duruşu ve İstiklal Marşı'nın okunmasıyla başladı. 
     Atatürk Meydanı'nda devam eden törende, Jandarma Komando 3. Tim Bölüğü, silahlı gösteri düzenledi. Jandarma Bölge Komutanlığı Filosu'na ait helikopterler, tören alanı üzerinde alçak uçuş yaptı. 
     Geçit törenine, Aydın Kuvayi Milliye Efeler Derneği'nin kadın efeleri, yöresel kıyafetleriyle katıldı. 
     Aydın'daki törenler, Jandarma Bölge Komutanlığı'nın silah ve teçhizat sergisinin açılışıyla son buldu. Törenlere, Aydın Vali Vekili Ömer Eru, milletvekilleri Ahmet Rıza Acar, Mesut Özakcan, Semiha Öğüş, Jandarma Bölge Komutanı Tuğgeneral Kadir Ali Esener, Belediye Başkanı İlhami Ortekin ve Emniyet Müdürü Cemil Demir katıldı. 
     
     KIRIKKALE 

     Cumhuriyet Meydanı'ndaki tören, Atatürk Anıtı'na çelenk sunulması, İstiklal Marşı okunması ve saygı duruşunda bulunulmasıyla başladı. 
     Jandarma Binbaşı Ratıp Üresinler, yaptığı konuşmada, ''Kahraman Türk ordusunun en görkemli zaferlerinden 30 Ağustos'u ve Silahlı Kuvvetler Günü'nün 82. yıldönümünü gururla kutluyoruz'' dedi. 
     Törende, Belediye Mehter takımı, kısa bir konser verdi. 
     Resmi geçit töreni yapılmayan kutlamalara, Vali Mustafa Bahrettin Demirer, İl Jandarma Alay Komutanı Albay Kenan Danış, Belediye Başkanı Veli Korkmaz, Emniyet Müdürü Murat Aykaç ve CHP Kırıkkale Milletvekili Halil Tiryaki katıldı. 
     Kırıkkale Valisi Demirer, AA muhabirine yaptığı açıklamada, kutlamalarda, resmi geçit töreninin yapılmamasının, tören kıtasının olmamasından kaynaklanmış olabileceğini söyledi. Demirer, programın Jandarma Alay Komutanlığı tarafından organize edildiğini kaydetti. 
     
     ÇANKIRI 

     Çankırı'da, Atatürk Anıtı'na çelenklerin konulmasının ardından saygı duruşunda bulunuldu ve İstiklal Marşı okundu. Daha sonra Garnizon Komutanı Kurmay Albay Özcan Kubat, Askeri Gazino'da tebrikleri kabul etti. 
     Belediye Sarayı önündeki askeri törende, Vali Ali Haydar Öner, Garnizon Komutanı Kurmay Albay Kubat ve Belediye Başkanı İrfan Dinç, törene katılanların bayramlarını kutladı. 
     Kurmay Binbaşı Can Sabıtay, törende yaptığı konuşmada, 30 Ağustos'un Türk tarihi için dönüm noktası olduğunu belirterek, ''Ulu Önder Atatürk, bu zaferle yalnız Türklerin değil, dünyadaki ezilmiş bütün ulusların da hürriyet meşalesi olmuştur'' dedi. 
     Program, geçit töreninin ardından sona erdi. 
     
     ÇANAKKALE 

     Cumhuriyet Meydanı'ndaki törende, Vali Süleyman Kamçı, Boğaz ve Garnizon Komutanı Tuğamiral Veysel Kösele ile Belediye Başkanı Ülgür Gökhan, Atatürk Anıtı'na çelenk koyarak saygı duruşunda bulundu. 
     Deniz Kurmay Binbaşı Murat Yılmazarslan, törende yaptığı konuşmada, 30 Ağustos zaferinin, Türk devletini parçalamak isteyen yabancı güçlerin hazırladığı sinsi planlara son verdiğini söyledi. 
     
     ÇORUM 

     Gazi Caddesi Valilik Binası önündeki tören, Vali Yardımcısı Fatih Damatlar, Garnizon Komutanı Jandarma Albay İrfan Şahin ve Belediye Başkanı Turan Atlamaz'ın halkı selamlamalarıyla başladı. 
     Törende, saygı duruşu ve İstiklal Marşı'nın okunmasının ardından Personel Yüzbaşı Ali Koluaçık, bir konuşma yaptı. 
     Tören, askeri birliklerin kortej geçişiyle sona erdi. 
     
</TEXT>
</DOC>
