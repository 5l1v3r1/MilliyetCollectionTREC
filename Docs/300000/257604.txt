<DOC>
<DOCNO> 257604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko14.html </URL>
<DATE> 2004/07/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türkiye, doğalgaz tüketim artışında dünya ikincisi... 
</HEADLINE>
<TEXT>

     Türkiye, geçen yıl, doğalgaz tüketim artışında dünya ikincisi oldu. 
     BP'nin Dünya Enerji Raporu'na göre Türkiye, 2003 yılı doğalgaz tüketim artış oranında, yüzde 52.4 artış yaşanan Filipinler'in ardından, yüzde 20.8 ile ikinci oldu. 
     Türkiye'nin 2002'de 17.4 milyar metreküp olan doğalgaz tüketimi, geçen yıl 21 milyar metreküpe çıktı. 
     2003 doğalgaz tüketim artışında, Avrupa ve Avrasya bölgesindeki ülkeler arasında ilk sırayı alan Türkiye, dünya tüketimin yüzde 0.8'ini gerçekleştirdi. 
     1993 yılında 5 milyar metreküp doğalgaz tüketen Türkiye'de bu rakam 1998'de yaklaşık 2 katına çıkarak 9.9 milyar metreküpe ulaştı. Doğalgaz tüketimi 2000'de 14.1 milyar metreküp, 2001'de 16 milyar metreküp oldu. 
     Dünyanın en büyük doğalgaz pazarı olan ABD'de tüketimde yaşanan yüzde 4.95'luk daralmaya bağlı olarak, dünya doğalgaz tüketimindeki artış, yüzde 2'de kaldı. Toplam doğalgaz tüketimi, 2 trilyon 591 milyar metreküp olarak hesaplandı. 
     ABD, 629.8 milyar metreküp ile dünyada en çok doğalgaz tüketen ülke olma özelliğini 2003'de de sürdürdü. Dünya doğalgaz tüketiminin yüzde 24.3'ünü tek başına gerçekleştiren ABD'yi, 405.8 milyar metreküp ile Rusya Federasyonu ve 95.3 milyar metreküp ile İngiltere izledi. 
     
</TEXT>
</DOC>
