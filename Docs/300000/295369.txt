<DOC>
<DOCNO> 295369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/ekonomi/aeko.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono ve tahvilde muafiyete devam 
</HEADLINE>
<TEXT>


Bono ve tahvil gelirlerinin vergilendirilmesinde, yılbaşında geçilmesi öngörülen 'tek stopaj oranı' 2006 yılına ertelendi. Mevcut muafiyetler bir yıl daha devam edecek 

ANKARA Milliyet 

Hükümet, Hazine bono ve tahvillerinde bu yıl sonunda geçilmesi gereken 'tek stopaj' oranı uygulamasını bir yıl daha erteledi. Mevcut muafiyetler 2006 yılında da devam edecek. Maliye Bakanı Kemal Unakıtan ve Devlet Bakanı Ali Babacan, Hazine, DPT ve Maliye bütçelerinin görüşülmesi öncesinde yeni vergi sistemi ile ilgili esasları açıkladı. Babacan, tüm finansal enstrümanlar için 2006'dan itibaren tek ve basit bir sisteme geçileceğini belirterek, yeni sistemi şöyle sıraladı 
Sistem, 1 Ocak 2006 sonrası ihraç edilecek borç senetlerinde geçerli olacak.Bütün menkul kıymet gelirleri aynı oranda vergilendirilecek. Vergileme alım - satım farkı üzerinden hesaplanarak, banka ve aracı kurumlar tarafından kaynaktan kesilecek. Ayrıca beyanname verilmeyecek.Yeni vergi düzeni 1 Ocak 2006'dan önce ihraç edilen menkul kıymetleri kapsamayacak. Bu tür k ğıtların vergilendirilmesinde, 'ihraç tarihindeki' sistem geçerli olacak.Sistemde yerli ve yabancı yatırımcı ayrımı bulunmayacak. 
Maliye Bakanı Kemal Unakıtan, "Uygulanacak stopaj oranı henüz belirlenmedi. Çalışmalar sürüyor. Menkul kıymet ve yatırım araçlarının vergilendirilmesini yeniden düzenleyen taslak Başbakanlığa gönderildi. Yılbaşından önce yasalaşacak" dedi. Vergi Konseyi daha önce yüzde 10 stopaj önermişti. 
Bu açıklamayı piyasayı rahatlatmak için yaptıklarını belirten Unakıtan, Kurumlar Vergisi'nde 1987'den beri uygulanan iştirak hisseleri ile gayrimenkul satışlarının sermayeye eklenmesine ilişkin istisnanın kalıcılaştırılacağını söyledi. 
Kurumlar vergisi istisnasına bağlı olarak gayrimenkul satışlarındaki KDV istisnasına da yeni düzen getirilecek. Enflasyon muhasebesine geçilmesinden sonra KDV istisnası uygulanmaz hale geldiği için söz konusu istisna kurumlar vergisinden bağımsız ele alınacak. 

Muafiyet 174 milyar liraya çıkıyor Mevcut vergileme düzeninde yatırım araçlarındaki stopaj oranları şöyle 
Repo 
Stopaj oranı Yüzde 22 
DTH 
1 yıla kadar Yüzde 24 
1 yıldan uzun Yüzde 7 
TL mevduat 
3 aya kadar Yüzde 18 
6 aya kadar Yüzde 16 
1 yıla kadar Yüzde 12 
1 yıl ve üstü Yüzde 7 
Tahvil, bono Yüzde 0 
A tipi fon Yüzde 0 
B tipi fon Yüzde 10 
Mevcut düzende Hazine bonolarından sağlanan gelirin 156.5 milyarı vergiden muaf. Faiz gelirinden muaf kısım düşüldükten sonra kalan 14 milyarı geçiyorsa beyan ediliyor. 2005 yılında 156.5 milyarlık muafiyet sınırı yüzde 11.2'lik yeniden değerleme oranı kadar artırılarak 174 milyara çıkacak. Aynı şekilde beyan sınırı da 15.5 milyar olacak. 

Borsa kapsamda 
Halka açık şirketlerde 3 aydan fazla, açık olmayanlarda ise 1 yıl ve daha fazla elde tutulan hisse senetlerinden sağlanan kazançlar da vergi dışı. 3 aydan az tutulanlarda gelir 12 milyarı aşarsa, aşan kısım beyan ediliyor. 2005'te bu miktar 13.2 milyar olacak 

Yabancı parada 'vergi sıkıntısı' AHMET ERHAN ÇELİK 
Maliye Bakanı Kemal Unakıtan'ın, "Başbakanlığa sevk ettik" dediği menkul kıymetlerin vergilendirilmesiyle ilgili yasa taslağında stopaj oranının bulunmadığı öğrenildi. Edinilen bilgiye göre tek stopaj oranının belirlenememesinde, yabancı para cinsinden yatırım araçlarının nasıl vergilendirileceği sorusuna yanıt verilememesi etkili oldu. Yeni vergi düzeni 'faiz gelirinin değil alım - satımının' vergilendirilmesini sağlayacağı için kur farklarının tahsilat üzerindeki etkisi teknik olarak henüz belirlenemedi. 
Ekonomi yönetimi, "Hiçbir gelir kaybıyla karşılaşılmaması" kararı alırken, "Uygulama 2006'da başlayacak, zamanımız var" değerlendirmesinde bulunuldu. 


</TEXT>
</DOC>
