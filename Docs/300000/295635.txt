<DOC>
<DOCNO> 295635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur05.html </URL>
<DATE> 2004/12/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Canlı yayına telefonla bağlanan evde bıçaklı kavga .. 
</HEADLINE>
<TEXT>

     Mesut IŞIK-Şenol AYDIN DHA 

KOCAELİ'nin Gebze İlçesi'nde ulusal bir televizyonda canlı yayınlanan programa telefonla katılan Yaşar A. kendisi hakkında ileri sürülen iddiları cevapladığı sırada suçlamayı yapan genç kızın kardeşi tarafından evi basıldı. Yaşar A.'nın bıçakla tehdit edildiği farkeden program yapımcısı televizyondan telkinde bulunurken, programı izleyen komşuların ihbarı üzerine saldırgan genç etkisiz hale getirildi. 
     Ulusal bir televizyonda SHOW TV tiyatrocu Şenay Gürler'in sunduğu ve canlı yayınlanan Sen Olsaydın' isimli programa dün saat 16.00 sıralarında Gebze'nin Yavuzselim Mahallesi'nde yaşayan Fatma K. ve Şengül isimli iki arkadaş katıldı. Kişilerin hayat hikayelerini anlattığı programda Şengül ve Fatma K., arkadaşları Yaşar A.'nın kendilerine sarkıntılık yaptığını iddia etti. 
     
     BIÇAKLA KOMŞULARININ EVİNİ BASTI 

     Bu iddialar üzerine yayını izleyen Yaşar A.'da telefonla programa katıldı. Yaşar A. hakkında ileri sürülen iddiaları yalanladı. Programı izleyen Fatma K.'nın kardeşi 16 yaşındaki M.K., ablasına sarkıntılık yapan kişinin komşuları Yaşar A. olduğunu öğrenince eline geçirdiği bıçakla evlerini bastı. Yaşar A.'nın eşinin kapıyı açmasıyla M.K. elinde bıçakla içeri girdi. 
     
     EVDEKİ BOĞUŞMA NEFESLERİ KESTİ 

     Canlı yayın sırasında Yaşar A.'nın evinden bir anda bağrışmalar ve feryatlar duyuldu. Program yapımcısı Şenay Gürler ile yayını izleyenlerin bir anda nefesleri kesildi. Yaşar A. ile M.K. arasında yaşanan arbedede üzerine program yapımcısı Gürler, saldırgan gence bıçağı kullanmaması skonusunda telkinde bulundu. 
     Bu sırada programı dinlerken genç kızlarla Yaşar A arasında bağlantıyı kuran komşuları telefonla polise ihbarda bulunarak boğuşmanın yaşandığı evin adresini verdi. Kısa sürede olayın yaşandığı eve baskın yapan Beylikbağı Polis Merkezi'ndeki görevliler M.K.'yı etkisiz hale getirerek Yaşar A.'yı kurtardı. 
     Gözaltına alınan M.K, Çocuk Şubesi'ne götürülürken, Fatma K.'nın ailesi, Yaşar A.'nın kızlarına sarkıntılık yaptığı suçlamasıyla Gebze Emniyet Müdürlüğü'ne şikayette bulundu. Yaşar A.' da Fatma K'nın ailesi hakkında uyuşturucu madde kullandıklarını ileri sürerek şikayetçi oldu. Soruşturma sürdürülüyor. 

     
</TEXT>
</DOC>
