<DOC>
<DOCNO> 283716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun45.html </URL>
<DATE> 2004/10/27/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Raffarin Müzakerelerin başlaması üyeliğin olacağı anlamına gelmez 
</HEADLINE>
<TEXT>

     Fransa Başbakanı Jean-Pierre Raffarin, Türkiye'nin Avrupa Birliği ile üyelik müzakerelerini başlatmasının, otomatik olarak üye olacağı anlamına gelmediğini söyledi. 
     Fransa Başbakanı, Ulusal Meclis'te bir milletvekilinin sorusu üzerine yaptığı konuşmada, ''görüşmeler ile üyelik arasında otomatik bir durumun'' olmadığını belirterek, ''Türk Başbakanı Recep Tayyip Erdoğan'a dünkü Fransız-Alman doruğunda açıkça söylediğimiz, görüşmeler ile üyelik arasında bir otomatikliğin bulunmadığıdır'' diye konuştu. 
     '' Fransa Cumhurbaşkanı Jacques Chirac, eğer Türkiye-AB görüşmeleri başlatılacaksa, bu kararın oybirliğiyle alınması gerektiğinin altını çizdi'' diyen Başbakan Raffarin, görüşmelerin üyelik perspektifinde başlatılmasının açık olduğunu, ancak bu üyelik sürecinde üç muhtemel unsurun bulunduğunu Türkiye'nin bilmesini istediklerini söyledi. 
     Başbakan Raffarin, ''Bunlardan ilki görüşmelerin başarılı olması. Başarı eşittir üyelik. Bu da Fransızlar için referandum demek'' dedi. Anlaşmazlık durumunda görüşmelerin kesilmesinin istenmeyen, ancak olası bir hipotez olduğunu kaydeden Raffarin, sözlerini şöyle sürdürdü 
     ''Üçüncü durumda ise görüşmelerde kilit noktalarda ilerleme sağlanır, ancak Türkiye istemezse ya da AB temel değerlerden ötürü istemezse, bu durumda iki ortak arasında yeni bir ilişki bulmak gerekir.'' 
     
</TEXT>
</DOC>
