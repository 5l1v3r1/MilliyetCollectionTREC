<DOC>
<DOCNO> 292705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonyas06.html </URL>
<DATE> 2004/11/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"İskender" ile "annesi" sadece arkadaşmış... 
</HEADLINE>
<TEXT>

     Yeni gösterime giren ''Büyük İskender-Alexander'' filminde aktör Colin Farrell ile anne-oğulu canlandıran Angelina Jolie, ünlü İrlandalı oyuncuyla sadece arkadaş olduklarını, hatta çekimler süresince de pek fazla görüşmediklerini söyledi. 
     Internetteki ''starmagazine'' sitesine açıklamalarda bulunan Jolie, film setinde yaşananlara açıklık getirdi. 
     Yaşamında en önemli şeyin evlatlık aldığı Kamboçyalı oğlu Maddox olduğunu vurgulayan 29 yaşındaki güzel oyuncu, ''Yavrum için Kamboçya vatandaşlığına geçmeyi bile düşünüyorum'' dedi. 
     Jolie, Colin Farrell'ın magazin basınında yazıldığı gibi ''sinemanın kötü çocuğu'' olup olmadığının sorulması üzerine, ''Aslında biz birkaç akşam yemeği dışında pek görüşmedik. O yüzden kişiliğini çok iyi bilmiyorum. Ben çekimler boyunca zamanımı oğlum Maddox ile geçirdim'' karşılığını verdi. 
     Angelina Jolie, ''Colin Farrell ile gönül ilişkiniz oldu mu '' sorusunu da, ''Tamamen, su katılmadık yalan. Hangi oyuncuyla birlikte bir yapımda rol alsam onunla ilişkim olduğu yazılıyor. O çok iyi bir adam, ama aramızda hiçbir şey yok'' sözleriyle söylentileri yalanladı. 
     
     ''DEVEYLE GEZDİK'' 
     Rol arkadaşıyla deve gezintisi yaptıklarına ilişkin çıkan haberleri de değerlendiren Jolie, ''Evet, deveyle gezdik. Ama yanımda oğlum Maddox da vardı. Yani bütün gece içip çılgınca dağıtmadık. En azından ben dağıtmadım diyeyim'' dedi. 
     Angelina Jolie, bir daha evlenirken çok iyi düşüneceğini, çünkü oğlu için yanlış babayı seçmekten korktuğunu dile getirdi. Bununla beraber büyük konuşmak da istemediğini ifade eden Jolie, geçmişteki hatalarının kendisini evlilikten uzak tuttuğunu belirtti. 
     Rusya'dan bir çocuğu daha evlat edinmek istediğini, ancak prosedür nedeniyle bunun gerçekleşemediğini anlatan Jolie, anne olmasının onu çizdiği çekici kadın imajından uzaklaştırmadığını söyledi. Jolie, ''Bütün kadınlar aslında böyle düşünür. Bizler anneyiz ama aynı zamanda da kadınız'' dedi. 
     
</TEXT>
</DOC>
