<DOC>
<DOCNO> 272857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/okur.html </URL>
<DATE> 2004/09/18/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
TCDD'nin yolculuğu 
</HEADLINE>
<TEXT>


Ulaştırma Bakanı Binali Yıldırım, sessiz kalmayı tercih etti. Oysa TCDD'de yapacak çok iş var. Sessiz kalmak olur mu Olmaz. Ulaştırma Bakanlığı'nın büyük nutuk atarak ortaya çıktığı "demiryolu rehabilitasyon" atılımının detayına hiç bakılmadı. Oysa TCDD'ye bağlı ortaklık olarak giden ve rehabilitasyon sürecinin en önemli üç fabrikasını incelemek şart. 
Biri Türkiye Vagon Sanayi AŞ. Yani TÜVASAŞ. Türkiye'nin yolcu vagonu yapan, vagon tamir eden tek fabrikası. 1500 kişiye iş ve aş veriyor. Adapazarı'nda kurulu, 2002 yılında 3.2 trilyon kar etmiş bir KİT. Şimdi zararda. Diğeri TÜDEMSAŞ. Türkiye'nin lokomotif üreten tek fabrikası. Eskişehir'de. TÜDEMSAŞ ise Sivas'ta yük vagonu yapıyor. 
Hani hızlandırılmış trene odaklandık ya "ray, vagon ve lokomotif" nasıl yapılıyor diye hiç bakmadık. Onun için yazıyoruz. Belki dikkatinizden kaçtı. 30 Ocak'ta TCDD, dolayısıyla Ulaştırma Bakanlığı bir ihaleye çıktı. 6 yabancı firma geldi, bu işle ilgilendi. 15 Mart'ta 3'ü elendi, 3'ü kaldı. TCDD, TÜLOMSAŞ ve TÜVASAŞ arasında kurulan bir komisyon şimdi harıl harıl çalışıyor. Bu üç firmadan ipi kim göğüsleyecek, ona bakıyor. İşin yatırım tutarı da ihaleyi gögüsleyen firmayla birlikte belli olacak. 

Komisyon çalışıyor Peki, kim bu şirketler Başta Güney Koreli Hyundai'nin yan şirketi ROTEM, diğeri Kanada şirketi BOMBARDIE, diğeri ise SIEMENS. TCDD de bu ihalede işi göğüsleyen şirkete yüzde 15 ortak olacak. Öyle ya bu ihalede ipi göğüsleyen şirket ne yapacak Hızlı tren ve Marmararay için üretim yapacak. Yani fabrika kuracak. Hal böyle olunca biz de TCDD'ye bağlı üç şirketin ne olacağına odaklandık. 
Çünkü, TÜVASAŞ ilginç. Ulaştırma Bakanı Binali Yıldırım'ın bakan olur olmaz görevden aldığı Genel Müdür Mehmet Göktürk, Danıştay kararıyla görevine geri döndü. 
Oysa Binali Yıldırım, TÜVASAŞ'a, İstanbul Belediyesi Asya Su Yakası İsale Müdürü İbrahim Ertiryaki'yi genel müdür yapmıştı. Hal böyle olunca Bakan Yıldırım, Ertiryaki'yi TCDD'ye danışman olarak atadı. Aynı zamanda TÜVASAŞ'ın yönetim kurulu üyesi yaptı. Siz buna belediye dostluğu mu dersiniz, bilemeyiz ama burada işler ilginç. Çünkü henüz sonuçlanmayan ama sessiz sedasız giden bu projeyle İbrahim Ertiryaki de ilgileniyor. 
Ama dediğimiz gibi TÜVASAŞ'ta son iki yılda zarar yazılmasına kimse ses çıkarmıyor. İşin ilginç yanı, bir başka danışmanı Ali Arıduru da TÜVASAŞ'ta yönetim kurulu üyesi. Eh, hal böyle olunca biz de ne var bu TÜVASAŞ'ta diyoruz Açıklaması da Ulaştırma Bakanı Binali Yıldırım'dan gelmeli. 



</TEXT>
</DOC>
