<DOC>
<DOCNO> 287044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun17.html </URL>
<DATE> 2004/11/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Alman Yeşiller'den iftar yemeği 
</HEADLINE>
<TEXT>

     Alman Birlik 90 Yeşiller Partisi, başkent Berlin'de dün iftar yemeği verdi. 
     Berlin'deki Hasır Restoran'da düzenlenen iftar yemeğine, federal meclis milletvekili Hans-Christian Ströbele, Birlik 90 Yeşiller Partisi Berlin eyaleti teşkilat başkanı Till Heyer-Stuffer, Yeşiller eyalet meclis grubu başkanı Volker Ratzmann, Berlin eyalet meclisi milletvekili Özcan Mutlu, Berlin eyaleti yabancılar sorumlusu Günther Piening ile Türk dernek temsilcileri ve işadamları katıldı. 
     Milletvekili Ströbele, yemekte yaptığı konuşmada, iftar yemeklerinin Almanya'da da gelenek haline geldiğini belirterek, diğer dinlerin tatil günlerinin de Almanya'da resmi tatil olmasını dilediğini söyledi. 
     Ströbele, Türkiye'nin AB üyeliği ile ilgili olarak da ''Avrupa'nın büyümesi Türkiye ile birlikte teşvik edilmeli'' dedi. 
     Eyalet parti teşkilatı başkanı Heyer-Stuffer de Müslümanların artık Alman toplumundan ayrı düşünülemeyeceğini ifade ederek, ''Bunun için saygı önemli. Bu da okuldaki eğitimle sağlanabilir'' diye konuştu. 
     Heyer-Stuffer, Türkiye'nin AB üyeliği ile ilgili olarak da ''AB'ye üye olmak isteyen bir ülkenin Müslüman olup olmaması bizim için önemli değil. Kriterleri yerine getirdiği takdirde Türkiye de üye olabilir'' dedi. 
     Piening de iftar yemeklerinin farklı dine mensup insanların bir araya gelerek diyalog kurmaları için de iyi bir fırsat olduğunu belirtti. 
     Hıristiyan Demokrat Birlik Partisi'nin CDU Türkiye'nin AB üyeliğine karşı daha önce başlatmak istediği imza kampanyasını da sert bir dille eleştiren Piening, ''Bu girişim Türk toplumu arasında büyük infial uyandırdı. Şimdi CDU partisi bu restoranda vereceği iftar yemeğiyle bir parça barışmaya çalışıyor. Biz bu şehri Türkler ile birlikte şekillendirmek istiyoruz. Bu nedenle bu tür imza kampanyalarına karşı çıkıyoruz'' dedi. 
     
</TEXT>
</DOC>
