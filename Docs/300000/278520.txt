<DOC>
<DOCNO> 278520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur69.html </URL>
<DATE> 2004/10/08/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Tunceli'de terör örgütü operasyonu... 
</HEADLINE>
<TEXT>

     Tunceli'de güvenlik güçleri tarafından ölü ele geçirilen teröristin üzerinden çıkan dokümanlar sonucunda gözaltına alınan Tunceli Belediye Başkan Yardımcısı Mustafa Taşkale ve ''Dersim Temel Haklar Derneği'' DTHD Başkanı Murat Kaymaz, çıkarıldıkları mahkemece, tutuksuz yargılanmak üzere serbest bırakıldı. 
     AA muhabirinin edindiği bilgiye göre, 3 Ekim'de Tunceli merkeze bağlı Kutudere bölgesinde, güvenlik güçleriyle çıkan çatışmada ölü ele geçirilen teröristin üzerinden çıkan dokümanlar sonucunda gözaltına alınan Taşkale ve Kaymaz, Emniyet Müdürlüğü'ndeki sorgulamalarının ardından adliyeye sevk edildi. 
     Taşkale ve Kaymaz, nöbetçi mahkemece tutuksuz yargılanmak üzere serbest bırakıldı. 
     Adliye binası önünde açıklama yapan Taşkale, ölü ele geçirilen teröristin üzerinden çıkan ''7 kilogram tütün, Mustafa Taşkale tarafından gönderildi'' notunun gerekçe olarak gösterilerek gözaltına alındığını, ancak bunun doğru olmadığını savundu. 
     Bu arada, Kaymaz ve Taşkale'nin mahkemede olduğu esnada adliye binası önünde bekleyen yaklaşık 50 kişilik bir grup, daha sonra olaysız bir şekilde dağıldı. HD- 
     
</TEXT>
</DOC>
