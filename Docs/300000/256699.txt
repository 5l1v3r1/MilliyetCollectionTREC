<DOC>
<DOCNO> 256699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/spor/axspo01.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Celta'da Juanfran krizi 
</HEADLINE>
<TEXT>


İspanyol takımı "Koşa koşa Beşiktaş'a giderim" açıklaması yapan Fran'a fiyatını düşürüyor gerekçesiyle ceza kesti, bonservisinde indirim yapmamakla tehdit etti. Yıldız futbolcu ise "Bosque'ye söz verdim, gidiyorum" diyerek rest çekti 

Mehmet Çiftçi 


Başkan sert çıktı 
BEŞİKTAŞ'IN transfer etmek istediği Juanfran nedeniyle Celta Vigo'da kriz çıktı. İspanyol kulübü basına "Koşa koşa Beşiktaş'a giderim" açıklaması yapan yıldız futbolcuya fiyatını düşürüyor gerekçesiyle ağır para cezası kesti, bonservisinde indirim yapmamakla tehdit etti. Celta Vigo Başkanı Horacio Gomez Araudo ise "Ya kulübünde kalırsın ya da bonservis bedelini getirip gidersin" diyerek futbolcusuna çıkıştı. Araudo, Beşiktaş'ın Fran'ın bonservisi konusunda kendileri ile herhangi bir görüşme yapmadığını da belirtti. 

Geri adım atmadı 
İSPANYOL takımının başkanı Beşiktaşlı yöneticilere de mesaj gönderek "Bizden kesinlikle indirim beklemesinler" diye konuştu. Celta Vigo başkanının sert çıkışı karşısında geri adım atmayan Juanfran ise kulübüne rest çekti. Tecrübeli oyuncu, "Benim için Celta Vigo defteri artık kapanmıştır. Del Bosque'ye söz verdim, Beşiktaş'a gideceğim. Sözümden dönmem" ifadesini kullandı. Bu arada Fran'ı Beşiktaş'a tavsiye eden kişinin Real Madrid Teknik Direktörü Camacho olduğu öğrenildi. 

Tam puan verdi 

Del Bosque memnun 
BEŞİKTAŞ Teknik Direktörü Del Bosque, Futbol Komitesi Başkanı Kıvanç Oktay'a kampla ilgili detaylı bir rapor hazırladı. Oktay'ın çalışmalarla ilgili sorularını yanıtlayan Del Bosque'nin, "Futbolcuların çalışma isteği ve disipline uymaları on numara. Kısa bir süre sonra mükemmel ekibi yakalayacağım. Tek sıkıntım maçlardaki gereksiz sertlik" dediği öğrenildi. 

Hazırlıklar tam gaz 
SİYAH - Beyazlılar, yeni sezon hazırlıklarını dün yaptığı çift antrenmanla sürdürdü. Teknik Direktör del Bosque, sabah çalışmasında kondisyon, akşam antrenmanında ise taktiksel hazırlıklara ağırlık verdi. İspanyol çalıştırıcı, oyuncularından saha içinde konuşmalarını isterken, "Sürekli birbirinize yardım edin. Paslaşın" uyarılarını yaptı. 

İbrahim kampı kapattı 

YENİ sezon hazırlıklarını Almanya'da sürdüren Beşiktaş'ta uzun süredir antrenmanlara çıkamayan İbrahim Toraman'ın bir türlü düzelmemesi moralleri bozdu. Hertha Berlin ile oynanan hazırlık maçında bileğine darbe alan genç yıldız dün sabahki idmanda bir kez daha sakatlandı. MR'ı çekilen İbrahim'in Alpen Cup'taki iki maçta oynayamayacağı ve kampı kapattığı açıklandı. Kaleci Ramazan'ın MR'ı temiz çıkarken dünkü çalışmaya grip olan Ahmet Yıldırım katılmadı. 

İlhan'a moral turu 

SİYAH - Beyazlı takımın eski yıldızlarından İlhan Mansız, Almanya'da yeniden bıçak altına yatarken, teselliyi arkadaşlarından buldu. Tümer Metin, Teknik Direktör del Bosque'den izin alarak hastaneye gitti ve yıldız futbolcuyu ziyaret edip, takım arkadaşlarının geçmiş olsun mesajını iletti. 

'Hayata döndüm' 

Ahmed artık mutlu 
FUTBOL kariyerinin en zor günlerini geçtiğimiz sezon yaşadığını iddia eden Beşiktaşlı Ahmed Hassan, del Bosque'nin gelişiyle birlikte kendini bulduğunu söyledi. Mısırlı yıldız, "Lucescu kafa olarak beni bitirmişti. Benim gibi sakin bir insanı isyan ettirdi. Bunalıma soktu. Şimdi hayata döndüm. Sadece futbolu düşünüyorum. Yeni sezon benim için çok farklı olacak" dedi. 

'Uyum sorun olmaz' 
AHMED Hassan yeni sisteme çabuk adapte olacağını ve takıma katılan yıldızlarla iyi bir uyum yakaladıklarını dile getirdi. Tecrübeli futbolcu sözlerini şöyle sürdürdü "Profesyonel futbolcu için oyun sistemi fark etmez. Hepimizin hedefi başarıysa çabuk alışacağımız kesin. Veysel ile daha önce birlikte oynamıştım. Carew'in kalitesi de ortada. Çok güçlendik." 

Tayfur sevinci 

MENAJER - futbolcu Tayfur Havutçu uzun bir aradan sonra takım arkadaşlarıyla buluştu. Beşiktaş'ın kamp programı öncesinde tedavi için Bologna'ya giden tecrübeli yıldız dün kafileye katıldı. Tayfur'un Almanya'da da özel bir program uygulayacağı, ancak İstanbul'a döndükten sonra takımla birlikte çalışmalara başlayabileceği öğrenildi. 


</TEXT>
</DOC>
