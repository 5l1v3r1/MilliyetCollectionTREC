<DOC>
<DOCNO> 274238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun43.html </URL>
<DATE> 2004/09/23/ </DATE>
<TIME> 18.32 </TIME>
<AUTHOR>  </AUTHOR>
<HEADLINE>
Irak gizli servisi raporu... "Irak'ta Zerkavi'nin 1500 adamı var" 
</HEADLINE>
<TEXT>

     Ürdünlü aşırı dinci militan Ebu Musab Zerkavi'ye bağlı ''Tevhit ve Cihat'' grubunun Irak'ta yaklaşık 1500'e kadar adamının bulunduğu bildirildi. 
     Bağdat gazetesinin haberine göre, Irak gizli servisinin raporunda, ''grubun Irak'ta, çoğu Iraklı, diğerleri Arap ve çeşitli Müslüman ülkelerden olan 1000 ila 1500 adamı bulunduğu, bu kişilerin patlayıcı ve her çeşit silah üzerine uzman oldukları'' belirtildi. 
     Zarkavi'nin yakın korumalarını uzun zamandır tanıdığı kişilerden seçtiği, bu kişiler arasında Iraklı bulunmadığı vurgulanan raporda, ''Tevhit ve Cihat'' grubunun ''beyin takımı''nın dokuz ''emir''den oluştuğu ve Felluce'de bulundukları belirtildi. 
     Gruptaki en aktif kişilerden Ebu Ali adlı Lübnanlı eski bir askerin füze konusunda uzman olduğu ve eski Irak ordusunda da görev aldığı belirtilen raporda, bu kişinin Irak'a gelmeden önce Danimarka'da yaşadığı kaydedildi. 
     Bu arada, El Gad adlı bir Ürdün gazetesi, Zarkavi'nin ''1 numaralı yardımcısı'' Mehdi El Şami'nin geçen hafta Bağdat'ın Ebu Garib bölgesinde düzenlenen roket saldırısı sonucu öldürüldüğünü bildirdi. 
     Raporda, grubun Bağdat ''emiri''nin Ömer Bayzanı takma adlı bir kişi olduğu, Bağdat'ta yakalanan bu kişinin önemli ipuçları verdiği belirtildi. 
     ''Grubun Irak'ı, Irak halkı ve yabancılar için bir cehenneme çevirmeyi amaçladığı ve ülkede meşru bir yönetimin iş başına gelmesini engellemeye çalıştığı'' kaydedilen raporda, grubun bilindiği kadarıyla Felluce'de 500, Musul'da 400, Bağdat'ta yaklaşık 50 militanının bulunduğu, yaklaşık 150 kişinin de Suriye sınırı yakınlarında olduğu kaydedildi. 
     
</TEXT>
</DOC>
