<DOC>
<DOCNO> 258061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonspo14.html </URL>
<DATE> 2004/07/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Daum Benim de şerefim ve gururum var... 
</HEADLINE>
<TEXT>

     Fenerbahçe Teknik Direktörü Christoph Daum, kulüp yöneticilerinin kendisi hakkında medyaya yansıyan eleştirileriyle ilgili, ''Benim de şerefim ve gururum var'' dedi. 
     Daum, FC Köln maçı sonrası basın mensuplarına yaptığı açıklamada, son günlerde Fenerbahçe yöneticilerinin kendisine yönelik eleştirilerini konu alan haberlere medyada sıkça rastladığını ve bunlara çok üzüldüğünü belirterek, ''Benim de şerefim ve gururum var. Ancak bunların hiçbiri benim Türkiye'ye ve Fenerbahçe'ye olan bağlılığıma engel olamayacak'' diye konuştu. 
     Daum, medya mensuplarından kendisi hakkında konuşan kulüp yöneticilerinin isimlerini de açıkça yazmalarını istedi ve ''Ben bu kişilerle yüz yüze görüşmeye hazırım'' dedi. 
     Alman teknik adam, Fenerbahçe ile sözleşmesinin gelecek yıl sonunda biteceğini hatırlatarak, fazla para isteyeceği dedikodularının da asılsız olduğunu söyleyerek sözlerini tamamladı. 
     
</TEXT>
</DOC>
