<DOC>
<DOCNO> 273624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko06.html </URL>
<DATE> 2004/09/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Denizbank halka açılıyor... Talepler 23-24 Eylül'de toplanacak... 
</HEADLINE>
<TEXT>

     Denizbank, hisselerinin yüzde 22.24'ünü, ek satışla birlikte toplam yüzde 25'ini halka arz edecek. Denizbank hisselerinin halka arzında 23-24 Eylül tarihleri arasında talep toplanacak. 
     Denizbank'ı yurtdışında Merill Lynch ve Caib, yurtiçinde ise Türkiye Sınai Kalkınma Bankası TSKB liderliğinde, Deniz Yatırım ve İş Yatırım eş liderliğinde, toplam 32 aracı kurumdan oluşan bir konsorsiyum halka açacak. 
     Halka arz edilecek hisselerin yüzde 65'i için yurtdışı yatırımcılar hedefleniyor. Geri kalan hisselerin yüzde 30'unun yurtiçindeki küçük bireysel yatırımcılara, yüzde 3.5'inin büyük çaplı bireysel yatırımcılara ve yüzde 1.5'inin Zorlu Grubu çalışanlarına satılması planlanıyor. 
     Halka arz fiyat aralığı 2650-3100 TL olarak belirlendi ve talepler tavan fiyat olan 3100 TL'den toplanacak. Kesin satış fiyatının 3100 TL'nin altında gerçekleşmesi durumunda aradaki fark tasarruf sahiplerine iade edilecek. 
     Sermaye artırımı ve ortak satış kombinasyonuyla gerçekleştirilecek halka arzda, Denizbank'ın 202 trilyon olan sermayesi, 88 trilyon lira artırılarak 290 trilyon liraya çıkarılacak. 
     Bu sermaye artırımının 37,6 trilyon liralık kısmı iç kaynaklarda bedelsiz olarak yapılırken, bedelli artırılan kısım olan 50,4 trilyon lira mevcut ortakların rüçhan hakları kısıtlanarak halka arz edilecek. 
     Buna ek olarak Zorlu Holding, kendi portföyünde bulunan Denizbank hisselerinden 14,1 trilyon lira nominal değere sahip hisse senedini ortak satış yoluyla halka arz edecek. Böylece toplamda 64,5 trilyon lira nominal değere sahip hisse senedi arz edilmiş olacak. 
     
     GELİRİN YÜZDE 80'İ BANKADA KULLANILACAK 

     Halka arz dolayısıyla Swissotel'de verilen kokteylde konuşan Denizbank Yönetim Kurulu Başkan Vekili Cem Bodur, özelleştirmede sadece lisansına 67 milyon dolar verilip alınan Denizbank'ın bugüne kadarki serüveninde büyük sıkıntılar yaşandığını belirterek, ''Sonuçta başarı olmuştur. Bugün Türkiye'nin 8. büyük özel bankasıyız'' dedi. 
     Bodur, halka arzdan elde edilen gelirin yüzde 80'inin sermaye olarak bankada kullanılacağını da bildirdi. 
     Boston'da bulunan Denizbank Genel Müdürü Hakan Ateş de, toplantıda telekonferans aracılığıyla yaptığı konuşmada, yurtdışında yatırımcılarla görüştüklerini ifade ederek, ''Görüşmelerimiz genel anlamı itibariyle yabancıların Türkiye'ye bakışı açısından son derece uygundu'' dedi. 
     Ateş, halka arzın Denizbank'a ve ülkeye yararlı olacağını belirterek, ''Bundan böyle yerli ve yabancı hissedarlarımızın yanımızda yer alması bizi çok daha iyi yerlere götürecek'' diye konuştu. 
     2000-2001 krizlerinde birçok bankanın ekonomik hayattan çekildiğini, buna karşın Denizbank'ın en iyi şekilde yönetilerek azgın sularda iyi bir şekilde yol aldığını ifade eden Ateş, ''Artık yeni ortaklarımızla birlikte yürüyeceğiz. Yurtdışında da çok sayıda yabancı ortağımız olacağını umuyorum. Yeni sulara yeni ortaklarımızla yelken açma zamanı'' dedi. 
     İMKB Başkanı Osman Birsen de, son 5-6 yıldaki zorlukları yenen güçlü kurumlar bulunduğunu, bunlardan birinin de İMKB olduğunu belirterek, ''İMKB bugünlere gelirken çevresindeki güçlü kurumlarla güçlenmiştir. Kısa geçmişine rağmen Denizbank'ın bu aileye katılabilecek gücü kazandığını da görüyorum. Kendisine iyi yolculuklar ve açık denizler diliyorum'' dedi. 
     TSKB Genel Müdürü Halil Eroğlu ise halka arzlarda Denizbank'ın en önemli kuruluşlardan biri olarak yerini alacağını kaydederek, Denizbank'ın kısa sürede başarılı olmasının, halka arzı konusunda kendilerini teşvik ettiğini söyledi. 
     
</TEXT>
</DOC>
