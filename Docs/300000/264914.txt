<DOC>
<DOCNO> 264914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yasam/yas03.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu'da 3500 yıllık Türk izi 
</HEADLINE>
<TEXT>


KADİR SABUNCUOĞLU Erzurum DHA 

Pasinler'de, M.Ö. 1100 - 1500 yıllarına ait, Orta Asya Türk eserlerinde kullanılan bıyık ve keçi sakal detaylarının yer aldığı insan başı heykelciği bulundu. "Orta Asya'da Türk Kültürünün Arkeolojik Kaynakları" OTAK adlı proje kapsamında Pasinler Ovası Bulamaç Deresi yakınındaki 'Bulamaç I' höyükte, Ortaçağ, Urartu dönemi arasındaki kültürlere rastlanırken, 'Bulamaç II'de ise OTAK'ı doğrudan ilgilendiren Son Tunç Çağı'na ait surlar ve küpler ortaya çıkarıldı. 
Arkeologları heyecanlandıran eser ise yumurta büyüklüğündeki kahverengi heykel başı oldu. Heykel başının en önemli özelliği de göz, ağız, bıyık ve sakalında Asyatik öğeler taşıması. Türkçe konuşan kabilelerin, MÖ 3000'den itibaren Doğu Anadolu'ya gelişlerine ilişkin arkeolojik belgeleri 10 yıllık çalışmayla gün ışığına çıkaracaklarını anlatan Yrd. Doç. Dr. A. Semih Güneri, şunları söyledi "Ermenilerin yörede 6. yüzyıldan beri yaşadığı iddia ediliyor. Bulamaç Höyük kazılarında, Türklerin buralara 1000 yıl daha erken geldiğini kanıtlayan bulgular var." 




</TEXT>
</DOC>
