<DOC>
<DOCNO> 271764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo42.html </URL>
<DATE> 2004/09/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Straka En büyük avantajımız, Fener'in kazanmak zorunda olması... 
</HEADLINE>
<TEXT>

     Sparta Prag Teknik Direktörü Frantisek Straka, Fenerbahçe ile yarın oynayacakları Avrupa Şampiyonlar Ligi D Grubu ilk maçına 1 veya 3 puan alabilmek için çıkacaklarını söyledi. 
     Straka, takımının kamp yaptığı otelde düzenlediği basın toplantısında, Şampiyonlar Ligi'nde grupta sadece birkaç maç oynayacaklarını hatırlatarak, ''Bu nedenle her maçtan puan çıkarmalıyız. Yarınki maçta 1 puan da alsak sorun değil, ama biz 3 puan için de çaba harcayacağız'' dedi. 
     Fenerbahçe'ye övgüler yağdıran Frantisek Straka, sarı-lacivertli ekibi ''Çok iyi ve kaliteli'' olarak nitelendirerek, ''Daum da zaten dünyaca tanınmış bir teknik adam. Van Hooijdonk ve Alex gibi dünyaca ünlü oyuncuları var. Türk Milli Takımı'nın sol tarafını oluşturan Ümit Özat ve Tuncay da Fenerbahçe'de. Rakibimizin özellikle hücumda çok tehlikeli olduğunu biliyorum ve buna göre de önlemler aldım'' diye konuştu. 
     Oyuncularının büyük bir hevesle yarınki maçı beklediğini de kaydeden Straka, takım içindeki havanın çok iyi ve bütün futbolcuların oynayabilecek durumda olduğunu bildirdi. 
     
     ''EN BÜYÜK AVANTAJIMIZ...'' 
     Çek teknik adam, Sparta Prag olarak kadrolarının belli olduğunu ifade ederek, ''Bizim en büyük avantajımız, Fenerbahçe'nin kazanmak zorunda olması'' dedi. 
     Fenerbahçe'nin yaptığı transferleriyle Şampiyonlar Ligi'nde de iddialı olduğunu dile getiren Straka, ''Bizim ise kaybedecek bir şeyimiz yok. Kadromuz belli. Fenerbahçe ise yaptığı transferleriyle ortada. Fenerbahçe'nin kazanması lazım, bizim de en büyük avantajımız bu'' şeklinde konuştu. 
     Frantisek Straka, yarınki maç için stratejilerini hazırladığını da vurgulayarak, ancak maçta takımdaki oyucuların ruh halinin önem taşıyacağını belirtti. 
     
     ''FENERBAHÇE ŞAMPİYONLAR LİGİ'NDE İDDİALI'' 
     Fenerbahçe'yi Şampiyonlar Ligi'nin iddialı takımlarından biri olarak gösteren Çek teknik adam, sarı-lacivertli ekibin gruptan çıkacağını düşündüğünü söyledi. 
     Straka, Fenerbahçe'nin oyuncularına tek tek bakıldığında Şampiyonlar Ligi için çok uygun ve kaliteli olduğunu anlatarak, ''Bu kadroya bakıldığında Fenerbahçe'yi iddialı ve ateşli bir ekip olarak değerlendirebiliriz. Gruptan çıkabilirler, ancak daha ileri gitmek için başka faktörler de her zaman yolunda gitmelidir'' dedi. 
     -DAUM'A ÖVGÜ- Frantisek Straka, Fenerbahçe Teknik Direktörü Christoph Daum'a da övgüler yağdırırken, antrenörlüğe başlamasını Alman teknik adama bağladı. 
     ''Antrenörlüğe Daum'u örnek alarak başladım'' diyen Straka, şöyle devam etti 
     ''O, Almanya'nın en büyük teknik adamlarından birisidir. Teknik direktörlüğe başlamama neden olan kişidir. Kendisinin takım çalıştırma uygulamalarını her zaman örnek almışımdır. Ben Almanya'da oyuncuyken, Daum antrenördü. Kendisi ile kişisel olarak tanışmıyoruz, ama birbirimizi iyi biliyoruz. Kendisinden her zaman etkilendim. Almanya Milli Takımı'nın teknik direktörü olacak bir isimdi.'' 
     
     ''VAN HOOIJDONK'U DURDURMAYA ÇALIŞACAĞIZ'' 
     Straka, bir gazetecinin, ''Van Hooijdonk'un frikikleri uykularınızı kaçırıyor mu'' şeklindeki sorusu üzerine, son maçlarını kasetlerden izlediği Hollandalı futbolcuyu durdurmak için taktikler hazırladığını söyledi. 
     Van Hooijdonk'un top almasını mümkün olduğu kadar engellemeye çalışacaklarını ve bunun için kendisine pres yapacaklarını belirten Frantisek Straka, frikik atacağı bölgelerde faul yapmamaya çalışacaklarını kaydetti. 
     Straka, ''Peki Alex'i nasıl durduracaksınız'' sorusu üzerine de ''11'e 11 oynuyoruz. Kimseye özel önlem almayacağım'' yanıtını verdi. 
     
     BLAZEK ''KORKUMUZ YOK'' 
     Basın toplantısına katılan takımın kalecisi Jaromir Blazek, Fenerbahçe'nin taraftarlarından ve stadın atmosferinden korkmadıklarını söyledi. 
     Kendilerini yarın neyin beklediğini bildiklerini vurgulayan Blazek, ''Fenerbahçe taraftarlarının geçtiğimiz yıl Şampiyonlar Ligi'nde karşılaştığımız Beşiktaş'ın taraftarlarından daha ateşli olduğunu da biliyoruz. Ancak, böyle ortamlarda oynamak bizim için daha iyi'' dedi. 
     Öte yandan Sparta Prag, bu akşam saat 19.30'da FB Şükrü Saraçoğlu Stadı'nda ilk 15 dakikası medyaya açık bir antrenman yapacak. 
     
</TEXT>
</DOC>
