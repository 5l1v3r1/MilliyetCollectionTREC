<DOC>
<DOCNO> 285178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo47.html </URL>
<DATE> 2004/11/01/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Beşiktaş gözünü UEFA kupasına dikti... 
</HEADLINE>
<TEXT>

     Beşiktaş, İspanya'nın Athletic Bilbao takımıyla 4 Kasım Perşembe günü oynayacağı UEFA Kupası B Grubu maçının hazırlıklarına, bir günlük iznin ardından başladı. 
     Teknik direktör Vicente Del Bosque yönetiminde, BJK Nevzat Demir Tesisleri'nde gerçekleştirilen antrenmanda, futbolcular kondisyon ve pas çalışmasının ardından çift kale maç oynadı. Çift kale maçın ardından, Fenerbahçe derbisinde forma giyen oyuncular antrenmanı bırakırken, diğerleri şut çalıştı. 
     Antrenmana üst arka adalesinde ağrısı bulunan Sergen katılmazken, yine üst arka adalesinde ağrısı olan Mustafa, darbeye bağlı hafif sakatlıkları bulunan Juanfran, Fatih ve İbrahim Akın ile sakatlığı süren Ronaldo takımdan ayrı koşu yapmakla yetindi. 
     Sergen ve Mustafa Doğan'ın yarın MR'larının çekileceği ve durumlarının netlik kazanacağı bildirildi. 
     Bu arada, antrenmanın son bölümünde sağ ayak bileğinden sakatlanan Çağdaş, çalışmayı yarıda bıraktı. Saha içinde ayağın bandaj uygulanan Çağdaş ardından tesislere girdi. Genç futbolcu, Nobre'nin, derbi maçta bileğine bastığını, bugün de aynı yere top geldiği için ağrılar hissettiğini, ancak sakatlığının önemli olmadığını söyledi. 
     Beşiktaş, yarından itibaren kapılarını dış dünyaya kapatacak. Siyah-beyazlılar, Athletic Bilbao ve Konyaspor maçlarının antrenmanlarını basına kapalı gerçekleştirecek. 
     
     FUTBOLCULAR BASIN TOPLANTISI YAPACAK 
     Beşiktaş'ta kaptan Tayfur Havutçu, John Carew ve Sergen Yalçın'nın yarın saat 16.00'da BJK Nevzat Demir Tesisleri'nde basın toplantısı düzenleyeceği açıklandı. 
     Teknik direktör Vicente Del Bosque'nin de 3 Kasım Çarşamba günü yine aynı yer ve saatte, Athletic Bilbao maçıyla ilgili basın toplantısı yapacağı bildirildi. 
     
     LUCESCU'NUN TAKIMIYLA ÖZEL MAÇ 
     Beşiktaş, milli maç için lige verilecek arada, eski teknik direktörleri Mircea Lucescu'nun takımı Shakhtar Donetsk ile özel bir maç yapacak. 
     Siyah-beyazlılar 13 Kasım Cumartesi günü BJK İnönü Stadı'nda, Ukrayna ekibiyle karşı karşıya gelecek. 
     
</TEXT>
</DOC>
