<DOC>
<DOCNO> 270858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/spor/axspo03.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a müjdeli haber 
</HEADLINE>
<TEXT>


Galatasaray'da Samsun maçı öncesinde Milli Takımlar'dan sakat dönen Hakan Şükür ve Necati'nin durumları düzeldi. Takımla birlikte idmana çıkan iki golcünün yarın forma giyebileceği bildirildi 

ERHAN TELLİ 


Kadroda yer alacaklar 
SÜPER Lig'in 5. haftasında yarın Ali Sami Yen Stadı'nda Samsunspor'u ağırlayacak olan Galatasaray'da zorlu 90 dakika öncesinde gözler sakat oyunculara çevrildi. A Milli Takım'ın Yunanistan ile oynadığı maçta arka adalesindeki 4 santimetrelik spazm nedeniyle forma giyemeyen Hakan Şükür'ün iyileştiği ve takımdaki yerini alabileceği öğrenildi. 

Necati Ateş de hazır 
SARI - Kırmızılılar için bir diğer sevindirici haber de Necati'den geldi. A2 Milli Takımı'ndan sakat dönen golcü oyuncunun, forma giyebilecek düzeye geldiği bildirildi. Bu arada ayak tarak kemiğinde ödem tespit edilen Ergün Penbe ile sakatlığı devam eden İbrahim Yavuz'un ise yarınki karşılaşmada forma giymesinin mümkün olmadığı açıklandı. 

Florya'da özel program 

Ali Sami Yen'de yarın Samsunspor ile karşılaşacak olan Cim-Bom, zorlu maç öncesinde gol çalıştı 

Tempo çok yoğundu 
GALATASARAY, Samsunspor maçının hazırlıklarını dün yaptığı tek antrenmanla sürdürdü. Milli Takımlar'dan dönen futbolcuların da tam kapasite çalıştığı idmana Conceiçao katılmadı. Sambacı salonda özel olarak hazırlıklarını sürdürdü. Ergün Penbe ile İbrahim Yavuz ise kondisyonerler eşliğinde düz koşu yapmakla yetindi. 

Orta ve son vuruş 
TEKNiK Direktör Hagi antrenmanın büyük bölümünde orta ve şut çalışmasına ağırlık verdi. Rumen çalıştırıcı, kanat oyuncularından topu ayaklarında fazla tutmalarını istedi. Ümit Karan attığı şık gollerle beğeni topladı. Kamerunlu yıldız Song da hırslı çalışmasıyla Rumen teknik adamdan sık sık tebrik aldı. 

A Milliler'e özel terapi 

GALATASARAY Teknik Direktörü Hagi, A Milli Takım'ın Yunanistan ile oynadığı son maçta forma şansı bulamayan Hakan Şükür ve Gürcistan maçında kırmızı kart gören Hasan Şaş ile özel bir toplantı yaptı. Rumen çalıştırıcının, "Siz benim en önemli silahlarımsınız. Sıkıntı veya üzüntü yaşamanızı istemiyorum. Milli maçları unutup, Samsunspor karşılaşmasına konsantre olun. Sahada yine size büyük görevler düşecek. Moralinizi asla bozmayın" dediği öğrenildi. 

Özgürcan'ın gol mesaisi 

HAKAN Şükür'ün tahtına aday olarak gösterilen Özgürcan, Milli Takım'da da başarılı çıkışını sürdürerek, Ay-Yıldızlı takımı galibiyete taşıdı. 16 yaşındaki futbolcu, U17 Milli Takımımız'ın Bulgaristan'ı 4 - 0 yendiği maçta ilk 2 golü atarak sevinç yarattı. 48. dakikada sakatlanarak oyundan çıkan Özgürcan'ın durumunun iyi olduğu bildirildi. 


</TEXT>
</DOC>
