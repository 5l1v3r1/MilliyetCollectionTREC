<DOC>
<DOCNO> 279320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/yasam/ayas.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper yaşadı felçli öldü 
</HEADLINE>
<TEXT>


Geçirdiği at kazasının ardından felç olan 'Süpermen' filmlerinin yıldızı Christopher Reeve, kalp krizi sonrası girdiği komadan çıkamadı 

DIŞ HABERLER SERVİSİ 

'Süpermen' filmlerinin unutulmaz yıldızı Christopher Reeve, 9 yıldır felçli olarak sürdürdüğü yaşam mücadelesini kalp krizi sonucu kaybetti. 
52 yaşındaki Reeve'in, cumartesi günü New York'taki evinde kalbinin durduğu, müdahaleyle hayata döndürüldükten sonra komadan çıkamayarak pazar sabahı kalp yetmezliğinden öldüğü açıklandı. Ölümün duyurulmasının ardından Reeve'in eşi Dana yazılı bir açıklama yaparak, 'yıllardır kocasını seven ve destekleyen dünya çapındaki milyonlarca hayrana' teşekkür etti. Cenaze töreninin tarihi hakkında henüz bilgi verilmedi. 
1995'te attan düşerek felç olan Reeve'in boynundan aşağısı tutmuyordu. Reeve, hastalığı süresince, felçlilere umut ışığı olan kök hücre araştırmalarına hız kazandırılmasını isteyen organizasyonlarda ön planda yer almıştı. 

200 adayın en 'süperi' 
25 Eylül 1952 tarihinde New York'ta gazeteci bir anneyle İngilizce öğretmeni bir babanın oğlu olarak dünyaya gelen Reeve, 10 yaşında sahneye çıkmıştı. 
Reeve, hayatını değiştirecek ve adını sinema tarihine kazıyacak 'Süpermen' rolünü, 1978'te 200 aday arasından seçilerek kapmıştı. Reeve, 'Gray Lady Down', 'Somewhere in Time', 'Bostonians' ve 'Deathtrap' gibi filmlerde rol alsa da, beyazperdede tam 4 kez canlandırdığı 'Süpermen' ile zihinlere kazındı. 

Son 'düşmanı' Bush'tu 
Geçirdiği kazanın ardından felçlilerin tedavisi için kök hücre araştırmalarına verdiği destekle gündeme gelen Reeve, bir vakıf kurarak uzun süre mücadele etti. 
Kök hücre araştırmalarına, cenine ait dokunun kullanılması nedeniyle kürtaj karşıtı gruplar ve Katolik kilisesi şiddetle karşı çıkarken, ABD Başkanı George W. Bush da etik kaygıları nedeniyle bu araştırmalara parasal desteği kısmıştı. Bu yönetimi eleştiren araştırmacılar, bu araştırmaların milyonların tedavisinde umut ışığı olabileceğine dikkat çekiyor. 


</TEXT>
</DOC>
