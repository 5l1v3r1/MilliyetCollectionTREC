<DOC>
<DOCNO> 291149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo13.html </URL>
<DATE> 2004/11/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Barcelona Real Madrid'i sahadan sildi, Nihat Sociedad'ı uçurdu 
</HEADLINE>
<TEXT>

     Dünya futbolunun en önemli kulüplerinden Barcelona ve Real Madrid'in La Liga'daki dev randevusunda ev sahibi Katalanlar beyaz-şimşekleri sahadan sildi. Nou Camp'taki zaferde Eto'o, Bronckhorst ve Ronaldinho'nun imzası vardı. 
     Tüm dünyadaki futbolseverlerin merakla beklediği Barcelona-Real Madrid maçı dün gece oynanırken, bu sezon fırtına gibi esen ev sahibi Barcelona rakibini yerle bir etti. 98 bin futbolseverin izlediği dev karşılaşmada Real Madrid'i yıkan goller 29. dakikada bu yıl Afrika'da yılın oyuncusu seçilen eski futbolcusu Samuel Eto'o, 44. dakikada Hollandalı sol kanat oyuncusu van Bronckhorst ve 76. dakikada Brezilyalı süperstar Ronaldinho'dan penaltı geldi. 
     Barcelona, bu sonuçla geçen hafta ligde aldığı ilk mağlubiyeti de taraftarlarına unutturmuş oldu. Yıldızlar topluluğu Real Madrid ise bu sezon yaşadığı hezimetlere ezeli rakibinden aldığı yenilgiyi de ekledi. 
     12 hafta sonunda 29 puana ulaşan lider Barcelona bu sonuçla takipçisi 2. sıradaki Real Madrid'le puan farkını 7'ye çıkardı. 
     
     Larsson sakatlandı 

     Bu galibiyet Barça'nın Nou Camp'taki son beş maçında Real Madrid kaşısında elde ettiği ilk zafer oldu. Bu arada karşılaşmanın 75. dakikasında sol dizinden sakatlanan Barcelona'lı golcü oyuncu Henrik Larsson'un durumunun ciddi olduğu ve sakatlanan dizinden ameliyat olabileceği açıklandı. İsveçli oyuncunun menisküs olmasından şüpheleniliyor. 
     

     
</TEXT>
</DOC>
