<DOC>
<DOCNO> 282614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/siyaset/asiy.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın söylemi İmralı'da değişti 
</HEADLINE>
<TEXT>


Yakalandıktan sonra Kürt devleti iddiasından vazgeçen Öcalan, "bir arada yaşama" tezini dile getirmeye başladı 

Hangi PKK 3 
Fikret Bila 


Abdullah Öcalan'ın, yakalanıp yargılanmasından sonra İmralı'da yazdığı savunmalar, PKK'nın strateji değişikliğini ortaya koyar. Değişikliğin özü, Öcalan'ın, bağımsız Kürt devleti amacından vazgeçerek, yerine "Demokratik Cumhuriyet" ve "Demokratik Ortadoğu Birliği" tezini koymasıdır. 

Ütopya ve gerçek 
Öcalan, yeni söylemini şöyle özetliyor "Eskiden bağımsız, birleşik ve sosyalist bir Kürdistan sloganı sıkça atılırdı. Milliyetçilikten kaynaklanan bu slogan hem ideolojik, hem de politik-pratik açıdan gerçekçi olmamaktadır. Ütopik olarak kulağa hoş gelse de daha doğru olan yurtseverlik ve enternasyonalizm sloganı şu temelde olsa daha gerçekçi olacaktır. Çatısı altında bulunulan her ülke ve devlet için geçerli olmak üzere Demokratik Ülke, Özgür Anayurt, tüm Ortadoğu açısından da Demokratik Ortadoğu, Birleşik Anayurt. Bu iki temel slogan tüm Ortadoğu halkları için geçerlidir." 
Öcalan'ın bu yaklaşımı şöyle özetlenebilir Bağımsız Birleşik Kürdistan yerine 4 devlette ortaklık. Türkiye, Irak, İran ve Suriye'nin yeniden yapılandırılması, Kürtlerin bu devletlerde kurucu ortak olarak kabul edilmesi. Öcalan'ın "Demokratik Cumhuriyet" tezinin içeriği budur. Demokratik Ortadoğu Birliği'nin kurulması nihai hedeftir. 

'Bütünlük' savunması 
Öcalan, yargılanmaya başladıktan sonra, "ayrılıkçılık" yerine "birlik, bir arada yaşama" söylemine geçti. Ayrı Kürt devleti kurmak gibi federasyonun da yanlışlığını savundu. Savunmalarında şöyle yazdı 
"Tarihsel bir olgu olan Kürtlerin Demokratik Cumhuriyet'te özgür yurttaşlar olarak kültürel kimlikleriyle katılımlarının önüne geçmek artık her bakımdan zordur. Bu en başta demokratikleşme açısından önlenemez. Ya demokrasiden vazgeçeceksiniz ya özgür katılım kabul edeceksiniz, demagojisi ile ve bastırmayla bunu önlemek, çağımızın kabul edemeyeceği bir gericiliktir. Bu ne çağdaşlıkla, ne de Atatürkçülükle izah edilebilir. Faşizmin söylemidir, terk edilmesi gerekir. Geriye halkların özgür iradesiyle en güçlü biçimde belirleyecekleri ülkenin bütünlüğüyle devletin birliğinin gerçekten sağlanması kalır. Kürt sorununun demokratik çözümü budur." 

'Rahatsız olan çıkar' 
Öcalan, taraftarlarından gelecek tepkiye de şu yanıtı verdi "Belki bazı Kürt milliyetçi odakları bundan rahatsız olabilirler. Ama tıpkı h kim ulus milliyetçiliği gibi bu milliyetçilik de hep düşmanlık, acı ve kandan, kayıplardan başka değer üretmemiştir. Halk içinde destekleri olmadığı için demokratik çözüme gelmiyorlar. Otonomicilik sınıf çıkarlarına daha uygun geliyor." 

'Türkiye ulusu' önerisi 

Öcalan, strateji değişikliğinde ulus yaklaşımına da yer verdi. Öcalan, "Türk ulusu" veya "Kürt ulusu" demek yerine dünyadan örnekler vererek ülke adının esas alınmasını ve ikisini de kapsar biçimde "Türkiye ulusu" denilmesini önerdi. Öcalan, "Türk yerine Türkiye ulusu daha gerçekçi tarihi ve sosyal realiteye daha uygundur" diye yazdı. 
Bugün Türkiye'nin gündeminde olan azınlıklar tartışması bağlamında Başbakanlık İnsan Hakları Danışma Kurulu'nun BİHDK önerisi de "Türkiyelilik"tir. Bu yaklaşım, Öcalan'ın yaklaşımıyla örtüşmektedir. BİHDK, tartışma yaratan ve kurulun bazı üyelerince reddedilen raporunda, "Türklüğün" bir alt kimlik olmasına karşın üst kimlik konumuna çıkarılmasını eleştirip "Türkiyeliliği" önermektedir. Bu yaklaşımın AB değerlerine daha uygun olduğu savunulmaktadır. 
Özetle, Öcalan'ın yeni söyleminde savunduğu Türkiye'nin, Kürtleri iki kurucu ulustan biri olarak tanıması ve bunu anayasasına geçirmesidir. Bu söylem, DEHAP ve Öcalan çizgisini savunan diğer kuruluş ve sözcüler tarafından da tekrarlanmaktadır. 

Kardeşler liderlik kavgasında 

ABD'nin Irak'ı işgaliyle oluşan yeni koşulların en belirgin yansımalarından biri PKK KONGRA-GEL'in bölünmesidir. Abdullah Öcalan'ın kardeşi Osman Öcalan'ın örgütten ayrılarak PWD'yi kurması, yolları kesin olarak ayırmıştır. Bu ayrılıkta en belirgin faktör ABD'ye karşı tutumdur. Osman Öcalan, ABD'nin Irak'ı işgalinin Kürtler için eşsiz bir fırsat olduğunu ve Kürtlerin ABD'yi desteklemeleri gerektiğini savunmaktadır. Bu görüşleriyle örgütten ayrılıp yeni kurduğu örgütüyle birlikte ABD ve Talabani cephesine yönelmiştir. 

Ağabeyim Kemalist 
Abdullah Öcalan'ı Kemalist olmakla suçlamakta, Kürtlerin Kemalizme karşı olmaları gerektiğini savunmaktadır. Osman Öcalan, ayrıca silahı tümüyle bırakmak gerektiğini, artık siyasi mücadele verilmesinin zamanı geldiğini, silahlı mücadele ve PKK döneminin kapandığını, işlevini tamamladığını ifade etmektedir. 
Abdullah Öcalan ve Osman Öcalan arasındaki bu çatışmanın altında ABD politikası ile liderlik mücadelesi olduğu da söylenebilir. Abdullah Öcalan, kardeşinin ABD tarafından liderleştirilmeye çalışıldığı görüşündedir. 

'ABD'ye teslim' 
Abdullah Öcalan, Osman Öcalan ve arkadaşları ile Talabani-Barzani ikilisinin ABD'ye teslim olduğu, ilkel milliyetçiliğe dayalı bir devletleşmeye yöneldiklerini belirtip ABD'ye karşı çıkmaktadır. Bu bağlamda Atatürk'ün 1920'lerde yaptığı gibi anti-emperyalist mücadelenin şart olduğunu savunmaktadır. 
Bugün adını KONGRA-GEL olarak değiştiren PKK'ya ve silahlı gruba yine Abdullah Öcalan'ın h kim olduğu söylenebilir. Öcalan'ın, silahlı grubun dağıtılmasına karşı çıktığı bilinmektedir. 

TSK Niyet tamamen bölücü 

Abdullah Öcalan'ın söylem ve strateji değişikliği, devletin güvenlik birimlerince nasıl algılandı Gerek Türk Silahlı Kuvvetleri'nde, gerekse Emniyet Genel Müdürlüğü'nde yapılan değerlendirmeler ve kaleme alınan raporlar, devletin söylem ve strateji değişikliğinin "Bağımsız Kürdistan" amacının ertelenmesi ve perdelenmesi olarak görüldüğünü gösteriyor. Öcalan ve örgütün, konjonktürel olarak hedef küçülttüğü, silahlı eylem gücü zayıflayınca, siyasi faaliyetlere ağırlık verildiği, bu süreçte siyasallaşma ve meşrulaşma hedefinin öne çıkarıldığı değerlendirilmesi yapılıyor. 

Kurdum, koparırım da 
Öcalan, PKK ve aynı çizgiyi savunan diğer parti ve sözcülerin, "kurucu ortaklık" tezini gündeme getirmelerine karşı TSK'da ve Emniyet Genel Müdürlüğü'nde yönelttiğim sorulara verilen yanıtlar şöyle özetlenebilir 
"Türkiye Cumhuriyeti'nin varlığının nedeni olan Ulusal Kurtuluş Savaşı, Türk milletinin Osmanlı döneminden itibaren bünyesinde barındırdığı tüm etnik ve gayrimüslim unsurların katılımıyla yapılmış, Cumhuriyet'in kurulmasını müteakip bütün unsurlar oluşturulan yeni ulus anlayışı içinde onurlu bir şekilde temsil edilmişlerdir. 
Etnik bir temel üzerine kurulmayan Türkiye Cumhuriyeti, Atatürk'ün veciz sözüyle 'Ne mutlu Türk'üm diyene' özdeyişinde şekillenen bir anlayışla medeni uluslar arasındaki yerini almıştır. 
Dolayısıyla, bugün gelinen noktada, 'Kuruluşunda ben de vardım, şimdi de, kurduğum parçayı koparmak istiyorum' şeklindeki yaklaşımların tamamen bölücü niyetlerden kaynaklandığı değerlendirilmektedir. 
Türkiye Devleti, ülkesi ve milletiyle bölünmez bir bütündür. Türkiye'nin üniter devlet yapısı, birlik ve beraberlik fikrini yansıtmaktadır. Bu birlik ve beraberliğin zedelenmeden idamesi hayati önemi haizdir. 
Türkiye'de herkes eşittir ve birinci sınıf yurttaştır. Uluslararası anlaşmalarla kabul edilen azınlıklar dışında hiçbir yurttaşımız azınlık değildir. Bu nedenle Türkiye Lozan'da dil ve ırk esasına dayalı bir azınlığın mevcudiyetini kabul etmemiştir. Bu kapsamda Türkiye'de gayrimüslim azınlıklardan bahsetmek mümkündür. Bunlar da Rumlar, Ermeniler ve Yahudilerdir. Bu unsurların dışında bulunan ve bu devletin kuruluşunda rol oynayan ve sınırı içinde yer alan bütün unsurlar Türktür ve asli egemen unsurdur. 

Anayasa güvencesi 
Anayasa'nın 1, 2 ve 3. maddelerine göre devletin bütünlüğü, resmi dili, bayrağı, simgeleri, sınırları ve Türkiye Cumhuriyeti'nin hükümranlık hakları Anayasa güvencesi altında olup her türlü tartışmanın üstünde ve dışındadır. Anayasa'nın 66. maddesine göre Türk devletine vatandaşlık bağıyla bağlı olan herkes Türktür, ifadesi yer almaktadır. Anayasa'nın söz konusu hükümleri gözönüne alındığında Türkiye Cumhuriyeti Devleti'nin yeniden yapılanması söz konusu olmadığı gibi Anayasa'nın 4. maddesi gereği böyle teklifte dahi bulunulamaz." 

PKK'nın 'hamleleri' piyasada 

Fikret Bila'nın Ümit Yayınları tarafından yayımlanan "Satranç Tahtasındaki Yeni Hamleler - Hangi PKK "adlı kitabı, PKK'nın kuruluşundan Öcalan'ın yakalandığı 1999'a kadar olan dönemi inceliyor. Öcalan'ın yakalanmasından sonra PKK'nın strateji değişikliğinin bağımsız Kürt devleti hedefinden vazgeçip demokratik cumhuriyet, kurucu ortaklık, Türkiye, İran, Irak, Suriye'den ortak devlet iddiasına yönelişini ele alıyor. Bu yeni söylemin devlet tarafından nasıl algılandığını irdeliyor. Öcalan'ın Avrupa İnsan Hakları Mahkemesi'ne sunduğu ek savunmasında devlet olgusunu reddederek, kırsal - komünal veya ekolojik - sosyalist toplum iddiasını ele alıyor. KONGRA - GEL'in yine devlet tarafından nasıl algılandığına belgelerle yer veriyor. ABD'nin Irak'ı işgalinden sonra Türkiye'nin beklentileri ve PKK'daki gelişmeler Osman Öcalan'ın yeni bir örgüt kurması da inceleniyor. 

BİTTİ 


</TEXT>
</DOC>
