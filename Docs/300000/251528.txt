<DOC>
<DOCNO> 251528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/ekonomi/eko08.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
31 havuzlu dev su parkı kurdu 
</HEADLINE>
<TEXT>


Belek'te aldığı tesisi, 20 milyon dolara yenileyen Magic Life, 11 yüzme, 20 de süs havuzundan oluşan büyük bir su parkı yaptı 

DİLEK TAŞ BELEK 

Magic Life oteller zinciri, Belek'te iki yıl önce satın aldığı Belek Belpark tesislerini yenileyerek Akdeniz çanağının en büyük su parklarından Magic Life Belpark Water World adını verdiği tesislerini açtı. 20 milyon euroya malolan 266 bin metrekare üzerine kurulu tesiste oda sayısı 480'den 772'ye çıkarıldı. 
Magic Life Otelleri Genel Koordinatörü Cenk Kınay, bundan sonra Kapadokya'da Ürgüp'ün içinde Esbelli Kayası'nın kuzeydoğusundaki terkedilmiş bir yerleşim yerine yapacakları yatırımla kültür turizmine de gireceklerini söyledi. 
Kınay, "Amerika'da, Japonya'da kültür turizmine yönelen bir kesim var. Bunları Türkiye'ye getiremiyoruz" dedi. Kınay, ayrıca isim vermeden Anadolu'da herhangi bir yerde bir köy satın alarak benzer bir projeye daha yakın zamanda adım atacaklarını belirtti. Magic Life'ın 2004 yılı ciro hedefinin 70 milyon euro oldugunu söyleyen Kınay, yurtdışındaki tesislerle birlikte toplam ciro hedefinin ise 150 milyon euro olduğunu açıkladı. Bu yıl otellerdeki doluluk oranlarının yüzde 80 olduğunu belirten Kınay, Almanya ve Avusturya'dan gelen turistin yüzde 40'ının Magic Life otellerinde konakladığını söyledi. Kınay, doluluk oranının yüksek sezonda yüzde 90 - 95'e çıktığını da belirtti. 


</TEXT>
</DOC>
