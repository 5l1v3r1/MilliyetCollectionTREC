<DOC>
<DOCNO> 291135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy22.html </URL>
<DATE> 2004/11/22/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Bütçe görüşmeleri... Sanayi ve Ticaret bakanlığı bütçesi kabul edildi 
</HEADLINE>
<TEXT>

     Sanayi ve Ticaret Bakanlığı'nın 2005 yılı bütçesi, TBMM Plan ve Bütçe Komisyonu'nda kabul edildi. Bakanlığın çeşitli hizmetleri için 896 bin YTL artırılan bütçe, 280 milyon 95 bin YTL oldu. 
     Sanayi ve Ticaret Bakanı Ali Coşkun, komisyonda söz alan milletvekillerinin soru ve eleştirilerini yanıtladı. Türk sanayinin en önemli sorunlardan birinin kayıtdışı ekonomi ve buna bağlı kayıtdışı istihdam olduğunu belirten Coşkun, bunun üzerine polisiye tedbirlerle gitmekle sonuç alınmayacağının yaşandığını, sorunu ekonomik önlemlerle çözmeye çalıştıklarını ifade etti. 
     ''En önemli sorun, girdi maliyetlerinin düşürülmesidir'' diyen Coşkun, girdi maliyetlerinin diğer ülkeler seviyesine düşürülmesinin önemine işaret etti. Coşkun, ''Sanayiden gelen bir kişi olarak söylüyorum enerji, sosyal sigortalar prim ve matrahlarının yüksekliği, vergi mevzuatındaki çeşitlilik yıllardır uygulanıyor. 2001 yılında yaşanan ekonomik depremle devlet bir yandan tefeciliği teşvik etmiş bir yandan da sanayici, tüccar, esnaf ve çiftçiyi daha çok kayıtdışına sürüklemiştir. Bunu, 1-2 yılda halletmek mümkün değildir'' dedi. 
     Esnaf konusunda kayıtların bile sağlıklı olmadığını, e-devlet çalışması kapsamında öncelikle e-esnaf çalışmasını başlattıklarını anlatan Coşkun, esnaf sayısının 5 milyon 651 bin 5 olarak tespit edildiğini bildirdi. 280 bin esnafın mükerrer çıktığını belirten Coşkun, 2 milyon 239 bin 24 esnafın pasif göründüğünü söyledi. 
     
     SÜPERMARKETLER 

     Coşkun, kentlerdeki çarpık yapılaşma sorununun süpermarketlerde de görüldüğüne dikkati çekerek, çeşitli sebeplerden ötürü bunların belirli bölgelerde kurulması gereğini vurguladı. Süpermarketlerin hijyen, fiyatların güvenirliği, kayıtlı ekonomi açısından olumlu yönleri olduğunu kaydeden Coşkun, bunların belirli bölgelerde kurulması üzerinde durduklarını dile getirdi. 
     ''Bakkal amcanın eski itibarını koruması ve gelişmelere ayak uydurması için eğitim çalışması yapıyoruz'' diyen Coşkun, iktidarları döneminde 800 binin üzerindeki esnafa 2 katrilyon lira civarında kredi kullandırıldığını, bunun, Cumhuriyet tarihinin en yüksek rakamı olduğunu kaydetti. 
     Uygun imar planında ayrılmış yerlerde kurulan süpermarketler için herhangi bir engellemede bulunmadıklarını, esnafın da korunması amacıyla yasa taslağı hazırladıklarını anlatan Coşkun, bu çalışmanın halen Başbakanlık'ta olduğunu, AB uyum yasaları nedeniyle çıkmadığını bu süreçte itirazların da değerlendirildiğini ve taslakta bazı düzeltmeler yaptıklarını bildirdi. 
     
     ''TEŞVİK YASASI DEĞİŞİYOR'' 

     Bakan Coşkun, 36 ili kapsayan Teşvik Yasası'na değinirken, aksaklıkların tespit edildiğini ve gerekli çalışmayı yaparak Başbakan Recep Tayyip Erdoğan'ın görüşüne sunduklarını ifade etti. 
     ''Rakamlar fevkalade sevindirici'' diyen Coşkun, organize sanayi bölgelerinin mevzuata girdiği 1962 yılından bu yana 7 bin 267 parselden 3 bin 926 parselin tahsis edildiğini, bunlardan 1567'sinin üretime devam ettiğini ancak geçen 6-7 aylık sürede ise 3 bin 111 talep alındığını, yapılan tahsisle 850'sinin inşaatına başlandığını bildirdi. 
     Bunun sürüp sürmeyeceği yönündeki eleştirilere işaret eden Coşkun, ''Geçmiş yıllarda devlet temel atmıştı, oysa şimdi girişimciler attığı için durum farklı...Yeni düzenlemede sosyo ekonomik gelişmişlik endeksi ve değer bazı kriterler dikkate alınmıştır. Özellikle sektör bazında bazı atıl kapasitelere yol açmamak için kapasite oranlarında teşvikler yapıyoruz, belirli seviyeler koymaya çalışıyoruz'' diye konuştu. 
     
     ''TSE'DEKİ DURUM...'' 

     Coşkun, küreselleşme sürecinde bilişim teknolojisinin öne çıktığını belirterek, bu alana en fazla önem veren bakanlık olduklarını vurguladı. 16 üniversite ile teknoloji geliştirme bölgesi kurulması çalışmalarına işaret eden Coşkun, bu bölgelerde teşviklerin yönlendirildiğini söyledi. 
     TSE ile ilgili ihbarlar için görevlendirilen teftiş kurulunun çalışmalarını sürdürdüğünü anlatan Coşkun, elde edilen bilgilerin ışığında haklarında sağlam deliller bulunan bazı kişiler hakkında mal tespiti için izin alındığını kaydetti. Coşkun, birkaç hafta içinde raporun kendilerine sunulmasıyla kamuoyuna açıklamada bulunacaklarını belirterek, ''Maalesef üzülüyorum. Kalitenin, yönetimin güvencesi olan bir yere bu gölgenin düşmemesi gerekirdi. Giderek dedikodu ve bulgular, bir tarafının gümrüklere, bir tarafının ise çeşitli kamu kurumlarına dayandığı görülüyor'' dedi. 
     TSE Yönetim Kurulu'nun Genel Kurul tarafından seçildiğini hatırlatan Coşkun, yönetim kuruluna doğrudan müdahale edemediklerini ancak, TSE genel kurulunun ocak ayında olağanüstü toplanacağını bununla ilgili gerekli önlemleri aldıklarını söyledi. 
     Coşkun, ''yerli malı yurdun malı, onu mutlaka kullanmalı'' döneminin geride kaldığını, devlet ihalesinde bile yerli malına kanunu verdiği yüzde 15 öncelik olduğunu ifade ederek, tercih amacıyla zorlanamadığını ve şartnameye konulamadığını belirtti. Konuya milli mesele olarak baktıklarını ve eğitim çalışmalarıyla dikkat çekmeye çalıştıklarını anlatan Coşkun, açıktan yapılan uyarının, AB ve Gümrük Birliği anlaşmalarına ters olduğunu söyledi. 
     
     ''CE İŞARETİ...'' 

     Bürokratik olarak neleri yapmaları, neleri yapmamaları gerektiğini belirlediklerini, mevzuatın engel olmadığı ve mümkün olan yetkilerini devrettiklerini belirten Coşkun, Kamu Yönetimi Temel Yasası kapsamında bakanlıkların yeniden yapılandırılmasının bekletildiğini, kendilerinin bu nedenle teşkilat yasasını hazırlayamadıklarını söyledi. Coşkun, mevzuat kapsamında devri mümkün olan yetkilerini çeşitli kurum ve kuruluşlarına devrettiklerini ifade ederek, Kamu Yönetimi Temel Yasası'nın geri çekilmediğini, hükümetin, itirazlar ışığında gerekli düzenlemeleri yaptıktan sonra yeniden ele alacağını söyledi. 
     Coşkun, CE işaretiyle ilgili olarak ise şöyle dedi 
     ''Türkiye haksızlıkla karşı karşıyadır. 17 Aralık'a kadar kavga ortamına girmemek için hukuki yollardan gerekli girişimler yapılmıştır. 1 Mayıs'tan itibaren AB üyesi olan 10 ülkeyle birlikte bizim de değerlendirileceğimiz bize söylenmiştir. Önümüzdeki ay Komisyon, Türkiye'yi inceleyerek karar verme durumundadır. Ondan sonra CE işaretini bizim akredite ettiğimiz kuruluşlar verecektir.'' Bakan Coşkun, esnaf kredileri konusunda soruyu yanıtlarken, esnaf kredi faizlerinin yüzde 59'den yüzde 25'e indirildiğini belirterek, bu konuda Başbakan Erdoğan'ın talimatıyla yeni bir çalışma yapıldığını bildirdi. Coşkun, ''Bankalara baskı yapamıyoruz. Maliyetler ve imkanlar değerlendiriliyor. Yüzde 25 faiz limitinin aşağıya çekilmesi ve ödeneklerin de artırılması için yapılan çalışmalar önümüzdeki günlerde ilan edilecek'' dedi. 
     Coşkun'un konuşmasının ardından Sanayi ve Ticaret Bakanlığı bütçesi kabul edildi. Bakanlık bütçesi 896 bin YTL artırılarak, 280 milyon 95 bin YTL oldu. 
     
     İSKİ BÜTÇESİ KABUL EDİLDİ 

     İSKİ Genel Müdürlüğü'nün 2005 yılı bütçesi, İstanbul Büyükşehir Belediye Meclisi'nce kabul edildi. 
     İstanbul Büyükşehir Belediye Meclisi Kasım Ayı Olağan Toplantısı'nda, İSKİ Genel Kurulu yapıldı. 
     Genel Kurul'a bilgi veren Genel Müdür Dursun Ali Çodur, bugüne kadar 57 ilçe ve beldeye hizmet götüren İSKİ'nin 6216 sayılı Büyükşehir Belediye Kanunu'nun yürürlüğe girmesiyle birlikte 75 belediye ve 173 köye hizmet götüreceğini söyledi. 
     Kurumun 2005 yılı bütçesinin 1 milyar 594 milyon 315 bin 527 YTL olduğunu belirten Çodur, bütçenin yüzde 58'i olan 922 milyon YTL'nin yatırımlara ayrıldığını bildirdi. 
     Çodur, yatırıma ayrılan payın, 237 milyon 472 bin YTL'sinin su, 315 milyon 818 bin YTL'sinin kanal, 242 milyon YTL'sinin dere ıslahı ve yağmursuyu kanalı, 17 milyon 922 bin YTL'sinin etüd proje ve mühendislik, 17 milyon 643 bin YTL'sinin makine ve teçhizat, 91 milyon 145 bin YTL'sinin de kamulaştırma işlemlerinde kullanılacağını kaydetti. 
     Çodur'un ardından gruplar adına konuşmalar yapıldı. CHP Grubu adına konuşan Çetin Soysal, İSKİ'nin bugünkü su fiyatının 1991 öncesine göre 6 misli daha pahalı olduğunu söyledi. 
     Su havzalarındaki yapılaşma oranının da nazım imar planlarında yapılan değişiklikle yüzde 5'ten yüzde 12'ye çıkarıldığını vurgulayan Soysal, ''Ömerli, Elmalı ve Sultanbeyli havzaları tükenmiştir'' dedi. 
     Konuşmaların ardından İSKİ bütçesi oybirliği ile kabul edildi. 
     
     2005 YILI SU TARİFESİ 

     Bütçe uyarınca yılbaşından itibaren yürürlüğe girecek yeni su tarifesine göre, konutlarda ayda 25 metreküpe kadar 1 metreküp su 1.50 YTL, 26 metreküpten yukarısı da 3 YTL olarak belirlendi. 
     1 metreküp suyun fiyatı tüm işyerlerinde 3 YTL, resmi okullarda 1.30 YTL, resmi ve özel hastanelerde 2.50 YTL, genel ve katma bütçeli kuruluşlar ile özel okullarda 2.50 YTL, sanayi ve şantiyelerde de 3 YTL olarak tespit edildi. 
     İSKİ, 2005 yılında kente günde ortalama net bir milyon 344 bin metreküp, yılda ise 490 milyon 587 bin metreküp su vermeyi planlıyor. 
     
     MEMURLARA YOKSULLUK YARDIMI 

     Büyükşehir Belediyesi Meclisi toplantısında, AK Parti Grup Başkan Vekili Hüseyin Evliyaoğlu'nun İSKİ, İETT ve Büyükşehir Belediyesi'ndeki tüm memurlara 3 ayda bir 750 milyon lirayı geçmemek üzere yardım yapılması yönündeki önergesi de oybirliğiyle kabul edildi. 
     Önergeye göre, memurlara yapılacak yardım, Büyükşehir Belediyesi'nin giderleri arasında, dar gelirli, yoksul, muhtaç, kimsesiz ve özürlülere yapılacak sosyal hizmet ve yardımlar kaleminden karşılanacak. 
     Büyükşehir Belediyesi ile bağlı kuruluşlarında yaklaşık 7 bin 500 memurun bu yardımdan faydalanacağı öğrenildi. 
     
     KÜLTÜR VE TURİZM BAKANLIĞI'NIN 2005 BÜTÇESİNİ GÖRÜŞMEYE BAŞLADI 

     Kültür ve Turizm Bakanı Erkan Mumcu, bakanlığının genel bütçe içindeki payının artmadığını ifade ederek, ''Bütçemiz az diye şikayet etmek yerine, yeni kaynaklar buluyoruz'' dedi. 
     Mumcu, bakanlığının 2005 bütçesini TBMM Plan ve Bütçe Komisyonu'na sunarken, Kültür ve Turizm Bakanlığı bütçesinin bu yıl genel bütçe içindeki payının binde 41 olduğunu geçen yıla oranla binde 2 artış gerçekleştiğini söyledi. Bu artışın da bütçe dışı gelirlerin bütçeye dahil edilmesiyle oluştuğunu kaydeden Mumcu, ''Reel olarak bütçe içindeki payımızın arttığını söylemeyiz'' dedi. En az artış sağlanan bütçelerin birincisinin Kültür ve Turizm Bakanlığı olduğunu belirten Mumcu, toplam yatırımlar içindeki paylarının da yüzde 1.11'den yüzde 0.89'a düştüğünü bildirdi. 
     Mumcu, bütçenin yüzde 70'ini kültürle ilgili yüzde 30'unu da turizmle ilgili işlere kullandıklarını ifade ederek, ''Anadolu'da, 'acar at yemini kendi artırır' diye bir söz vardır. Geçen sene bütçemiz 530 trilyon lira idi, biz 350 trilyon lira bütçe dışı kaynak bulduk. 'Bütçemiz az' diye şikayet etmek yerine, yeni kaynaklar buluyoruz'' diye konuştu. 
     19 turizm tahsisinden 200 trilyon lira kaynak sağladıklarını belirten Mumcu, yıllardır zarar eden DÖSİM'den de yılda 70 trilyon lira katkı aldıklarını söyledi. 
     
     KÜLTÜREL MİRASIN KORUNMASI 

     Kültürel mirasın korunması ile ilgili çalışmalara ilişkin bilgi veren Mumcu, hak aktarımı yöntemiyle belediyelerin kentlerindeki kültürel mirasın korunması için milyar dolarlara varan kaynak bulabileceklerini bildirdi. 
     Mumcu, bu konuda yasaya uygun, Kültür Varlıklarını Koruma Kurulu'ndan onay almış yeterince proje bulunmadığını ifade ederek, bu sorunun aşılması için belediye ve üniversitelerle işbirliği içinde çalıştıklarını söyledi. 
     Kaynakların verimli kullanımı için yerinden yönetim ilkesine göre valiliklerle işbirliği yaptıklarını belirten Mumcu, Antalya'daki Lara-Kumluca yolunun yapımı için 12 milyon dolar kaynak sağlandığını kaydetti. 
     Temel sorunlarının kaynak olmadığına işaret eden Bakan Mumcu, devlet memurları kanunun getirdiği yükümlülüklerin verimliliği aksattığını söyledi. 
     
     MÜZELER 

     Müzelerin birer eğitim kurumu haline getirilmesi için çalıştıklarını anlatan Mumcu, müze üyeliğini özendirici çalışmalar yaptıklarını bildirdi. Mumcu, insanların bir tek giriş ücretiyle Türkiye'deki tüm müzeleri gezmelerine imkan sağlayacak bir proje yürüttüklerini kaydetti. 
     
     SANATÇILARIN EMEKLİLİĞİ 

     Mumcu, sanatçıların sosyal güvenliği ile ilgili bir yasa hazırladıklarını bildirerek, Türkiye'de sanatçıları mevcut sosyal güvenlik sistemine göre çalıştıracak bir piyasa olmadığını hatırlattı. Yasal çalışmaların, sanatçıların sosyal güvenlik sistemini diğer kişilerin istismar etmesini önleyecek bölümlerinin tamamlanmasından sonra TBMM gündemine getirileceğini belirten Mumcu, bazı gazetelerin konuyu ''sanatçılara kıyak emeklilik'' olarak duyurmasından üzüntü duyduğunu ifade etti. Hiç kimsenin sanatçılara böyle muamele etme hakkı olmadığını kaydeden Mumcu, Türk medyasından bu konuda daha duyarlı davranmasını istedi. 
     TBMM'nin de yardımıyla ''tarihe yazılacak işler yaptıklarını'' ifade eden Bakan Mumcu, turizme ilişkin de bilgi verdi. 
     
     TURİZM 

     Bakan Mumcu, Türk turizminin rakiplerini kıskandıracak bir büyüme evresinde olduğunu, Türk turizminin dünya piyasalarında ciddi bir tırmanış içinde olduğunu söyledi. Özellikle tatil turizminde Türkiye'nin önünde İspanya'dan başka ülke bulunmadığını bildiren Mumcu, ''Türkiye'nin gelecek 10 yıldaki rakibi İspanya olacaktır. Diğer rakiplerimiz Türkiye'nin gerisinde kalmıştır'' dedi. 
     Dünya Turizm Örgütü'nün 2010 yılı için öngördüğü turist rakamını bu yıl yakaladıklarını belirten Mumcu, 2010 yılında 30 milyon turist hedefine ulaşacaklarını söyledi. Türk turizminin, Türk ekonomisinin yüz akı olduğunu kaydeden Mumcu, cari açığın gündeme gelmesiyle turizm gelirlerinin hatırlanmasından da üzüntü duyduğunu ifade etti. 
     
     MİLLETVEKİLLERİ 

     CHP Tekirdağ Milletvekili Enis Tütüncü'nün, Anadolu'da yaşamış uygarlıklar ve onların kültür mirasından uzun uzun söz etmesinden sonra, ''Her şey para değil sayın Bakan'' sözlerine, Bakan Mumcu, ''Para ile saadet olmaz'' karşılığını verdi. 
     Komisyon Başkanvekili Altan Karapaşaoğlu da Tütüncü'ye, ''Size geçmiş olsun vallahi... Öyle bir tartışma açtınız ki... İyi ki Musa Uzunkaya yok'' diye konuştu. 
     
     ''GAVUR TAŞLAMA'' 

     CHP Mersin Milletvekili Mustafa Özyürek, sanatçılara sosyal güvenlik sağlayacak yasal düzenlemeye destek olacaklarını belirterek, bu emekliliğin ''kıyak'' olarak nitelendirilmesinden üzüntü duyduğu söyledi. 
     Göreme'de doğup büyüdüğünü ifade eden Özyürek, bu bölgedeki kiliselerden birinin ibadete açılmasını istedi. Bölgedeki pek çok kilisenin tahrip edildiğini kaydeden Özyürek, ''Ben de çocukluğumda 'gavur taşlıyoruz' deyip o kiliselere taş atmıştım. Sonra bekçiler geldi ve tarihi eserler korundu, gençler de gavur taşlamaktan kurtuldu'' dedi. 
     
     TİYATRO OYUNU 

     AK Parti Samsun Milletvekili Musa Uzunkaya, Ankara Devlet Tiyatroları tarafından Küçük Tiyatro'da sahnelenen, Reşat Nuri Güntekin'in eserinden uyarlanan ''Yeşil Gece'' adlı oyunu eleştirdi. 
     Oyunu görmediğini belirten Uzunkaya, oyunla ilgili bir haber kupürünü göstererek, ''İstiklal Savaşı'nda, Mustafa Kemal ile birlikte en büyük katkıyı veren din adamlarıdır. Ama bu tiyatro oyununda din adamları karalanıyor ve Yunanlılar ile işbirliği içinde gösteriliyor. Oyunu izlemedim ama keşke izleseydim. Ama yazılanlar doğruysa, durum vahimdir. Eğer Devlet Tiyatroları ciddi gaflet içindeyse çıkıp özür dilesin'' diye konuştu. 
     Milli mücadelenin kimsenin tekelinde olmadığını ifade eden Uzunkaya, oyunla ilgili olarak Bakan Mumcu'dan ''gereğini yapmasını'' istedi. 
     AK Parti Ağrı Milletvekili Melik Özmen, Uzunkaya'ya ''Kimsenin seyretmeyeceği bir oyunu böylelikle seyrettireceksin'' dedi. 
     Uzunkaya, Kültür ve Turizm Bakanlığı'nın yayın politikasını da eleştirerek, yayınlar arasında tarihi kişi ve olaylara yer verilmediğini ileri sürdü. İstemihan Talay'ın bakanlık dönemini minnetle andığını ifade eden Uzunkaya, bu dönemde değerli eserlerin yayınlandığını söyledi. 
     Avrupa'dan gelen turistlere caz dinlettirildiğini söyleyen Uzunkaya, ''Bunlar da yapılsın ama turizmde öze dönülsün'' dedi. 
     
     AK PARTİ'Lİ BÜYÜKKAYA ''İSTANBUL'U PAZARLAYAMIYORUZ'' 

     AK Parti İstanbul Milletvekili Alaattin Büyükkaya, İstanbul'un ''en çok ihmal edilen kent olduğunu'' ifade etti ve ''İstanbul'u pazarlayamıyoruz'' dedi. 
     TBMM Plan ve Bütçe Komisyonu'nda görüşülen Kültür ve Turizm Bakanlığı'nın bütçesi üzerinde konuşan Büyükkaya, İstanbul'un kültür ve turizm açısından önemine işaret ederek, ''İstanbul tek başına Türkiye'dir. İyi sunulması lazım. Oysa İstanbul'u iyi pazarlayamıyoruz'' görüşünü savundu. 
     İstanbul'un en çok ihmal edilen kent olduğunu belirten Büyükkaya, bunu değişmesi için gayret gösterilmesi gereğini vurguladı. 
     Fransa Cumhurbaşkanı Jacques Chirac'ın, ''Bizans'ın çocuklarıyız'' sözünü hatırlatan Büyükkaya, ''Sayın Chirac bunu söyleyebiliyor ama biz bin yıldır buradayız'' dedi. 
     AK Parti Muğla Milletvekili Orhan Seyfi Terzibaşıoğlu da İstanbul'un tümüyle kültür turizmine açılması gerektiğini belirterek, ''İstanbul'u bir Prag, Madrid yapabiliriz'' dedi. 
     Terzibaşıoğlu, yabancıların mülk edinmesine endişeyle bakılmaması gerektiğini söyledi ve ''Bir yabancı geliyor, villa alıyor. Bunu yıllara böldüğümüzde Türkiye'de harcayacağı para kadardır. Nasıl biz Türkiye Cumhuriyeti vatandaşları olarak yurtdışında mal, mülk ediniyorsak onların da edinmesi doğaldır'' diye konuştu. 
     CHP Antalya Milletvekili Osman Kaptan, ''turizmin ucuza gittiğini'' belirterek, turistik tesislerde ''her şey dahil'' uygulamasının buna neden olduğunu ve kaliteyi düşürdüğünü savundu. Yabancıların mülk edinmesine dikkati çeken Kaptan, bunun, ''arkadaş turizmine'' yol açtığını söyledi. Kaptan, yabancı ülke vatandaşının aldığı villayı sezon boyunca arkadaşlarına kiraladığını ifade ederek, bunun üzerine gidilmesini istedi. 
     Kaptan, ''Kültür ve Turizm Bakanı Erkan Mumcu'nun, seçim öncesindeki konuşmalarının oya, seçim sonrasında ise ranta yönelik olduğunu'' ileri sürerek, özellikle turizm teşvikleri konusundaki konuşmalarına açıklık getirmesini istedi. 
     
     SEÇİM BÖLGELERİNE DESTEK İSTEĞİ 

     Komisyonda söz alan bazı milletvekilleri ise kültür ve turizm alanında seçim bölgelerinin sorunlarını dile getirdi. 
     Mardin Bağımsız Milletvekili Muharrem Doğan, Galler Prensi Charles'in kısa bir süre önce Mardin'i ziyaret ettiğini, bu ziyaretin dünya basınına da yansıdığını hatırlatarak, Mardin'in tarihi ve kültürel varlıklarının korunmasını arkeolojik kazılar ile restorasyon çalışmaları için kaynak ayrılmasını istedi. 
     CHP Balıkesir Milletvekili Ali Kemal Deveciler de doğal güzellikleri dünyaca tescil edilen Kuzey Ege'de kültür turizminin geliştirilmesini isteyerek, bunun için Körfez Havaalanı'nın uluslararası standartlara getirilmesi gereğini vurguladı. 
     AK Parti Kayseri Milletvekili Mustafa Elitaş ise kış turizmi için önemli kapasiteye sahip Kayseri ve çevresine turizm projelerinde yer verilmesi gereğini dile getirdi. Elitaş, tüm girişimlerine rağmen bölgenin ''yapay kar makinesi ihtiyacının'' karşılanamadığına dikkati çekti. 
     
     CHP'Lİ KILIÇDAROĞLU ''TMSF'NİN EL KOYDUĞU SANAT ESERLERİ, KÜLTÜR VE TURİZM BAKANLIĞI'NA DEVREDİLSİN'' 

     CHP İstanbul Milletvekili Kemal Kılıçdaroğlu, Tasarruf Mevduatı Sigorta Fonu'nun TMSF çeşitli alacaklara karşılık el koyduğu sanat eserlerinin, Kültür ve Turizm Bakanlığı'na devredilmesini önerdi. 
     TBMM Plan ve Bütçe Komisyonu'nda, Kültür ve Turizm Bakanlığı'nın 2005 bütçesinin görüşmelerine devam edildi. 
     CHP İstanbul Milletvekili Kılıçdaroğlu, birçok özel kurum ve kişiye ait sanat eserlerinin TMSF'nin elinde olduğunu hatırlatarak, bu eserlerin Kültür ve Turizm Bakanlığı'na devredilmesi için Bakan Erkan Mumcu'nun girişimde bulunmasını istedi. Kılıçdaroğlu, Türk Dil Kurumu'nun da 12 Eylül 1980'den önceki kimliğine kavuşturulması gerektiğini söyledi. 
     CHP Trabzon Milletvekili Akif Hamzaçebi, Devlet Tiyatroları'nın Reşat Nuri Güntekin'in eserinden sahneye koyduğu ''Yeşil Gece'' adlı oyunda, ''din adamlarını aşağılamaya yönelik bir bölüm bulunduğu'' yönündeki eleştirilere katılmadığını belirtti. 
     AK Parti Ağrı Milletvekili Cemal Kaya, İshakpaşa Sarayı'nın bir an önce restore edilmesini isteyerek, Ağrı Dağı'nın da turizm alanı ilan edilmesi gerektiğini söyledi. 
     CHP İstanbul Milletvekili Ali Kemal Kumkumoğlu, kültürün, Bakan Erkan Mumcu'nun ''konuşmasında yer verdiği gibi'' sadece tarihi eserlerden ibaret olmadığını ifade ederek, şöyle konuştu 
     ''Bu ülkede 10 milyondan fazla Alevi vatandaş var. Onlar cemevlerini ibadet yeri olarak görüyor ama hükümetiniz 'hayır, oralar kültürel faaliyet yeri' diyor. 10 milyondan fazla vatandaşın 'kültürel faaliyeti' ile ilgili olarak 2005 yılında ne yapacağınıza ilişkin konuşmanızda tek bir cümle bile yok.'' 
     
</TEXT>
</DOC>
