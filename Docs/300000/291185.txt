<DOC>
<DOCNO> 291185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur01.html </URL>
<DATE> 2004/11/22/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
İnönü cinayeti... İstanbul Valisi Muammer Güler'in açıklaması 
</HEADLINE>
<TEXT>

     İstanbul Valisi Muammer Güler, Beşiktaş-Çaykur Rizespor karşılaşmasında bir taraftarın ölümüyle sonuçlanan olayın failinin, stadyumun kontrollü tahliyesi sırasında yakalandığını ve suç aleti bıçağın ele geçirildiğini bildirdi. 
     Vali Güler, Beşiktaş İnönü Stadyumu'nda dün oynanan Beşiktaş-Çaykur Rizespor futbol müsabakasının devre arasında tribün alt koridorunda meydana gelen karşılıklı kavga olayı sonucunda, 1988 Mardin doğumlu Cihat Aktaş'ın iki ayrı yerinden bıçakla yaralandığını ve kaldırıldığı Taksim İlkyardım Hastanesi'nde yapılan tüm müdahalelere rağmen kurtarılamadığını belirtti. 
     Güler, açıklamasında şunları kaydetti 
     ''1982 İstanbul Fatih İlçesi doğumlu zanlı Fatih Sözüer, stadyum çıkışında görgü tanıklarının ifadesinden yola çıkılarak yapılan çalışmalarda, stadyumun kontrollü olarak tahliyesi esnasında yakalanmıştır. 
     Olayda kullanılan suç aleti bıçak tribünde ele geçirilmiş olup, Fatih Sözüer ilk ifadesinde, 'Cihat Aktaş adlı şahıs ile Maraton Tribünü altındaki koridorda birbirlerine omuz atmak suretiyle çarpıştıklarını ve kavgaya başladıklarını ve bu sırada kendisinin Cihat Aktaş'ı bıçakladığını' beyan etmiş ve '7 santim uzunluğundaki bıçağı ayakkabısının içinde saklayarak stadyuma girdiğini' ifade etmiştir.'' İstanbul Valisi Muammer Güler, olayla ilgili soruşturmanın çok yönlü biçimde sürdürüldüğünü ve konunun soruşturma sonucunda adli makamlara intikal ettirileceğini ifade etti. 
     
</TEXT>
</DOC>
