<DOC>
<DOCNO> 289855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy07.html </URL>
<DATE> 2004/11/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den "işini bilen Müdür"e vize yok 
</HEADLINE>
<TEXT>

     ANKA 

Milli Eğitim Bakanlığı Dış İlişkiler Genel Müdür vekili İbrahim Kapaklıkaya'nın, yurt dışına eğitim müşaviri olarak gitme girişimi, Cumhurbaşkanı Ahmet Necdet Sezer'den döndü. Kendisine uygun yönetmelik değişikliği yapılan, yine kendisinin organize ettiği sınava giren ve yardımcısı tarafından yapılan mülakat sonucunda kazandığı ilan edilen Kapaklıkaya'nın atama kararına Sezer vize vermedi. 
     Edinilen bilgilere göre, Milli Eğitim Bakanlığı'nda "skandala" dönüşen yurt dışı kadrolarına atama işlemlerinde baş aktör olan İbrahim Kapaklıkaya'nın eğitim müşavirliği için Çankaya Köşkü'ne gönderilen kararnamesi geri döndü. 
     İbrahim Kapaklıkaya'nın son aşamaya kadar gelen atamasının, Cumhurbaşkanı Sezer tarafından veto edilmesinde basının ortaya çıkardığı "skandal" işlemler zincirinin etkiili olduğu kaydedildi. 
     
     İLGİNÇ İŞLEMLER ZİNCİRİ 
     Zincirleme olarak yaşanan olaylar MEB Dış İlişkiler Genel Müdürlüğü'ne İçişleri Bakanlığı mülkiye müffettişlerinden İbrahim Kapaklıkaya'nın görevlendirilmesiyle başlarken, Kapaklıkaya bu göreve bir türlü asaleten atanamadı. Dış İlişkiler Genel Müdürlüğü'nün mahkeme kararıyla Tolga Yağızatlı'nın üzerinde bulunması nedeniyle genel müdür olamayan Kapaklıkaya, görevini vekaleten sürdürdü. Bu sırada başında bulunduğu genel müdürlüğün sorumluluğunda olan MEB'in eğitim müşaviri, eğitim ataşesi ve eğitim ateşi yardımcılıklarına atanmak için girişimlerde bulunan Kapaklıkaya, yurt dışı kadrolara atamalarda esas alınan Milli Eğitim Bakanlığı Yurt dışı Teşkilatına Sürekli Görevle Atanacak Personel Hakkında Yönetmeliğin "son üç yıldır Bakanlık merkez veya taşra teşkilatı kadrolarında çalışıyor olma" kriterine takıldı. 
     
     ŞUBAT AYINDA YÖNETMELİK DEĞİŞTİ 
     Yönetmelik engeline takılmasına karşın Kapaklıkaya'nın Bakanlığın yurt dışı kadrolarında görevlendirilmesinden vazgeçilmedi. Kapaklıkaya'nın önünde engel olarak duran 17 Aralık 1996 tarihli Milli Eğitim Bakanlığı Yurtdışı Teşkilatına Sürekli Görevle Atanacak Personel Hakkında Yönetmeliğin "görevlendirileceklerde aranacak genel" şartlar başlıklı 5'nci maddesindeki "son müracaat tarihi itibariyle son üç yıldır Bakanlık merkez veya taşra teşkilatı kadrolarında çalışıyor olmak" şeklindeki bendi 24 Şubat 2004 tarihindeki değişiklikle kaldırıldı. Böylece Kapaklıkaya başta olmak üzere MEB kadrosunda olmayanların Bakanlığın yurt dışı kadrolarına atanabilmelerinin yolu açıldı. 
     
     ORGANİZASYONUNDAN SORUMLU OLDUĞU SINAVA GİRDİ 
     Bakanlığın MEB'in yurt dışı kadrolarına girebilmek için yönetmelik değişikliğiyle önündeki en önemli engel kaldırılan Kapaklıkaya, 25 Temmuz 2004 tarihinde kendi organizasyonunda gerçekleştirilen "Yurtdışı Eğitim Kadroları Mesleki Yeterlilik Sınavı"na da girdi. Sınavın sorularını hazırlamakla görevli komisyonun da içinde yer alan Kapaklıkaya, 295 kişinin katıldığı sınavı alt sınır olan 70 puan alarak kazandı. 
     Kapaklıkaya'nın adının karıştığı skandal bu kadarla da kalmadı. Sınavı alt sınırdan kazanan daha sonra da yönetmelik gereği mülakata alınan Kapaklıkaya, kendisinin de içinde bulunması gereken mülakat komisyonuna aday olarak katılabilmek için söz konusu günlerde izin aldı. Kapaklıkaya mülakattan da 100 puan alarak istediği sonucu ulaştı. 
     
     YARDIMCISI MÜLAKATINI YAPTI 
     MEB'deki hayret verici son gelişme Kapaklıkaya da dahil tüm adayların mülakatını Dış İlişkiler Genel Müdür Yardımcılığına vekaleten bakan Doç. Dr. İbrahim Özdemir'in yapması oldu. Özmedir de Bakanlığın yurt dışı kadrolarına atanmak amacıyla, genel müdürü Kapaklıkaya gibi söz konusu yönetmelik değişikliğinden yararlanarak bu sınava girmişti. 
     Genel Müdür Yardımcılığına asaleten ataması Çankaya Köşkü'nden dönen İbrahim Özdemir, sınavdan 65 puan alarak başarısız olmuş, ancak Kapaklıkaya ve başarılı olan diğer adayların mülakatını yapmıştı. 
     
</TEXT>
</DOC>
