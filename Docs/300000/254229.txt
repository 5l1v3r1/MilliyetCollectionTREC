<DOC>
<DOCNO> 254229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonyas03.html </URL>
<DATE> 2004/07/09/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Playboy, yatırımcıları yeterince cezbedemedi... 
</HEADLINE>
<TEXT>

     Bu yıl kuruluşunun 50. yılını kutlayacak olan ve tavşan başlı logosuyla dünyanın en fazla tanınan markaları arasında yer alan Playboy'un yeniden yapılanmaya gittiği 1998 yılından bu yana ekonomik anlamda en iyi yılını geçirmesine rağmen, yatırımcıları yeterince cezbedemediği için hisselerinin yüzde 29 oranında değer yitirdiği bildirildi. 
     Daha çok yetişkin erkeklere yönelik müstehcen dergi ve film yayınları ile tanınan ancak giyecekten, aksesuara ve video oyunlarına kadar pek çok ürüne imza atan Playboy'un, dergi yayınlarından diğer alanlara doğru ürünlerini çeşitlendirmesinden televizyon, Internet ve lisans işleri gibi bu yana ilk kez 2004 yılı için kar oranlarını açıklayacağı kaydedildi. 
     2004 yılı ilk çeyreği rakamlarının şirketin artık sadece tartışmalı bir dergi yayıncısı olmadığını ortaya koyduğu ifade edilirken, Playboy'un gelirinin yüzde 40'ının piyasasına hakim olduğu yetişkinler için müstehcen televizyon programları üretiminden geldiğine dikkat çekiliyor. 
     İnternet kazancının da her geçen büyüdüğü ifade edilen Playboy'un, 125 ülkede Playboy markasını taşıyan 1500'den fazla ürünü pazarladığı kaydediliyor. Lisans departmanı aracılığıyla küresel perakende satışlarının 2003 yılında 350 milyon dolara ulaştığı belirtilen Playboy'un porno sektöründeki faaliyetleri dolayısıyla her zaman bir müşteri kitlesinin hazır bulunacağı ifade ediliyor. 
     Analistler, önümüzdeki bir kaç yıl içinde Playboy'un karının yüzde 20 oranında artacağını tahmin ediyorlar. 

     
</TEXT>
</DOC>
