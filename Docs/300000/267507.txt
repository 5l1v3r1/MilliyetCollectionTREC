<DOC>
<DOCNO> 267507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yasam/yas14.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



NİĞDE 
Maganda kurşunu bir can daha aldı 
Niğde'nin Bor İlçesi'ne bağlı Tepeköy'de akrabasına kız istemeye giden Tolga Ağlı 25 , söz kesilmesini ruhsatsız tabancayla ateş ederek kutlamaya başladı. Bu sırada kız babası İmdat Dağlı, Ağlı'yı silah sıkmaması için uyardı. Ağlı, tabancayı indirirken yanlışlıkla tetiğe dokununca karşısında oturan Hamdullah Niğdelioğlu'nu 62 vurdu. Alnından vurulan Niğdelioğlu, hastaneye götürülürken ölürken, Ağlı tutuklandı. 

NİĞDE 
Katilini söyledi son nefesini verdi 
Niğde'de Nazım Akçay 28 , boşandığı eşinin ikinci eşi Mustafa Şener 29 ile karşılaştı. Şener, Akçay'dan oğlu için üç aydır ödemesi gereken nafakayı vermediğini hatırlatarak parayı istedi. Çıkan tartışmanın kavgaya dönüşmesi üzerine Şener, Akçay'ı bıçakla altı yerinden bıçaklayarak kaçtı. Akçay, olay yerine gelen polise, son nefesinde kendisini Şener'in bıçakladığını söyledi. Akçay, ambulansla hastaneye götürülürken yolda öldü. Gözaltına alınan Şener, suçunu itiraf etti. 

KONYA 
Kepçe operatörü kaya kurbanı 
Konya'da taş ocağında çalışan kepçenin üzerine düşen 60 ton ağırlığındaki kaya, kabinde bulunan kepçe operatörü İhsan Caymaz'ın 18 ezilerek ölümüne neden oldu. Kepçenin üzerine düşen Kaya, itfaiye ekiplerinin yardımı ile başka bir iş makinesi ile kaldırıldı. 

İZMİR 
Para isteyen ağabeye 8 bıçak darbesi 
İzmir'in Buca İlçesi'nde bir büfede çalışan Murat Gültekin 35 , kendisinden para isteyen ağabeyi Ali Gültekin'i 38 sekiz yerinden bıçaklayarak ağır yaraladıktan sonra kaçtı. Olayın gerçekleştiği büfenin sahibi Oktay Aktürk'ün çağırdığı ambulansla Atatürk Eğitim ve Araştırma Hastanesi'ne kaldırılan Ali Gültekin'in durumunun ağır olduğu belirtildi. Olaydan sonra Aktürk'e teslim olacağını söyleyen Murat Gültekin ise kaçtı. 

BOLU 
Lastiği patlayan otomobil yandı 
İstanbul'dan Bartın'da oturan akrabalarını ziyarete giden Binbaşı Şafak Aksoy yönetimindeki otomobilin sağ arka lastiği önceki akşam Bolu TEM Otoyolu Çaydurt mevkiinde patladı. Cantın yere sürtmesi sonucu çıkan kıvılcımlar otomobilin benzin deposunun alev almasına neden oldu. Yanan otomobilde bulunan Şafak Aksoy 40 , kendisiyle aynı adı taşıyan eşi, oğlu Tansel 14 ve kızı Ece 10 , küçük yanıklarla kurtuldu. 

İSTANBUL 
Toygun yaşam savaşını kaybetti 
Fatih'te bir otomobile silahlı saldırı düzenlendiği sırada olay yerinden geçerken başından yaralanan 14 yaşındaki Toygun Tombil, tedavi gördüğü İstanbul Üniversitesi Cerrahpaşa Tıp Fakültesi Hastanesi'nde dün yaşamını yitirdi. Yoğun bakıma alınan Tombil'in 2 gün önce de beyin ölümü gerçekleşmişti. Tombil'in cenazesi, ikindi vakti kılınan namazın ardından Kocasinan Mezarlığı'nda toprağa verildi. 


</TEXT>
</DOC>
