<DOC>
<DOCNO> 291057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun39.html </URL>
<DATE> 2004/11/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Schröder Kamu alanında başörtüsüne izin yok 
</HEADLINE>
<TEXT>

     Almanya Başbakanı Gerhard Schröder, ülkede yaşayan yabancıların yasalara uymak ve Almanca öğrenmek zorunda olduklarını söyledi. 
     Schröder, Alman 1. televizyonu ARD'de bu gece yayınlanacak ''Beckmann'' adlı programda yaptığı konuşmada, yabancıların uyumunun tam olarak sağlanamaması nedeniyle paralel toplumların ortaya çıktığını belirterek, ''Burada yaşayan ve topluma uyum sağlamak isteyenler yasal kurallara uymak ve dilimizi öğrenmek zorundalar'' dedi. 
     Schröder, başörtüsü tartışmalarıyla ilgili olarak da, ''Genç bir Müslüman kadın toplum içinde başörtüsü taşımak istiyorsa bunu hoşgörüyle karşılayabilirim. Ancak başörtüsünü kamu hizmetlerinde taşımak isteyenlere şunu söylemek isterim Hayır, buralarda başka bir giyim tarzı bekliyoruz'' diye konuştu. 
     Başbakan Schröder ayrıca, 2006 yılında yapılacak seçimlerde de başbakanlığa aday olmak istediğini belirterek, 2006 yılında yapılacak genel seçimlerde Hıristiyan Demokrat Birlik Partisi CDU Genel Başkanı Angela Merkel'in başbakan adayı olmasını beklediğini kaydetti. 
     Seçimlere kadar kabinesinde değişiklik yapmayacağını da ifade eden Schröder, ''Ben kabine üyelerimden memnunum. Tabii ki sağlık açısından bir durum ortaya çıktığı takdirde harekete geçebilirim'' dedi. 
     Schröder, Viktoria adında evlatlık edindiği Rus kızıyla ilgili olarak da, ''Bizimle çok mutlu, biz de onunla. Kalbinde ve evinde yeri olanlar da çocuk evlat edinmeyi düşünmeliler'' diye konuştu. 
     Yaşlanmaktan da üzüntü duymadığını ifade eden Schröder, ''Eşim bir sabah yanıma gelip, artık 60 yaşına girdin deyince şaşırdım. Bu günümde onun ve çocuklarımın varlığı, benim için en büyük hediyeydi'' dedi. 
     Programda çocukluğunu da anlatan Schröder, ''Okulda iyi bir dövüşçü değildim. Diğer çocuklardan daha kısa boyluydum. Beni koruyan bir arkadaşımın ev ödevlerini yaptım'' şeklinde konuştu. 
     Schröder, çalışmaktan da büyük bir zevk aldığını ifade ederek, ''Ben Başbakanlığın kapısını zorladım ve içeri girmek istediğimi söyledim. Şimdi buradan çıkmak istediğimi düşünenler yanılıyorlar'' dedi. 
     
</TEXT>
</DOC>
