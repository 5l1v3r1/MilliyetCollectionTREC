<DOC>
<DOCNO> 262217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas17.html </URL>
<DATE> 2004/08/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Perseid göktaşı yağmuru gökyüzünü şenlendirecek 
</HEADLINE>
<TEXT>

     Perseid göktaşı yağmuru gökyüzünü şenlendirecek. Yarın ve Perşembe gecesi, gece yarısından sabaha kadar göktaşları kuzeydoğu yönünde Perseus takımyıldızından yağıyormuş gibi görülecek. 
     AA muhabirinin Boğaziçi Üniversitesi Kandilli Rasathanesi ve Deprem Araştırma Enstitüsü'nün internet sayfası ile TÜBİTAK Ulusal Gözlemevi Müdür Yardımcısı Prof. Dr. Zeynel Tunca'dan alınan bilgilere göre Perseid göktaşı yağmuru, göktaşı yağmurlarının en bilineni. 
     Dünya'nın, Güneş çevresinde 130 yılda bir tur atan Swift-Tuttle kuyrukluyıldızının yörüngesi üzerinde bıraktığı kalıntıların içinden geçtiği 23 Temmuz-22 Ağustos tarihleri arasında görülen Perseid göktaşı yağmuru, yarın gece yarısından sonra bu yılki en yoğun halini alacak. Göktaşları yarın ve Perşembe günü, gece yarısından sabaha kadar kuzeydoğu yönünde Perseus takımyıldızından yağıyormuş gibi görülecek. Yarın gece yarısından sabaha kadar göktaşı sayısı maksimum seviyeye ulaşacak. Saatte 200 kadar göktaşını görmek mümkün olacak. Perşembe gece yarısından sonra ise Ay geç doğacağından sabaha doğru saatte 40-50 kadar göktaşı görülebilecek. 
     Işık kirliliğine uğramamış, olabildiğince karanlık bir yerin gözlem alanı olarak seçilmesi halinde göktaşı yağmurunu görme şansının daha da artacağına dikkat çekiliyor. 
     Bu arada Ankara Üniversitesi Gözlemevi, Perseid göktaşı yağmuru için kapılarını gökyüzü meraklılarına açacak. 
     
     GÖKTAŞI YAĞMURLARI NEDİR 
     Güneş sistemi içinde çok değişik yörüngelerde dolaşan, boyutları 1 mikrondan 10 kilometre çapına kadar değişen göktaşlarının büyük olanlarının kökeni küçük gezegenler, küçük olanların kökeni ise kuyrukluyıldızlardır. 
     Eğer uzayda bol miktarda bulunan bu göktaşlarının yörüngeleri Yer yörüngesi ile kesişirse, göktaşı büyük bir hızla 12-72 km sn Yer atmosferine girer. Meydana gelen sürtünme ile göktaşı ısınır ve ışık saçmaya başlar. Bu olaya, ''kayanyıldız'' adı verilir. Özellikle açık yaz gecelerinde her insanın gördüğü hatta niyet tuttuğu bu olayın aslında uzaydaki yıldızlarla bir ilişkisi yoktur, bu olay bize çok yakın bir konumda, Yer atmosferinde meydana gelir. 
     Yer'den yaklaşık 120 kilometre yukarıda ışık saçmaya başlayan göktaşlarının çoğu 60 kilometre yukarıda yanıp biter. Bunlar boyutları çok küçük olanlardır. Eğer göktaşı yeteri kadar büyükse Yer'e kadar ulaşabilir. Böyle büyük olanlar gökyüzünde çok daha fazla ışık saçtığı için bunlara ateş topu denir. Yer'e ulaşan göktaşlarının sayısı çok azdır. 
     
</TEXT>
</DOC>
