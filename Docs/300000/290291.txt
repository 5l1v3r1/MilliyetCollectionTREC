<DOC>
<DOCNO> 290291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas17.html </URL>
<DATE> 2004/11/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kökhücre nakliyle felçli hastayı ayağa kaldırdılar .. 
</HEADLINE>
<TEXT>

     Beyin kanaması sonucu felç olan ve konuşamaz hale gelen Brezilyalı kadın, beynine kökhücre nakledilmesinden 17 gün sonra ayağa kalkıp konuştu. 
     Rio de Janeiro'daki Pro-Cardiaco hastanesi müdürü Hans Fernando Dohmann, Brezilya'da ilk kez denedikleri bu yöntemin, kökhücrelerin damar hastalıklarından mustarip kişilerin tedavisinde kullanılabileceğini gösterdiğini bildirdi. 
     Bir tek hastada elde edilen başarının, aynı sonucun diğer hastalarda da alınacağı anlamına gelmediğini belirten Dohmann, ''Ancak damar hastalıklarının tedavisi araştırmalarında yepyeni bir döneme girdiğimizi söylemeliyim'' diye konuştu. 
     Maria de Graça Pomeceno adlı 54 yaşındaki kadında denenen yöntemin, 14 hastada daha deneneceği kaydedildi. 
     Hastanın kalça kemiği iliğinden alınan kökhücreler, beyin kanamasından beş gün sonra hastanın beyninin kanayan bölgesine nakledildi ve burada yeni damarlar oluşmasını sağladı. Yeni damarların oluşmasıyla bölgeye giden oksijen ve glikoz gibi maddelerin miktarı arttı, bu da sinir hücrelerini canlandırdı. 
     Beyin kanamasından sonra hiç konuşamaz ve yürüyemez hale gelen Bayan Pomeceno, tedaviden sonra evinin merdivenlerini çıkarken ve birkaç söz söylerken TV'de gösterildi. 
     
</TEXT>
</DOC>
