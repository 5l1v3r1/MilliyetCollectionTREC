<DOC>
<DOCNO> 257045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun23.html </URL>
<DATE> 2004/07/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Afganistan'da yakalanan ABD'liler 'her şeyi' itiraf etti 
</HEADLINE>
<TEXT>

     Afganistan'da yakalanan ve yasadışı olarak özel hapishane işletmek ve işkence yapmakla suçlanan 3 Amerikalının lideri, ABD hükümeti için çalıştıklarını ileri sürdü. 
     Kabil'de ilk kez mahkemeye çıkarılan grubun lideri Jonathan ''Jack'' Idema, mahkeme başlamadan önce gazetecilere, Afganistan'da el Kaide dahil İslamcı militanları takip ederken sık sık ABD Savunma Bakanlığı ve diğer resmi kurumlarla ilişki kurduğunu söyledi. 
     Idema, ''ABD antiterör grubu için çalışıyorduk, Pentagon ve diğer federal kurumlarla birlikte çalışıyorduk. ABD Savunma Bakanı Donald Rumsfeld'in bürosu ile faks, e-mail ve telefonla doğrudan ilişki içindeydik'' dedi. 
     ABD yönetiminin yaptıklarını ''kesinlikle desteklediğini'' ileri süren Idema, kendilerine sözleşmeyle çalışmalarını öneren üst düzey bir Pentagon yetkilisinin adını verdi ve kendilerinin öneriyi reddettiğini söyledi. 
     ABD ordusu ve NATO Barış Gücü, grubun ne kendileri için çalıştığını ne de kendilerine bağlı olduğunu açıklamıştı. 
     Idema ile Edward Caraballo ve Brent Bennett adlı Amerikalılar, bazı Afganlarla beraber 5 Temmuz'da Kabil'de yakalanmıştı. 
     Yasadışı olarak insanları gözaltına almak, sorgulamak, işkence yapmak ve yasadışı olarak özel hapishane işletmekle suçlanan 3 kişi, suçlu bulunmaları durumunda 15 yıla kadar hapisle cezalandırılabilecek. 
     Caraballo'nun da gazeteci olduğunu belirten Idema, gazetecilere açıklamasında, Afgan hükümetinin bakanlarına yönelik bir suikast planını engellediğini ve mayıs ayında yakaladığı bir Taliban istihbarat şefini ABD ordu yetkililerine teslim ettiğini de iddia etti. 
     Afgan mahkemesi, 2 saat süren duruşmadan sonra 3 Amerikalı ve 4 Afganın mahkemesini 15 gün sonraya erteledi. 
     
</TEXT>
</DOC>
