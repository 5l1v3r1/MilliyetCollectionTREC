<DOC>
<DOCNO> 264840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/dunya/adun.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlarla gümrük birliği 
</HEADLINE>
<TEXT>


KKTC Başbakanı Talat, Rum basınının, Türkiye'nin 'Kıbrıs Cumhuriyeti' olarak tanıyacağı Rum Kesimi ile yakında gümrük birliğine gideceği yolundaki haberlerini doğruladı 

SEFA KARAHASAN Lefkoşa 


KKTC Başbakanı Mehmet Ali Talat, Rum basınında yer alan ve Türkiye'nin Avrupa Birliği'nden AB gelen baskılar sonucunda Kıbrıs Rum Kesimi'yle gümrük birliğine gitme kararı aldığı yolundaki haberleri doğruladı. 
KKTC Başbakan Yardımcısı Serdar Denktaş'la geldiği Ankara'da Dışişleri Bakanı Abdullah Gül ile Kıbrıs konusunda izlenecek yolu değerlendiren Talat Ada'ya döndükten sonra, Türkiye'nin Rum tarafıyla "Kıbrıs Cumhuriyeti" adı altında gümrük birliği anlaşması yapacağı yolundaki haberleri değerlendirirken, Rum basınının yazdıklarının gerçek olduğunu ifade etti. 
Talat, "Türkiye, Rumlarla 'Kıbrıs Cumhuriyeti' adı altında gümrük birliği ilişkisine girecek. Türkiye, AB'nin 10 yeni üyesine yönelik uygulamasını 'Kıbrıs Cumhuriyeti' olarak Rum tarafına da yapmak zorunda. Bu kaçınılmaz bir durum. Bunun böyle olacağını yıllardır söylüyorduk" dedi. 

AB mektup gönderdi 
Rum gazetelerinde dün çıkan haberlerde, Türkiye'nin "AB'den gelen baskılar sonucu" Rum Kesimi'yle gümrük birliğine gitme kararı aldığı bildirildi. 
Fileleftheros gazetesi, AB'nin Genişlemeden Sorumlu Genel Müdürü Fabritsio Barbasio'nun, siyasi şefi Günter Verheugen'in emriyle, Türkiye'ye mektup göndererek, Ankara'nın Rum Kesimi'yle gümrük birliği anlaşması yapması gerektiğini yazılı olarak ilettiğini yazdı. Türk Dışişleri Bakanlığı yetkililerinin temmuz ayı sonlarında, Rum Kesimi'yle gümrük birliği konusunu yetkili AB teknokratlarıyla görüştüklerini savunan gazete, görüşmede AB yetkililerinin bu tür anlaşmaların AB'ye üye bütün ülkelerle yapılması gerektiğini söylediklerini belirtti. Fileleftheros, Türkiye'nin Rum Kesimi'yle eylülde gümrük birliği anlaşması yapmaya karar verdiğini öne sürdü. 
Politis gazetesi de, "Türkiye'nin AB'ye, Türkiye ile Rum Kesimi arasında gümrük birliğine gidilmesi konusunu Kıbrıslı Türklere yönelik AB önlemlerine bağlayan gayri resmi bir paket önereceğini ve bu önerinin önceki günkü toplantıda detaylı şekilde ele alındığını" bildirdi. 
Ankara'nın önceki günkü toplantıda Kıbrıs sorunundaki bütün cepheler için somut bir strateji belirlediğini yazan gazete, şu yorumlarda bulundu "Ankara, Türkiye - AB gümrük birliğinin Kıbrıs'a da genişletilmesine karşılık Kıbrıslı Türklere yönelik AB önlemlerinin, yani doğrudan ekonomik yardım ve ticaret tüzüklerinin derhal hayata geçirilmesini istiyor. Erdoğan hükümeti Kıbrıs'la gümrük bağlantısı yapmasının üyelik müzakerelerine başlama tarihi almak istiyorsa, yerine getirmesi gereken uyum yükümlülüklerinden biri olduğunu biliyor." 

Talat Sınırda yanlış yapmadım 

KKTC Başbakanı Mehmet Ali Talat, DİSİ milletvekili Hristos Purgurides'in Ledra Palas'tan KKTC'ye kimlik göstermeden geçmesi için yaptığı müdahalenin yasadışı bir uygulama olmadığını söyledi. Talat, önceki gün yaptığı açıklamada olayı şöyle anlattı "Tamamen yasal çerçevede yapılan bir muamele söz konusudur. İstenen tüm kurallara uyan bir giriş gerçekleşiyorken yanlış anlama sonucunda zor bir durum ortaya çıkmıştır. Buna bizzat müdahale etmem gerekiyordu ve bizzat oraya gidip durumu çözümlemiş oldum. Onun yansıması tabii ki başka yerlere başka şekilde yapıldı. Sayın Cumhurbaşkanı'nın buna tepki koyduğunu da öğrendim yine basından. Herhalde yanlış biliyor olayı veya yanlış aktarıldı kendisine. Olayda hiçbir şekilde mevcut bir kuralın izlenmemesi olmamıştır." Öte yandan Rum Kıbrıs Haber Ajansı haberi, şu ifadelerle duyurdu "DİSİ milletvekili Purgurides, işgal bölgesine kimlik ibraz etmeden geçmeye çalıştı. Bu durum başlangıçta işgal rejimi tarafından kabul edilmedi, ancak sözde Başbakan Mehmet Ali Talat'ın bizzat müdahale etmesinin ardından, milletvekili işgal bölgesine bir şey ibraz etmeden geçti." 


</TEXT>
</DOC>
