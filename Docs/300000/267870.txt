<DOC>
<DOCNO> 267870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo04.html </URL>
<DATE> 2004/08/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Daum takipte 
</HEADLINE>
<TEXT>

     Daum, M.United’ı Everton maçında gözlem altına aldı. 4 as futbolcusu oynamayan Şeytanlar’ın 3 topu direkten döndü, rakibin penaltısı verilmedi 
     
     Yine berabere kaldı 

     Fenerbahçe’nin Şampiyonlar Ligi’ndeki İngiliz rakibi Manchester United, İngiltere Premier Ligi’nde bir türlü istediği sonuçları alamıyor. Cumartesi günü Blackburn Rovers’la 1-1 berabere kalan Kırmızı Şeytanlar, dün de Everton karşısında golsüz eşitlikle yetindi. Nistelrooy, Roy Keane, Heinze ve cezalı Ferdinand’ın forma giymediği maçta etkili bir futbol sergileyen United’da Alan Smith, Paul Scholes ve Christiano Ronaldo’nun birer şutu direkten döndü. 
     
     Hepsini izleyecekler 

     Maçın hakemi, Silvestre’nin topa elle müdahalesini görmeyince, Everton’un bir penaltısı verilmedi. Bu zorlu karşılaşmayı Fenerbahçe Teknik Direktörü Christoph Daum da izledi. Manchester’ı edüt etmeye çalışan Alman hocanın, diğer rakiplerini de sıkı takibe aldıracağı öğrenildi. 11 Eylül’de Olympic Lyon’ın Rennes ile deplasmanda, Sparta Prag’ın Ceske ile evinde oynayacağı maçları, Daum’un yardımcılarının izleyip, kendisine rapor vereceği belirlendi. 
     
     Unutamadığı yere dönecek 

     Türkiye-İngiltere maçında forma giyen ve Şükrü Saracoğlu Stadı’nın atmosferine hayran kalan Wayne Rooney, Kadıköy’de bir kez daha boy gösterecek gibi görünüyor. Everton’dan ayrılmayı kafasına koyan 18 yaşındaki milli futbolcu, Manchester United’la her konuda anlaşmaya vardım. Artık Şampiyonlar Ligi gibi büyük bir organizasyonda kendimi göstermem gerektiğine inanıyorumö dedi. Manchester United Everton’a Rooney için 25 milyon Pound önerdi. 

     
</TEXT>
</DOC>
