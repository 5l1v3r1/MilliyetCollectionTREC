<DOC>
<DOCNO> 291019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun01.html </URL>
<DATE> 2004/11/22/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Felluce'de rehinelere işkence yapmak için kullanılan mekanlar bulundu 
</HEADLINE>
<TEXT>

     Irak'taki Amerikan birliklerinin, ''Felluce'de isyancıların rehineleri hapsetmek, öldürmek ya da onlara işkence etmek için'' kullandığı mekanlar buldukları bildirildi. 
     Amerikan deniz piyadelerinden Binbaşı Jim West, Felluce yakınlarındaki bir askeri üste gazetecilere verdiği brifingde, askerlerin geniş çaplı operasyonun ardından Felluce'de çok sayıda silah deposunun yanı sıra kana bulanmış bıçakların bulunduğu odalara rastladıklarını söyledi. 
     Birliklerin işkence ve cinayet izlerine rastladığını belirten Binbaşı West, bulunan odalardan birinin duvarlarının ve tabanının kanla kaplı olduğunu kaydetti. 
     İnsanların duvarlara zincirlenmiş halde uzun süreler boyunca tutulduğu çok sayıda eve rastladıklarını da anlatan binbaşı, bulunan bu tür mekanların sayısının 20'ye yakın olduğunu ifade etti. 
     Felluce saldırısı sırasında bin 400'den fazla kişinin tutuklandığını, 400'den fazlasının sorgudan sonra serbest bırakıldığını kaydeden West, ayrıntıya girmedi. 
     
</TEXT>
</DOC>
