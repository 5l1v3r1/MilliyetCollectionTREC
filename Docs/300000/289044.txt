<DOC>
<DOCNO> 289044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur10.html </URL>
<DATE> 2004/11/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Cinayetin küçük tanığı 
</HEADLINE>
<TEXT>

     KARAÇALI ADANA, DHA 

ADANA'da, bayrama 2 gün kala 24 yaşındaki Mahişeker Çınar'ın eşi tarafından öldürüldüğü cinayetin tek görgü tanığı, 4 yaşındaki kızları Sedanur oldu. 
     Mobilya ustası Güfran Çınar, evi terk edip ailesinin yanına giden, 2 ay ayrı yaşadıktan sonra da geri dönen 5 yıllık eşi Mahişeker Çınar'ı, geçen cuma günü saat 02.00 sıralarında 12 yerinden bıçaklayarak öldürdü. Katil zanlısı Güfran Çınar kaçarken, cinayetin tek görgü tanığı olan kızı Sadunar uykusunda sürekli annesini sayıkladı. 
     Bağırtılara uyandığında babasının annesini bıçakladığını gören Sedanur, babası gittikten sonra kanlar içindeki annesinin yanında bekledi. Katil kocanın kayınpederi arayıp, kızını bıçakladığını söylemesi üzerine olay yerine gelen polislerin, öldürülen Mahişeker'in yanında ağlarken bulduğu küçük çocuk, anneannesi 56 yaşındaki Rukiye Tekin'e verildi. 
     Olayın etkisinden kurtulamayıp, uykusunda sayıklayan Sedanur'un olayla ilgili ifadesine henüz başvurulamadı. Torununun yaşadığı olay nedeniyle psikolojisinin bozulduğunu söyleyen anneanne Rukiye Tekin, "Torunum annesinin o kanlı halini görüp korkmuş. Sabaha kadar annesini sayıklayıp durdu. Sanki gözlerini her kapadığında o korkunç anı yeniden yaşadı'' dedi. 
     Polisin aradığı katil zanlısı Güfran Çınar'ın cinayeti ihanet şüphesi ve kıskançlık sonucu işlemiş olabileceği üzerinde duruldu. Olay yerinde yapılan aramada, öldürülen Mahişeker Çınar'ın çantasında Adana'daki bazı barların adresleri, nasıl gidileceğini gösteren krokiler, cep telefon numaralı yazılı not kağıtları bulan polis, katil zanlısının, bunları görünce eşinin kendisini aldattığından şüphelenmiş olabileceğini de göz önünde bulunduruyor. 
     Polis, ailesinin de yaşadığı Mersin'in Erdemli İlçesi'ne bağlı Kargıpınarı Beldesi'ne kaçmış olabileceğini düşündüğü Güfran Çınar'ı yakalamaya çalışıyor. 
     
</TEXT>
</DOC>
