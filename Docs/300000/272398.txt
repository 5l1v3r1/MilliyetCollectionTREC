<DOC>
<DOCNO> 272398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo28.html </URL>
<DATE> 2004/09/16/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Galatasaray Futbol Şube sorumlusu Gökşen İnönü stadı'ndan tedirginiz 
</HEADLINE>
<TEXT>

     Beşiktaş ile Galatasaray futbol takımları arasında 19 Eylül Pazar günü yapılacak derbi maç öncesi İl Spor Güvenlik Kurulu Toplantısı, İstanbul Valisi Muammer Güler başkanlığında valilik binasında yapıldı. 
     Toplantıya Galatasaray Kulübü adına katılan Futbol Şube Sorumlusu Fatih Gökşen, BJK İnönü Stadı'nın tadilat geçirmiş ve tel örgüsüz haliyle hafta sonunda açılacağını, bu nedenle de tedirgin olduklarını söyledi. 
     Açıklamasını Beşiktaş Kulübü Yönetim Kurulu Üyesi Hüseyin Yücel'in yanında yaptığı için fazla hararetli konuşamadığını belirten Gökşen, öncelikle iki takım taraftarlarının da fair-play'e uygun maç seyretmesini dileyerek, sözlerini şöyle sürdürdü 
     ''İlk defa BJK İnönü Stadı'nda tel örgütlerin olmayışı ve stadın yenilenmiş haliyle bir Galatasaray derbisiyle açılacak olması bizi tedirgin etti. Ancak, Beşiktaş yöneticisi üstüne basa basa 'burada en ufak bir problem olmayacak, biz kendi taraftarlarımıza gerekli eğitimi, bilgilendirmeyi ve ikazları yaptık' diyor. Galatasaray olarak Beşiktaş yönetimine güveniyoruz.'' Fatih Gökşen, kendi sporcuları için geçen yıl aynı statta oynanan maçta koridorlarda yaşanan olaylardan dolayı özel güvenlik getirmeyi düşündüklerini, ancak Beşiktaş yöneticisinin verdiği güvence nedeniyle bundan vazgeçtiklerini ifade etti. 
     
     ''İNŞALLAH KÖTÜ BİR OLAY YAŞAMAYIZ'' 
     İlklerin hep Galatasaray ile birlikte yaşandığını ileri süren Gökşen, ''İnşallah Beşiktaş'ın yenilenmiş stadında kötü bir şey yaşamayız, çünkü kötü bir şeyler yaşandıktan sonra önlemler alınıyor, tek tedirgin olduğumuz nokta buydu'' dedi. 
     Futbol Şube Sorumlusu Gökşen, iki takımın taraftarlarından dikkatli ve sükunet içinde olmalarını isteyerek, ''Sevinmeyi de güzelce, mağlubiyeti de düşünerek karşılamasını temenni ediyorum. Biz galip gelmek için gidiyoruz oraya. İyi bir takımımız var, iyi bir hava yakaladık. Şu anda sorunumuz, sakatlığımız yok. Her şeyimiz şu gün itibariyle en üst seviyede. Galip gelmek için BJK İnönü Stadı'na gideceğiz, inşallah galibiyetle çıkacağız'' diye konuştu. 
     
     ''FUTBOLCUMUN KILINA BİLE ZARAR GETİRMEM'' 
     Daha sonra basın mensuplarının sorularını yanıtlayan Gökşen, Beşiktaş Kulübü'nün statta birtakım şeyleri yetiştirememiş olduğunu ileri sürdü. 
     Normal olarak stadın kapasitesinin yüzde 5'i olan 1600 kişilik misafir tribünün ayrılması gerektiğini vurgulayan Fatih Gökşen, şunları söyledi 
     ''Korner çizgileri tribünlere çok yakın. 1200 kişilik misafir tribün yapılmış, yüzde 5 ayrılması düşünülmemiş. Bu rakamın 1600 olması gerekir. Şimdi 400 kişilik misafir tribününü başka bir bölüme kaydıracaklar. Bu da ayrı bir güvenlik gerektiriyor. Biz koca Ali Sami Yen Stadı'nı 1 ayda tamamladık, onlar bu tel örgüyü 2-3 günde yapabilirler. Bize gerekli tedbirleri maç gününe kadar yetiştireceklerine söz verdiler.'' Fatih Gökşen, bu stadın Galatasaray maçıyla açılacak olmasının bir handikap olduğunu da savunarak, ''Keşke başka bir maçta deneselerdi, bizi daha tecrübeli bir şekilde ağırlamış olurlardı. Şimdiki bütün çalışma sistemindeki acemilik bizimle birlikte atılacak. Böyle olsaydı, hiç olmazsa bu derbi daha sorunsuz ve riski daha az olabilirdi'' dedi. 
     Seyircinin bazı yerlerde futbolculara 2 metre yakınlaştığını kaydeden Gökşen, sözlerini şöyle sürdürdü 
     ''Seyirci sahaya çok yakın, bazı yerlerde bu ara 2 metreye indi. Bu bizi tedirgin ediyor. Hepimizin içinde bu var, ateşli insanlarız. İnsanlar kendilerini frenleyemeyebiliyor. Büyük risk taşıyan bir şey. Hem Valimiz, hem Emniyet Müdürümüz, hem de Beşiktaş Yönetimi gerekli tedbirleri alacaktır. Kimsenin burnu kanamadan inşallah bu maçı bitiririz. 
     Ben oyuncularımla Florya'dan birlikte maçlara gidiyorum ve sahada onlarla birlikte olacağım. Onların en ufak kılına bile zarar getirmem.'' Öte yandan Fatih Gökşen, bu sezon yönetim, futbolcular ve taraftarlar olarak kenetlendiklerini, 3. şahıslar ve dış etkenler olmadığı takdirde şampiyon olacaklarını öne sürdü. 
     
     YÜCEL ''EN İYİ ŞEKİLDE AĞIRLAYACAĞIZ'' 
     Beşiktaş Kulübü Yönetim Kurulu Üyesi Hüseyin Yücel ise Galatasaray'ı BJK İnönü Stadı'nda en iyi şekilde ağırlayacaklarını söyledi. 
     Yücel, statlarını Türkiye'nin en iyi ve en güzide takımıyla oynayacakları maçla birlikte açmak istediklerini vurgulayarak, ''Bu nedenle bazı maçlarımızı başka yerde oynadık. Biz misafir takımımızı en iyi şekilde ağırlayacağız. Hiçbir güvenlik endişesi duymasınlar. Taraftarımız bu konuda son derece duyarlı, kendilerine güveniyoruz, onun için tel örgülerini kaldırdık. Maçın sonucu hakkında bir şey söylemeyeceğim, çünkü onlar bizim misafirimiz. Onları en iyi şekilde ağırlayıp yolcu edeceğiz'' diye konuştu. 
     
</TEXT>
</DOC>
