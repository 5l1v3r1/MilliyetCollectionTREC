<DOC>
<DOCNO> 284319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun05.html </URL>
<DATE> 2004/10/29/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
BM, ABD'yi Küba'ya uyguladığı ambargoya son vermeye çağırdı... 
</HEADLINE>
<TEXT>

     Birleşmiş Milletler BM Genel Kurulu, ABD'yi 40 yıldır Küba'ya karşı uyguladığı ekonomik, ticari ve mali ambargoya son vermeye çağıran bir karar tasarısını ezici çoğunlukla kabul etti. 
     Genel Kurul'da oylanan ve Küba'ya uygulanan ambargoların kaldırılması talebinin yanı sıra üçüncü ülkeleri bu ambargolara uymaya zorlayan Amerikan yasa ve düzenlemelerine itiraz da içeren karar tasarısı, 4'e karşı 179 oyla kabul edildi. Tasarıya ABD'nin yanı sıra Marshall Adaları, İsrail ve Palau red oyu verdi, Mikronezya ise çekimser kaldı. 
     Genel Kurul'da konuşan ABD temsilcisi Oliver Garza, karar tasarısını Küba'daki komünist rejimin başarısız ekonomik politikalarından dolayı ABD'yi suçlama çabası olarak yorumlarken, bu tasarının Küba'daki insan hakları ihlallerinden dikkatleri başka yöne çekmeyi hedeflediğini iddia etti. 
     ABD'de bulunan Kübalılar aracılığıyla bu ülkeye yılda 1 milyar dolarlık insani yardım yapan ABD'nin Küba'ya en fazla insani yardım yapan ülke durumunda olduğunu ileri süren Garza, hakkında suçlamalarda bulunduğu Küba hükümetinin son bir aydır kendi halkına, aralarında küçük lokanta açmaktan palyaçoluğa kadar 40 ayrı kategoride yeni iş kurma izni vermediğini kaydetti. 
     Küba Dışişleri Bakanı Felipe Perez Roque ise, Küba'ya ambargo uygulamayı insan haklarını geliştirmek iddiasıyla meşrulaştırmaya çalışan ABD'yi konuyu çarpıtmakla suçlayarak, tek taraflı savaşları ve uluslararası hukuk ihlalleriyle ABD'nin, insan hakları konusunda söz söyleyecek dünyadaki en son ülke olduğunu ifade etti. 
     Kabul edilen karar tasarısında ABD ambargosunun Küba halkına zarar verdiğine dikkat çekilirken, 1996 martında uygulamaya konulan ''Helms-Burton Yasası'' gibi düzenlemelerin, başka ülkelerin egemenliğini, kişi ve kurumların meşru çıkarlarını takip etmelerini, ticaret ve hareket özgürlüğünü olumsuz etkilediği kaydedildi. 
     
</TEXT>
</DOC>
