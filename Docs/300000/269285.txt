<DOC>
<DOCNO> 269285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/dunya/axdun01.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de terör korkusu havaalanı kapattırdı 
</HEADLINE>
<TEXT>


SEMA EMİROĞLU New York 


ABD'nin en işlek havaalanlarından biri olan Los Angeles Uluslararası Havalimanı'ndaki Tom Bradley Terminali, önceki gün terör korkusuna yol açan 2 ayrı olay yüzünden 4 saat süreyle kapatıldı. Her 2'si de United Havayolları'na ait olan terminallerin birinde, bir yolcu, güvenlik aramasından geçmeden içeriye girdi. Diğer terminalde ise, havaalanı güvenlik görevlisinin bir el lambasını kontrolden geçirdiği sırada, lambanın pilinin patladığı bildirildi. 
Her 2 olayın birbiriyle bağlantısız gözüktüğünü kaydeden Federal Soruşturma Bürosu FBI Sözcüsü Cathy Viray, "El lambası kontrol edilirken güvenlik görevlisinin dokunması sonucu elinde patladı" dedi. Viray, 2 olayın da 2 yolcu terminalinde aynı sıralarda meydana geldiğini belirtti. Olaylardan sonra, 3 terminalin daha kapatıldığı kaydedildi. United Havayolları'na ait 2 yolcu uçağı, 11 Eylül 2001'deki intihar saldırılarını yapan hava korsanları tarafından kaçırılmıştı. Boston'dan Los Angeles'a gitmek üzere olan 175 sefer sayılı uçak, New York'taki Dünya Ticaret Merkezi'ne, San Francisco'ya gitmek için New Jersey'deki Newark Havaalanı'ndan kalkan 93 sefer sayılı uçak da, Pennsylvania'ya düşürülmüştü. 


</TEXT>
</DOC>
