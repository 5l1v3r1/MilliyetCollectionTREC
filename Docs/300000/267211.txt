<DOC>
<DOCNO> 267211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur33.html </URL>
<DATE> 2004/08/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Irak'ta cesetleri bulunanlardan biri Ramazan Erkul, diğeri ise Iraklı 
</HEADLINE>
<TEXT>

     Irak'ın Beyci kentinde dün cesetleri bulunan 2 kişiden birinin Ramazan Erkul adlı Türk şoför, diğerininse Iraklı olduğu öğrenildi. 
     Diplomatik kaynaklardan edinilen bilgiye göre, Türk şoför Erkul, başına kurşun sıkılarak öldürüldü. 
     Kaynaklar, Erkul'un cenazesinin Tikrit Devlet Hastanesi morgunda bulunduğunu belirttiler. Erkul'un, Beyci'deki hastanede yer kalmadığı gerekçesiyle Tikrit'teki hastanenin morguna götürüldüğü kaydedildi. 
     Kaynaklar, Irak makamlarının olayla ilgili soruşturma yürüttüğünü, soruşturmanın ardından da Erkul'un cenazesinin Türkiye'ye getirilmesi işlemlerine başlanacağını söylediler. 
     Erkul'un rehine olup olmadığı ya da seyir halindeyken aracına ateş açılarak mı öldürüldüğü henüz kesinlik kazanmadı. 
     El Cezire televizyonu, dün Irak'ın kuzeyindeki Beyci kentinde 2 Türk rehinenin vurularak öldürüldüğünü bildirmişti. 
     
</TEXT>
</DOC>
