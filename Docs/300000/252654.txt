<DOC>
<DOCNO> 252654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko08.html </URL>
<DATE> 2004/07/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Akaryakıt bayileri 12 Temmuz'da pompa kapatma eylemi yapacak... 
</HEADLINE>
<TEXT>

     Ankara'daki akaryakıt bayileri 12 Temmuz'da bir gün süreyle pompa kapatma eylemi yapacakları bildirildi. 
     Ankara Ticaret Odası ATO Başkanı Sinan Aygün konuya ilişkin yaptığı yazılı açıklamada, dağıtım paylarının artırılması konusunda uzun zamandır verilen sözlerin yerine getirilmemesi nedeniyle Ankara'daki akaryakıt bayilerinin bir gün süreyle akaryakıt satmama kararı aldıklarını bildirdi. 
     Aygün, Enerji ve Tabii Kaynaklar Bakanı Hilmi Güler'in kar marjlarının yükseltilmesi ile ilgili kararnameyi imzaladığını, Maliye Bakanı Kemal Unakıtan ve Başbakan Recep Tayyip Erdoğan'ın konuya sıcak baktıklarını bildirdiklerini belirterek, Devlet Bakanı Ali Babacan'ın kar marjlarındaki artırıma karşı çıktığını kaydetti. 
     ATO üyesi akaryakıt bayileri ile aylardır toplantılar yaptıklarını ifade eden Aygün, herhangi bir eyleme gitmeden sorunu bakanlarla görüşerek çözmeye çalıştıklarına dikkat çekti. 
     Aygün, şöyle devam etti 
     ''Ancak gelinen noktada tıkandılar. Onlar da pompa kapatma kararı aldılar. Bugüne kadar çözüm yönünde umutlarını diri tutmaya gayret ettim. Onları durdurabilmem artık mümkün değil. Çünkü hesaplar gayet net ve açık ortada. Akaryakıt bayilerine şu anda kalan yüzde 4.55'lik karın yüzde 2'si kredi kartı komisyonuna gidiyor. Geriye kalan yüzde 2.25'lik kar oranı kira, elektrik, su, personel maaşı gibi sabit giderlere ve vergilere yetmiyor. Akaryakıt bayileri devletin vergi tahsildarı gibi çalışmalarına rağmen her gün istasyonlarını zararla kapatıyorlar. Maalesef bir bakanımızın direncini anlayamadığımız direnci yüzünden istenmeyen bu eylem gerçekleştirilecek.'' 
     
     ''TÜKETİCİYE YANSIMAYACAK'' 
     ATO Başkanı, akaryakıt bayilerinin kar marjlarının artırılması konusunun tüketiciye akaryakıt zammı olarak yansımayacağının altını çizerek, ''Bundan devletin de bir zararı olmayacak. Çünkü ham petrol fiyatları düştü kaldı ki daha önce akaryakıt bayilerinin ellerinden alının kar payları iade edilecek, artı bir kar verilmeyecek'' dedi. 
     Akaryakıt bayilerinin pompa eyleminin yapılacağı gün devletin emniyet güçleri, ambulanslar, itfaiye araçları ve özel önem atfeden araçlara akaryakıt verme kararı aldıklarını belirten Aygün, tüketicileri mağdur olmamaları için eylemin yapılacağı 12 Temmuz pazartesi gününden önce araçlarına gerektiği kadar akaryakıt almaları konusunda uyardı. 
     
</TEXT>
</DOC>
