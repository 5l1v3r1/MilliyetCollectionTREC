<DOC>
<DOCNO> 254504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/guncel/gun11.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Günyol'u uğurladık 
</HEADLINE>
<TEXT>


İSTANBUL Milliyet 

Tedavi gördüğü Marmara Üniversitesi Tıp Fakültesi Hastanesi'nde önceki gün ölen Yazar Vedat Günyol'u son yolculuğuna dostları uğurladı. Günyol için ilk tören Cevizli'deki Vedat Günyol Kitaplığı önünde düzenlendi. Törene, Prof. Erdal İnönü, Türkiye Yazarlar Sendikası TYS Başkanı Cengiz Bektaş, Maltepe Üniversitesi Rektör Yardımcısı Prof. Dr. İsa Eşme'nin de aralarında bulunduğu dostları katıldı. Törende, Günyol'un vefatından 2 gün önce yazdığı ve "Hiçbir mülküm yok zamandan başka" diye başlayan "Hepinizi Çağırıyorum" başlıklı mektubu da okundu. Günyol'un cenazesi, Erenköy Galippaşa Camii'ndeki ikindi namazının ardından Karacaahmet Mezarlığı'nda toprağa verildi. 


</TEXT>
</DOC>
