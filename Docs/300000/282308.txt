<DOC>
<DOCNO> 282308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas30.html </URL>
<DATE> 2004/10/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Muhabirin kamerası, Prens Harry'nin yüzüne çarptı 
</HEADLINE>
<TEXT>

     İngiltere'nin veliaht prensi Charles'ın küçük oğlu Harry'nin yüzüne, gece kulübü çıkışında itiş-kakış sırasında bir foto muhabirinin kamerasının çarptığı belirtildi. 
     Prens Charles'ın resmi konutu olan Clarence House'ın sözcüsü tarafından yapılan açıklamada, bugün sabaha karşı meydana gelen olayda, Prens Harry'nin kendisini korumaya çalışırken kamerayı ittiği ve foto muhabirinin dudağının patlamasına neden olduğu bildirildi. 
     20 yaşındaki prensin ya da foto muhabirinin olayla ilgili olarak birbirlerinden şikayetçi olup olmadıkları bilinmiyor. 
     Prens Harry, İngiltere'de tahta çıkış sıralamasında babası Prens Charles ve ağabeyi Prens William'dan sonra üçüncü sırada bulunuyor. 
     
</TEXT>
</DOC>
