<DOC>
<DOCNO> 293826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy09.html </URL>
<DATE> 2004/12/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"Azınlıklar"dan AB destekli web sitesi... 
</HEADLINE>
<TEXT>

     Avrupa Birliği AB fonuyla desteklendiği bildirilen ve ''azınlık sorunları, hikayeleri, azınlıklarla ilgili haber ile forumları'' içeren ''www.istanbulazinliklari.org'' adlı web sitesi yayına başladı. 
     Edinilen bilgiye göre, kısa süre önce ''İstanbul'da yaşayan azınlıkların sosyal sorunlarını dile getirmek için çağdaş bir yöntem'' başlıklı proje kapsamında hazırlanan site, AB'nin ''Mikro Proje Uygulaması'' desteğiyle yayına başladı. 
     Azınlıklara yönelik ve AB ile ilgili bazı web sayfalarına link verilen sitede, projenin amacı şöyle özetleniyor 
     ''Azınlıkların karşılaştıkları sosyal sorunlar ile azınlık toplumu içinde kadın, çocuk, genç, yaşlı, özürlü olmanın ne demek olduğunun anlatılması, azınlık toplumlarına süregelen önyargıları yok etmek, azınlıklara farklı bir gözle bakılmasını sağlamak.'' ''Azınlıkların toplumsal hayatta karşılaştıkları sorunlarla ilgili düzenlenen ve üye internet kullanıcılarının da görüş bildirebildiği forumların'' organize edildiği sitede, ''azınlıklar ve güncel konulara'' ilişkin haberlere de geniş yer veriliyor. 
     Sitede, ''azınlıkların sosyal sorunlarını'' dile getiren bir resim, şiir ve kompozisyon yarışmasının duyurusu da yapılırken, yine projenin amacı çerçevesinde çekilmesi planlanan ''Azınlıklar Belgeseli''ne ilişkin bilgiler aktarılıyor. 
     Sitenin ''Azınlık Hikayeleri'' bölümünde de, daha önce çeşitli gazete ve dergiler ile internet sitelerinde yayınlanan anı ve yazılar yer alıyor. 
     
</TEXT>
</DOC>
