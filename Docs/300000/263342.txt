<DOC>
<DOCNO> 263342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/ygokberk.html </URL>
<DATE> 2004/08/14/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Hagi'yi Hagi bile... 
</HEADLINE>
<TEXT>



İlk 25 dakika 100. yılını kutlayan, 100 yıllık Galatasaray'ın, bu 100 yıldaki en kötü 25 dakikasıydı belki de... Bu kadar kötü, ancak 100 yılda bir oynanırdı zaten... 
Song, Mong, Tomas, Momas, gerisi yani "eh işte"den çok az iyice, ilerisi Hakan, Makan, Necati, Mecati eh işte, ama "orta"sı yoktu yine Galatasaray'ın... Ama öyle - böyle değil, hiç ama hiç yoktu. Petre ve Conceiçao orta sahanın, sahanın ortasına bile kadar çıkmayan iki ön liberosu Ergün sola kayıyor, Hasan "her şey"i yapmak istiyor, bazen geriye geliyor, sık sık ortaya giriyor, yapması gereken "tek şey"i de yapamıyordu. Cihan'la zaten handikaplı olan sağ taraf, Hasan da sık sık ortaya gelince yok oluyordu. Tabii Galatasaray'ın orta sahası da... Ne tuhaf, bu yıl 100. yılını kutlayan, 100 yıllık Galatasaray'ın, 100 yıldaki belki de en kötü organize olan bu orta sahası, kendisi oynarken "orta"yı müthiş organize eden Hagi'nin teknik direktörlüğü yaptığı seneye rastlıyordu. 
Bırakın koca İstanbul'u, gecenin herhangi bir saatinde, mesela Florya'da aniden uykularından uyandırılan, birbirini tanımayan, zamanında biraz topla oynamış herhangi bir 11 kişi dünkü Antep'teki 11'den daha da kötü oynamazlardı vallahi... 
İlk 45'te Hakan ve Necati'ye şişirilen ve Antep defansından dönen toplar, gol deyince akla ilk gelen birkaç kişiden biri olan Hagi'nin tek gol planıydı, ne ilginç... Hagi öyle çaresizdi ki, ikinci 45'te Necati'yi alıp, Arif'i oyuna sokuyor, yine yılların Arif - Hakan ikilisine "sarılıyordu"... Geçen senenin başında geleceğin Galatasaray'ının "banko"ları denilen Sabri ilk 11'de yoktu. Volkan da Antep'e 19 kişi gelen Galatasaray'ın 18'in dışında kalıp tribünde oturan 19. oyuncusuydu. Bu kadar "eski"yle Galatasaray'ı yenilemeye çalışan Hagi keşke kendini de kulübeden alıp sahaya soksa Galatasaray'a en büyük hizmetini yapacaktı belki de... Hem aranan 10 belki bulunmuş olacaktı, hem de Galatasaray teknik direktörü sahadayken belki daha iyi oynayacaktı. 
İkinci 45'te 11 kişinin birden değişmesi gerekirken yapılan üç değişiklikle Galatasaray'ı değiştiremedi tabii... Hatta 100 yıldaki en kötü 25 dakika herhalde bu dediğimiz ilk 25 dakikayı bile arattı, Galatasaray'ın ikinci 45'teki son 25 dakikası... 



</TEXT>
</DOC>
