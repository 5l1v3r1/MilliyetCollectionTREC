<DOC>
<DOCNO> 256370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/dunya/axdun01.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Felluce'de havadan ev vurdu 
</HEADLINE>
<TEXT>


Irak Başbakanı Allavi'nin izniyle düzenlenen saldırıda, El Kaide bağlantılı bir grubun üslendiği iddia edilen ev yerle bir edildi 

DIŞ HABERLER SERVİSİ 


ABD tarafından Irak'ta direniş merkezi Felluce'de bir eve düzenlenen hava saldırısında 14 kişi öldü. Irak Başbakanı İyad Allavi'nin onayıyla, dün sabah saatlerinde düzenlenen saldırıda 7 kişi de yaralandı. Amerikan ordusu, saldırının El Kaide liderlerinden Ebu Musab el Zarkavi ile bağlantılı kişilerin bulunduğu bir eve düzenlendiğini açıkladı. 
Görgü tanıkları ise Amerikan askerleri ile silahlı kişiler arasında çıkan bir çatışmanın ardından, bir Amerikan helikopteri tarafından vurulan evde bir ailenin yaşadığını öne sürdüler. Hastane kaynakları, saldırıda hayatını kaybedenler arasında kadın ve çocukların da bulunduğunu belirtti. 
Saldırının ardından enkazın önünde toplanan öfkeli kalabalık sloganlar atarak tekbir getirdi. 
Irak geçici hükümetinden bir yetkili, "Çokuluslu güç, terörist barınaklarının bulunduğu belirli yerlere operasyon düzenlemek için Başbakan Allavi'den izin istedi" dedi. 


</TEXT>
</DOC>
