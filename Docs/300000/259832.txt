<DOC>
<DOCNO> 259832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/guncel/gun04.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Marmaray ölüm makinesi olacak' 
</HEADLINE>
<TEXT>


Prof. Alp, "20 dakikada bir trenin geçtiği yerden, 1.5 dakika aralıklarla tren geçirilecek. Tren yolunda ölümler inanılmaz ölçüde artacak" dedi 

MEHMET DEMİRKAYA İstanbul 

Mimar ve şehir plancısı Prof. Dr. Ahmet Vefik Alp, 9 Mayıs 2004 tarihinde temeli Başbakan Recep Tayyip Erdoğan tarafından atılan Marmaray'ın ölüm makinesi olacağını iddia etti. 
Marmaray, Avrupa yakasında Kazlıçeşme - Halkalı arası ile Anadolu yakasında Söğütlüçeşme - Gebze arası var olan banliyö hattına yeni bir hattın eklenmesini de kapsıyor. Projenin geri kalanı Kazlıçeşme - Söğütlüçeşme arası tünel olacak. 
Mimar ve şehir plancısı Prof. Dr. Ahmet Vefik Alp, üçüncü bir hattın ekleneceği banliyö hatlarının gelecekte çok daha tehlikeli olacağını söyledi. 
Tüp geçişi "Bir felaket çağrısı" olarak değerlendiren Alp, "20 dakikada bir trenin geçtiği yerden 1.5 dakika aralıklarla tren geçirilecek. Tren yolunda ölümler inanılmaz ölçüde artacak" dedi. 

Şehir bölünecek 
Banliyö hatlarında bu haliyle bile pek çok ölüm olayının meydana geldiğine dikkat çeken Alp, bunu önlemek için de tren yolunun her iki tarafına çekilecek olan setin şehri "Karnıyarık" gibi ikiye yaracağını savundu. Setin, İsrail'in yaptığı duvarı, ya da Berlin Duvarı'nı anımsatacağını vurgulayan Alp, "Şehir ikiye bölünecek, şehir dokusu bozulacak" diye konuştu. 
Banliyö hatlarının çoğu yerde apartmanların dibinden geçtiğini, üçüncü bir hattın eklenmesiyle demiryolunun evleri adeta sıyıracağını savunan Alp, yüzeysel metronun apartmanların içinden geçeceğini ve ölüm makinesi olacağını söyledi. 
Marmaray'ın tamamen bir makyaj olduğunu iddia eden Alp, daha sonra şunları söyledi 
"Bu projenin yapılabileceğine inanmıyorum. Bu projenin daha kuzeyden E - 5'in üst tarafından geçirilmesi gerektiğini savunmuştum. Bu iktidar bilimadamlarına inanmıyor. Kalamış'ta oturuyorum. Demiryoluna yakın binalarda oturanların, tren geçtiğinde masalarındaki bardaklar sallanır. Bu şimdi 20 dakikada bir oluyor. Metro geçtiğinde 1.5 dakika aralıklarla bu sallantılar olacak." 
Hızlandırılmış trenle ilgili uyarılarıyla kamuoyunun gündemine gelen Prof. Dr. Aydın Erel ise banliyö hatlarında rehabilitasyonun gerekli olduğunu söyledi. Marmaray projesindeki tehlike riskinin de yapılacak hıza göre değişeceğini vurgulayan Erel, "Bu projeyle yakından ilgilenmedim. Ama Marmaray'ı çok daha ciddi tutuyorlar. Ciddi çalışmalar yapılıyor. Ben hızlandırılmış trenin aceleye getirildiğini söylüyorum" şeklinde konuştu. 


</TEXT>
</DOC>
