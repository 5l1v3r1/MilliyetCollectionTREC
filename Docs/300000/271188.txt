<DOC>
<DOCNO> 271188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonspo13.html </URL>
<DATE> 2004/09/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Trabzonspor'da yüzler gülüyor... 
</HEADLINE>
<TEXT>

     Birinci Süper Futbol Ligi 2004-2005 sezonunda yaptığı 5 maçın tamamını kazanan bordo-mavili kulüpte yüzler gülüyor. 
     Kulüp basın sözcüsü İbrahim Şahin, A.A muhabirine yaptığı açıklamada, Trabzonspor'un iyi bir takım olduğunu ve geçen yıldan beri yükselen bir ivme yakladıklarını belirterek, ''Umuyorum ve diliyorum ki başarılarımız devam edecek'' dedi. 
     Teknik yönetimin takıma maç öncesi ve sonrasında gerekli motivasyonu sağladığını, yönetim kurulu olarak kendilerinin de takımın başarısı için ellerinden gelen çabayı gösterdiğini ifade eden Şahin, ''Büyük camiamız da gelen başarıylarla birlikte itici ve yapıcı gücünü gösteriyor. Trabzonspor'un başarısı böyle geliyor'' diye konuştu. 
     Trabzonspor'un, oynadığı futbolla Türkiye'deki futbolseverlerin takdirini kazanarak yoluna devam ettiğini dile getiren Şahin, ''Biz, futbolu seven bir şehrin takımıyız. Türk futbolunun ilerlemesi ve Avrupa'daki saygın yerini alması için elimizden geleni yapacağız'' dedi. 
     Denizlispor karşısında iyi bir futbol sergilediklerini anlatan Şahin, ''Karşımızda güçlü bir takım vardı. İlk devre kontrollü bir oyun oldu. İkinci devrede yıldız futbolcularımızın da oyuna ağırlıklarını koymasıyla maçı kazandık. Hem Türkiye'ye hem de Denizlili futbolseverlere iyi bir maç izlettik'' dedi. 
     
     YATTARA'NIN KADROYA DAHİL EDİLMEMESİ 
     Yattara ile ilgili medyada çıkan yorumların gerçeği yansıtmadığını ifade eden Şahin, ''Yattara önemli bir oyuncumuz, ancak sakatlığı devam ediyor. Takımın havasından kopmaması için Denizli'ye götürüldü. Sakatlığı devam ettiği için maç kadrosuna dahil edilmedi'' dedi. 
     
     UEFA KUPASI 
     Şahin, Trabzonspor'un UEFA Kupası'nda çok zorlu bir eşleşmeyle karşı karşıya kaldığını söyledi. 
     Athletic Bilbao'nun güçlü bir rakip olduğunu dile getiren Şahin, 16 Eylül Perşembe günü Hüseyin Avni Aker Stadı'nda yapılacak maçın zorlu geçeceğini belirterek, konuşmasını şöyle sürdürdü 
     ''İlk maçta kendi sahamızda taraftarlarımızın da desteğiyle gol yemeden alacağımız galibiyet, bize İspanya'da turu getirecektir diye dşünüyorum. Tabii ki futbolda 3 ayrı netice var. Bana göre her iki takımın da şansları eşit'' 
     
</TEXT>
</DOC>
