<DOC>
<DOCNO> 275944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy12.html </URL>
<DATE> 2004/09/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gül İKÖ-AB Forumu ''AB, KKTC'yi tanıyor'' anlamına gelmez 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, KKTC'nin İslam Konferansı Örgütü İKÖ tarafından Annan planında öngörüldüğü adıyla kabul edildiğine dikkati çekerek, KKTC'nin İKÖ-AB Dışişleri Bakanları Ortak Forumu'na katılmasının ''AB, KKTC'yi tanıyor'' anlamına gelmeyeceğini söyledi. 
     ABD'deki temaslarını tamamlamasının ardından Ankara'ya dönen Gül, Esenboğa Havalimanı'nda gazetecilerin sorularını yanıtladı. 
     Gül, ''İKÖ-AB Ortak Forumu'na KKTC'nin katılımıyla ilgili AB bünyesindeki sıkıntıların'' hatırlatılması üzerine, şunları kaydetti 
     ''Olabilir, çeşitli sıkıntılar olabilir fakat bu toplantı AB'nin birçok bakanı tarafından istendi, Türkiye'ye bu toplantıyı yapması telkinlerinde bulundular. İKÖ'nün birçok ülkesi de aynı şeyi yaptı. Dolayısıyla bu toplantının hazırlıkları devam etmektedir. Ayrı bir özelliği de bakanlar toplantısından önce her iki dünyanın düşünürleri, fikir adamları, önemli gazetecileri de bir araya gelmekte. Ümit ediyorum faydalı bir toplantı olacak.'' KKTC'nin İKÖ tarafından bu toplantıya katıldığına ve İKÖ'nün gözlemci üyesi olduğuna işaret eden Gül, ''İKÖ aldığı bir kararla Annan planına desteğini göstermek çerçevesi içinde, planda geçtiği gibi KKTC'yi kabul etti. Dolayısıyla bu AB'yi ilgilendirmez, AB KKTC'yi tanıyor anlamına da gelmez. Ayrıca İKÖ üyeleri de henüz tanımış değil zaten ama bir gözlemci statüsü var'' diye konuştu. Gül, toplantının siyasi bir hedefi olmadığını, barışı destekleyici, farklılıkların giderilmesine yönelik bir toplantı olduğunu belirterek, ''Dolayısıyla bundan kimsenin alınmaması gerekir'' dedi. 
     ''Toplantının kültürel bir toplantı, medeniyetlerin buluşması, farklı kültürlerin, farklı coğrafyalardaki ve dinlerdeki ülkelerin birbirini daha iyi anlaması için oluşturulan bir platform'' olduğunu vurgulayan Gül, ''Bunlar Türkiye'de herhangi bir siyasi amaç, siyasi bir fayda çıkartma peşinde değildir'' diye konuştu. 
     Gül, Irak'taki Türk vatandaşlarının güvenliği için her türlü tedbirin alındığını söyledi. 
     ABD'deki temaslarının ardından Ankara'ya dönen Gül, Esenboğa Havaalanı'nda gündeme ilişkin soruları yanıtladı. 
     Gül, bir gazetecinin, CHP İstanbul milletvekili Onur Öymen'in Zaho'da Türk kamyonlarının peşmergeler tarafından alıkonulduğuna ilişkin açıklamasını hatırlatması ve Türk şoförlerinin üst üste kaçırılmasının tesadüf olup olmadığını sorması üzerine, bu konunun çok taraflı irdelenebileceğini belirterek, şunları söyledi 
     ''Bunlar şirketlerin rekabeti olabilir. Bazı ülkeler Türkiye'nin orada çok derin yer alması ve faaliyet göstermesinden rahatsız olabilirler. Terörsitler orada istikrarsızlığı devam etirmek için bu işleri yapabilirler. Ama bu konuyla ilgili kim ne söylüyorsa Onur Öymen de dahil olmak üzere, şunu da söylemeleri lazım Türkiye'nin orayı boşaltmasını mı istiyorlar Türkiye komşusu Irak'ı bırakamaz, ben burayla ilgilenmiyorum diyemez. İlişkilerimizi kopartıyorum diyemez.'' Altı-yedi ay içinde 290 bin kamyonun Türkiye'den Irak'a gittiğini belirten Gül, ''Bunun bir de görünmeyeni var. Dolayısıyla Türkiye'nin etkinliği devam edecektir. Türkiye'nin etkinliği devam ederken, oradaki vatandaşlarımızın güvenliğiyle ilgili her türlü tedbir alınacaktır, alınıyor da. Ama buna rağmen önleyemediğimiz bazı olaylar oluyor, ancak bu herkese oluyor.'' dedi. 
     Alınan tedbirlere işadamları ve şoforlerin çok dikkatli şekilde uymaları gerektiğine işaret eden Gül, bazılarının tedbirleri ihmal ettiklerini kaydetti. 
     Bakan Gül, Bağdat'taki Türkiye Büyükelçiliği'nin en kötü günlerde bile açık olduğunu hatırlattı ve işadamlarının faaliyetlerine devam edeceklerini belirtti. 
     Gül, Türkiye'nin AB için gereken kriterleri yerine getirdiğini belirterek, Fransa'da Türkiye'nin üyeliği konusunda referandum yapılmasına yönelik açıklamalardan kaygılı olmadıklarını söyledi. 
     ABD temaslarının ardından Ankara'ya gelen Gül, Esenboğa Havaalanı'nda gündeme ilişkin soruları yanıtladı. 
     Fransa'da Türkiye'nin AB üyeliği konusunda referandum yapılması gerektiğine ilişkin bazı açıklamaların hatırlatılması üzerine Gül, Türkiye'nin gerekli kriterleri yerine getirdiğini belirterek, ''Herkes konuşabilir, hiçbir rahatsızlık duymayız'' dedi. 
     Bakan Gül, bu açıklamalardan kaygılı olmadıklarını, çünkü bunun objektif bir süreç olduğunu söyleyerek, Türkiye'nin kriterleri yerine getirdiğini kaydetti. Daha önce alınan kararlar çerçevesinde gereken ne ise yapılacağını belirten Gül, ''Tabii ki Avrupa çoğulcu bir toplumdur, herkesin görüşleri olabilir, herkes konuşabilir, hiçbir rahatsızlık duymayız. Ama karar alıcılar ne yapacağını bilmektedir'' diye konuştu. 
     Gül, AB üyeliğiyle ilgili olarak rehavete de kapılmadıklarını söyleyerek, Türkiye'deki reform sürecinin devam edeceğini, ama müzakerelere başlanması için gereken kriterlerin gerçekleştirildiğini kaydetti. 
     Bakan Gül, müzakereler için yeni bir bakanlık kurulup kurulmayacağının sorulması üzerine, zor bir yol olan müzakerelerin kıran kırana geçeceğini ve yıllar alacağını bildirdi. Gül, müzakereleri kimin üstleneceğine dair hazırlıkların da hala sürdüğünü belirterek, bu işi en iyi şekilde yapacak metodu gerçekleştireceklerini kaydetti. 
     Gül, 17 Eylül'de gittiği ABD'deki temaslarını da özetledi. 
     
</TEXT>
</DOC>
