<DOC>
<DOCNO> 262501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur11.html </URL>
<DATE> 2004/08/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Parkta kafa derisi yüzülmüş ceset bulundu 
</HEADLINE>
<TEXT>

     Mehmet ALTINTAŞ - GEDİZ Kütahya DHA 
KÜTAHYA'nın Gediz İlçesi'ndeki Adnan Menderes Kültür Parkı'nda, kafa derisi yüzülmüş, kafatası kırılmış ve sırtından bıçaklanmış yarısı toprağa gömülü bir erkek cesedi bulundu. 
     Kent merkezindeki Adnan Menderes Kültür Parkı'nın piknik alanı bölümünde, sokak köpeklerinin toplanmasından şüphelenen çevredeki esnafın yaptığı kontrolde, baş ve ayakları dışarıda kalacak şekilde, toprağa gömülü ceset buldu. 
     Polise yapılan ihbar üzerine gelen savcının yaptığı incelemede, kaftasında kırık, sırtında birkaç bıçak yarası belirlenen cesedin, yüz ve kafatası derisinin tamamen soyulduğu veya veya köpekler tarafından yenilmiş olabileceği kaydedildi. 
     Cesedin üzerinden kimliğini belirten bir belge çıkmadı. Gediz Devlet Hastanesi morguna kaldırılan cesede savcılık tarafından otopsi yapıldı. Kütahya Emniyet Müdürlüğü Olay Yeri İnceleme Bürosu'ndan gelen ekip cesedin bulunduğu çevrede inceleme yaptı, cinayetle ilgili ipuçları aradı. 
     Savcılık ve polise herhangi bir kayıp başvurusu olmadığı, bulunan cesedin, geçen hafta yapılan Tarhana Festivali için ilçeye dışarıdan gelen bir kişiye ait olabileceği öne sürüldü. 
     
</TEXT>
</DOC>
