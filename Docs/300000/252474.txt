<DOC>
<DOCNO> 252474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy30.html </URL>
<DATE> 2004/07/02/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Tan "Bu saldırının hedefi ben değil, Van halkıydı, Kürt halkıydı" 
</HEADLINE>
<TEXT>

     Van Valisi Hikmet Tan, bu saldırının hedefinin kendisi olmadığını, hedefin Van halkı ve Kürt halkı olduğunu söyledi. 
     Tan, bugün 09.15 sıralarında kendisine yönelik düzenlenen bombalı saldırının ardından Valilik Salonu'nda basın toplantısı düzenlendi. 
     Makam aracıyla Sempaş Alışveriş Merkezi önüne geldiğinde bir patlama olduğunu ve patlamanın teşhisini yapamadan koruması ve şoförü tarafından olay yerinden uzaklaştırıldığını anlatan Tan, hastaneleri ziyareti sırasında kendisine 5 ölü olduğu şeklinde yanlış bilgi ulaştığını ancak, bu patlama sonucunda 3 kişinin öldüğünü, 24 kişinin yaralandığını belirtti. 
     Vali Tan, yaralılardan 16'sının taburcu olduğunu, tedavisi süren 8 kişiden 2'sinin de hayati tehlikesi bulunduğunu ifade ederek, uzmanların yaptığı inceleme sonucunda, patlamanın gerçekleştiği aracın, 65 EA 276 plakalı Lada Samara marka, Zülküf Çoban'a ait olduğunu tespit ettiklerini bildirdi. 
     1.5 yıldan Van'da görev yaptığını belirten Tan, bu süre içinde Van halkının huzurun bozan hiç bir olayın meydana gelmediğini ifade ederek, ''Bu saldırının hedefi ben değildim. Van halkıydı, Kürt halkıydı. Bu yaralılardan 5'i çocuk. Bu çocuklardan bir tanesi sakız satıyormuş. Ölenlerden Veli Coşkun üniversite öğrencisidir. Olaydan zarar görenlerin çoğu Kürt kökenli vatandaşlarımızdır'' diye konuştu. 
     Tan, aldığı istihbarat değerlendirmelerine göre olayı terör örgütü KONGRA-GEL tarafından gerçekleştirildiğini kaydederek, şöyle devam etti 
     ''Kendilerine KONGRA-GEL adını veren PKK terör örgütü 1 Haziran'da ateşkesi kaldırdığını bildirdi. Bize göre bu ateşkes hiç bir zaman bitmedi. Bu örgütü kucaklamak için Topluma Kazandırma Yasası çıkardık. Van Valiliği olarak teslim olacak insanlara rahatlık sağlamak amacıyla modern bir merkez hazırladık. Ancak umduğumuz sayıda kişi teslim olmadı. Bunlar muvaffak olamayacaklardır. Bu saldırıyı kendilerine KONGRA-GEL adını veren tel terör örgütünün yaptığından eminim.'' Van halkının bu olayı lanetlemek için yarın olayın meydana geldiği yerden Valilik önüne yürüyeceğini dile getiren Tan, halkın terörü istemediğini devletle barışık olmak istediğini kaydetti. 
     Bir gazetecinin KONGRA-GEL terör örgütü sorumlusu Zübeyir Aydar'ın olayı üstlenmediği ve olayı kınadığı yönünde açıklama yaptığını belirtmesi üzerine Tan, ''Zübeyir Aydar'ı tanıyorum. Ben Siirtliyim. O da Siirt milletvekiliydi. Umarım dediği doğrudur'' dedi. 
     Gazetecilerin ''Bölgede ilk kez bomba yüklü araçla terör saldırısı gerçekleştiriliyor. Bu El Kaide'nin kullandığı bir yöntemdir. Olayın dış bağlantısı olabilir mi '' sorusunu yanıtlayan Tan, bu tür saldırıların dış bağlantısı olmadan gerçekleştirilemeyeceğini, yeni bir eylem tarzı olmasının KONGRA-GEL tarafından yapılmadığı anlamı taşımadığını, terör örgütlerinin birbirleriyle temas halinde bulunduğunu vurguladı. 
     Tan, şimdiye kadar 1 kişinin gözaltına alındığını, ancak güvenlik nedeniyle kimliğinin açıklanmayacağını söyledi. 
     
</TEXT>
</DOC>
