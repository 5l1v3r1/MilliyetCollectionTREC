<DOC>
<DOCNO> 260532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonsiy10.html </URL>
<DATE> 2004/08/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şahin Gensorunun gündeme alınmama kararının çıkacağını sanmıyorum 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Ulaştırma Bakanı Binali Yıldırım hakkında bugün TBMM'de toplantı yeter sayısına ulaşılması durumunda gerçekleşecek gensoru önergesi görüşülmesine ilişkin, ''Bu gensorunun gündeme alınmayacağı şeklinde bir sonuç çıkacağını tahmin ediyorum'' dedi. 
     Şahin, Sirkeci'deki Büyük Postane binasında ''28. Atina Olimpiyat Oyunları'' için çıkartılan pulların tanıtımı nedeniyle düzenlenen toplantının çıkışında, gazetecilerin sorularını yanıtladı. 
     Bir gazetecinin ''Hızlandırılmış tren kazası ile ilgili hazırlanan raporda projenin askıya alındığı açıklandı'' sözleri üzerine Şahin, ''Bu konuda bir bilgim yok. Zannediyorum kurulmuş olan komisyonların, kaza ile ilgili inceleme yapan komisyonların bu konudaki raporları bekleniyor. Bu raporlar geldikten sonra Devlet Demiryolları düzeyinde, Ulaştırma Bakanlığı düzeyinde değerlendirme yapılır. Bu değerlendirme sonucunda bir karar verilecektir. Askıya alınma konusunda benim bir malumatım yok.'' Şahin, ''Gensoru önergesi konusunda AK Parti Grubu'nun tavrı ne olacak '' şeklindeki bir soru üzerine de şunları söyledi 
     ''Sanıyorum dün bu konuda partinin yetkili organlarından bir açıklama yapıldı. Şu anda Ulaştırma Bakanımızın şahsen, yaşanmış olan bu tren kazasında sorumluluğu olduğunu gösterir nitelikte önümüzde bir rapor yoktur. Bu gensorunun gündeme alınmayacağı şeklinde bir sonuç çıkacağını tahmin ediyorum.'' ''CHP'nin Bakan Yıldırım hakkında ısrarla bir istifa istemi var. Bunu nasıl değerlendiriyorsunuz '' sorusu üzerine de Şahin, şöyle devam etti 
     ''Ben bunu birazcık siyasi bir tavır olarak değerlendiriyorum. Bu hükümetin eleştirilecek fazla bir açığını bulamayan anamuhalefet partisi, her gün karayollarında tren kazasında kaybettiğimiz sayıya yakın insanımızı maalesef kaybederken, bunu sanki görmezlikten gelerek, 38 vatandaşımızın öldüğü bir tren kazasını Türkiye'de ilk ve son kazaymış gibi nitelendirerek, adeta diğer kazaları örten bir üslupla olaya yaklaşmış olmasını da kamuoyunun takdirlerine bırakıyorum.'' 
     
</TEXT>
</DOC>
