<DOC>
<DOCNO> 284724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/ekonomi/eko05.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de de Halliburton soruşturması başlatıldı 
</HEADLINE>
<TEXT>


ABD Adalet Bakanlığı'nın talebi üzerine, ABD Başkan Yardımcısı Dick Cheney'in eski başkanı olduğu Halliburton için İngiltere'de soruşturma açıldı 

DIŞ HABERLER SERVİSİ 

İngiliz The Guardian gazetesi, ABD Başkan Yardımcısı Dick Cheney'in eskiden başkanı olduğu Halliburton şirketi hakkında İngiltere'de de soruşturma başlatıldığını yazdı. Haberde, merkezi Dallas'da bulunan, ABD'de yolsuzluk ve rüşvet ile suçlanan şirket ile ilgili İngiltere'de soruşturma yapılması talebinin ABD Adalet Bakanlığı'ndan geldiği kaydedildi. 
Fransız ve Nijerya makamlarının da soruşturmaya destek verdikleri belirtilen haberde, soruşturmanın salı günü ABD'de yapılacak başkanlık seçimini etkileyeceği ifade edildi. Beyaz Saray'ın Halliburton şirketini ihalelerde kayırdığı iddialarının hatırlatıldığı haberde, İngiltere'deki soruşturmanın şirketin para trafiği konusunda yoğunlaşacağı belirtildi. 
Öte yandan BBC'nin verdiği bir habere göre, ABD ordusu hukuk yetkilileri, ABD Başkan Yardımcısı Dick Cheney'nin başkanlığını yaptığı dönemde ABD ordusunun Irak'taki petrol depolama ihalesini alan Halliburton şirketinin FBI tarafından incelemeye alındığını söyledi. 
Buna göre Federal Soruşturma Bürosu FBI , Irak'ta ihalesiz kendisine verilen yüzmilyarlarca dolarlık işlerde yolsuzluk yaptığı suçlaması ile Halliburton şirketini inceleme altına aldı. 
ABD Başkan Yardımcısı Dick Cheney, 1995 ile 2000 yılları arasında şirketin yönetiminde görev almıştı. 


</TEXT>
</DOC>
