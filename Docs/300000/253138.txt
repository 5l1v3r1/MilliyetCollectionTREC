<DOC>
<DOCNO> 253138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonyas08.html </URL>
<DATE> 2004/07/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Dış tanıtımın lokomotifi "spor".. 
</HEADLINE>
<TEXT>

     İstanbul Üniversitesi İÜ İletişim Fakültesi'nce yapılan araştırmada, Türkiye'nin dış tanımında en önemli rolü ''spor''un oynadığı ve ''Türk dış tanıtımı denince akla Türkiye'nin olumlu yönlerinin geldiği'' belirlendi. 
     İÜ İletişim Fakültesi Öğretim Üyesi Yrd. Doç. Dr. Seher Er'in, bir grup öğrenciyle geçen yıl yaptığı ''Türkiye'nin Dış Tanıtımını Olumlu ve Olumsuz Yönde Etkileyen Olaylar ve Tanıtım Simgesi'' başlıklı araştırma, İstanbul'daki 23 ilçeden 422 kişiyle yüz yüze görüşülerek gerçekleştirildi. 
     Tanıtımı olumlu ve olumsuz yönde etkiyen olaylar ile bu olayların nedenini saptamak amacıyla yapılan araştırmada, ''Türk dış tanıtımı denince akla gelen ilk sözcük nedir '' sorusuna katılımcıların yüzde 48'i ''turizm'', yüzde 9'u ''futbol Galatasaray '', yüzde 2'si ''spor'' yanıtını verirken, ''Tarkan, İstanbul Boğazı, tarihi eserler, ucuz tatil ve şiş kebap'' da diğer yanıtlar arasında yer aldı. 
     Araştırmada, ''Verilen yanıtlar incelendiğinde olumsuz sözcüklerin yok denecek kadar az olduğu, olumlu sözcüklerin ise çoğunluğu oluşturduğu görülmektedir. Araştırma sonucuna göre, bilinenin tersine 'Türk dış tanıtımı' denince akla Türkiye'nin olumlu yönleri gelmektedir'' değerlendirmesinde bulunuldu. 
     ''Türkiye'nin dış tanıtımını olumlu yönde etkileyen en önemli olay'' yönündeki soruya yüzde 38 oranında ''futbol'', yüzde 9 oranında ''turizm'' ve yüzde 6 civarında da ''Basketbol Milli Takımı'' şeklinde yanıtlar alınırken, ''Tarkan, AB-İKÖ Zirvesi, tarihi eserler, AB adaylığı ve Afganistan'a asker gönderilmesi'' de diğer yanıtlar oldu. 
     Yrd. Doç. Dr. Er, araştırmada elde edilen sonuçlara ilişkin şunları kaydetti 
     ''Türkiye'nin dış tanıtımını etkileyen önemli olay sorusunun yanında, bu önemli olayın Türkiye'nin dış tanıtımında önemli olma nedenleri de sorgulanmıştır. Bu sorgulama sonucunda elde edilen veriler değerlendirildiğinde, ilk üç sırada şu nedenler bulunmaktadır Bu olayların Türkiye'nin başarısını göstermesi, Türk dış tanıtımına katkıda bulunması, herkesin tanıması ve doğal güzellikler. Bu sonuçlardan da anlaşılacağı gibi, Türk dış tanıtımında başarılı çalışma ve etkinlikler önemli yer tutmaktadır.'' 
     
     OLUMSUZ ETKENLER 
     Aynı araştırmanın ''Türkiye'nin dış tanıtımını olumsuz yönde etkileyen en önemli olay'' bölümünde ise yüzde 41 ile ''terör PKK '' ilk sırada, yüzde 13 ile ''ekonomik kriz'' ikinci ve yüzde 5 ile ''deprem'' üçüncü olumsuz etken olarak belirlendi. 
     ''Sözde Ermeni soykırımı, insan hakları ihlalleri, eğitimsizlik, 11 Eylül olayları, Gece Yarısı Ekspresi ve Fenerbahçe'' de, bazı katılımcıların gösterdiği olumsuz nedenler arasında yer aldı. 
     ''Türkiye'nin dış tanıtımında kullanılması gereken simgeye'' ilişkin soruya da araştırmaya katılanların yaklaşık yüzde 7'si ''bayrak'', yüzde 6'sı ''denizler'', yüzde 5'i ''Boğazlar'' ve yüzde 4'ü ''Boğaz Köprüleri'' yanıtı verdi. ''Ay-yıldız, Ayasofya, Efes Harabeleri, zeytin dalı, lale ve Hitit Güneşi'' de diğer yanıtlar arasında yer aldı. 
     Araştırmanın sonuç bölümünde ise ''Bu çalışmada, Türkiye'nin dış tanıtımını olumlu yönde etkileyen 3 önemli olayın futbol, turizm ve spor olduğu saptanmıştır. Türkiye'nin dış tanıtımını olumsuz yönde etkileyen olaylar arasında ise PKK, ekonomik kriz ve deprem yer almaktadır'' denildi. 
     
</TEXT>
</DOC>
