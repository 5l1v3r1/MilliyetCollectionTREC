<DOC>
<DOCNO> 267415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur16.html </URL>
<DATE> 2004/08/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Emekli SAT komandosunun rekor denemesi başladı... 
</HEADLINE>
<TEXT>

     Mersin'in Anamur İlçesi'nden Kuzey Kıbrıs Türk Cumhuriyeti'ne KKTC su altından yüzecek emekli Astsubay Namık Ekin, rekor denemesine başladı. 
     Anamur'un İskele mevkiinden ailesi, Anamur Kaymakamı Hulusi Kaya, Belediye Başkanı Suphi Alp ve vatandaşlar tarafından uğurlanan Ekin, dalışa geçmeden önce, daha önce 74 kilometre 40 deniz mili olarak açıklanan rekor deneme mesafesini, 84 kilometreye 47 deniz mili çıkardıklarını açıkladı. 
     Anamur'da yoğun bir ilgiyle karşılaştığını, bu misafirperverliğe, açıktan başlamayı planladığı dalışı, sahile çekerek karşılık vermek istediğini söyleyen emekli Astsubay, ''Burada önemli olan Türkiye'nin adının bu yüzmeyle dünyaya duyurmak'' dedi. 
     Rekor denemesini Omurilik Felçlileri Derneği yararına gerçekleştirdiğini belirten Ekin, yardımsever işadamlarını bağış yapmaya çağırdı. 
     Rekor denemesinde Ekin'e eşlik edecek Şişli Sualtısporları Kulübü Başkanı İhsan Polat da milli sporcunun sahilden yüzme kararı nedeniyle planlarının değiştiğini, Ekin'in sürekli kafes içinde yüzmeyeceğini belirterek şunları söyledi 
     ''Ekin'in sahilden başlamak istemesiyle mesafe arttı. Bu mesafeyi, 5'er millik 9 etaba böldük. 3 milini paletle, 2 milini ise olası akıntılar karşısında scooter ve scuba isimli aletlerin yardımıyla gerçekleştirecek. Ekibimizde bulunan İstanbul Üniversitesi Tıp Fakültesi Öğretim Üyesi Doç. Dr. Salih Aydın ve bir diğer doktor her yarım saatte Ekin'in sağlık durumunu kontrol edecek. Bu denemenin yaklaşık 9 saati gece gerçekleşecek. Ekin'i 18 kişilik ekip sürekli su içerisinde takip edecek.'' Mesafenin uzatılmasıyla 40 saat sürmesi planlanan rekor denemesinde Ekin'e, Deniz Kuvvetleri Komutanlığı'na bağlı TCG AĞ-6 P-306 gemisi ve Sat timi ile bir helikopterin eşlik edeceği belirtildi. 
     Bu arada, rekor denemesini izleyen Türkiye Guinness Rekorları Fahri Temsilcisi Orhan Kural da Ekin'in denemesi için Guinness'e resmi başvuru yaptıklarını, başarılı olması halinde Ekin'in Guinness Rekorlar Kitabı'na girecek 14'üncü Türk olacağını belirtti Ekin hedefine ulaşırsa, ''en uzun mesafe su altında gitme'', ''en yaşlı sporcu olarak en uzun mesafe su altında gitme'' ve ''en uzun süre yüzerek su altında kalma'' olmak üzere 3 dünya rekoru kırmış olacak. 
     30 Ağustos Zafer Bayramı'nda Girne'de karaya çıkmayı hedefleyen Namık Ekin'in, KKTC Cumhurbaşkanı Rauf Denktaş tarafından karşılanacağı bildirildi. 
     
</TEXT>
</DOC>
