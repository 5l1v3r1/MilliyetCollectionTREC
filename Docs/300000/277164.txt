<DOC>
<DOCNO> 277164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko33.html </URL>
<DATE> 2004/10/04/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Tüzmen Bavul ticaretinde sorun yaşanıyor... 
</HEADLINE>
<TEXT>

     Devlet Bakanı Kürşad Tüzmen, bavul ticaretinde yaşanan sorunla ilgili olarak, ''isteğimiz kademeli geçiş olması. Düzeltilmesine, giderilmesine çalışıyoruz'' dedi. 
     Dış Ticaret Haftası'nın açılışı nedeniyle düzenlenen toplantı sırasında gazetecilerin sorularını yanıtlayan Tüzmen, bavul ticaretinde yaşanan sorunun Rusya'nın Gümrük Kanunu'nda yaptığı düzenlemenin yürürlüğe girmesiyle ilgili olduğunu ifade etti. 
     Bunun sadece Türkiye'ye yönelik olmadığını, ancak özellikle Çin ve Türkiye'nin bundan çok fazla etkilendiğini kaydeden Tüzmen, şöyle devam etti 
     ''Tabii bu ne zarar verdi Rusya'dan bazı ürünlerin parasının ödenmiş olmasına rağmen, Türkiye'deki depolarda beklemesi, bizim çeşitli yükleme vasıtalarını kullanarak göndermeye çalıştığımız ürünlerin yine karşı tarafa gidememesi ve ithalatının yapılamaması... Yine aynı şekilde özellikle Anadolu'da küçük orta boy işletmelerimizin yapmış olduğu ticaret büyük bir şekilde etkileniyor. 
     Seçim dönemine kadar Rusya'da bu ertelenegelmişti. Şimdi dedik ki Kademeli olarak bunu yapalım, gerek bizim KOBİ'lerimizin gerek sizin KOBİ'lerinizin henüz daha tam olarak altyapı çalışmalarını tamamlayamadığını görüyoruz. Rusya'nın istediği bavul ticareti yerine Rusya'dakilerin tamamıyla ithalatçı hale gelmesi ve Türkiye'dekilerin de tamamıyla ihracatçı haline gelmesi. Kilo marjlarında ve dolar değerlerinde iyiye dönük artış olmasına rağmen, yapılan uygulamanın yanlış bir uygulama olduğunu orada görüyoruz.'' Tüzmen, geçen hafta Rusya'nın Ankara Büyükelçisi ile görüştüğünü ve kendisinin konuyla ilgileneceğini aktardığını belirterek, ''Dışişleri Bakanlığımız da çeşitli kademelerde bunu dile getiriyor. Bavul ticaretinde sorun yaşanıyor. İstediğimiz kademeli geçiş olması. Şu anda birden bire durunca, ticaret oldukça etkileniyor. Bu da bizim küçük ve orta boy esnafımızın üzerinde menfi bir etki yaratıyor. Düzeltilmesine, giderilmesine çalışıyoruz'' diye konuştu. 
     
     İHRACATIN İTHALATI KARŞILAMA ORANI 
     Bakan Tüzmen, bir gazetecinin ''İhracatın ithalatı karşılama oranının yüzde 58.5'e inmesi bir tehlike işareti mi '' sorusu üzerine, bu rakamın Ağustos ayındaki rakam olduğunu, o zaman kurun en düşük seviyelerinde seyrettiğini ve TL'nin aşırı değerlenmesinden dolayı sıkıntı yaşandığını belirterek, şöyle konuştu 
     ''Kur şu anda normal 1 milyon 500 bin sürecindeki trendini devam ettirdiği sürece, ihracatın ithalatı karşılama oranı da yaklaşık yüzde 62-63 civarında devam edecek. Öyle gözüküyor. Genel ortalamamız, tabii 70 ve üstünü istiyoruz ama kurun bu seviyesi ile o rakamları yakalamak biraz zor gözüküyor. Yani ihracatçı ne kadar büyük bir özveriyle çalışırsa çalışsın, sonuçta kurun biraz yardımcı olması lazım. 1 milyon 500 binler seviyesinde olduğu sürece, tahmin ediyorum yüzde 63-65 aralığında devam eder.'' 
     
</TEXT>
</DOC>
