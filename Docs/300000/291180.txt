<DOC>
<DOCNO> 291180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo44.html </URL>
<DATE> 2004/11/22/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
Stad cinayetinin yankıları devam ediyor... 
</HEADLINE>
<TEXT>

     Galatasaray Kulübü Başkanı Özhan Canaydın, Beşiktaş-Çaykur Rizespor maçı sırasında BJK İnönü Stadı'nda meydana gelen cinayeti ''münferit'' bir olay diye değerlendirdi. 
     Futbol Federasyonu'nda gerçekleştirilen toplantı sonrası basın mensuplarının karşısına Beşiktaş Kulübü Başkanı Yıldırım Demirören ile birlikte çıkan Canaydın, yaşanan olayın son derece üzücü olduğunu söyledi. 
     Olayı ''Münferit ve futbolla ilgisi olmayan bir olay'' diye nitelendiren Canaydın, ''Ama futbol terörüne de neden olabilecek bir olay. Biz, bu tür olayların tekrar yaşanmaması adına biraraya geldik ve bazı kararlar aldık. Bu kararları Futbol Federasyonu daha sonra açıklayacak. Umarım aldığımız kararlar Türk futbolunun yararına olur'' dedi. 
     Beşiktaş Kulübü Başkanı Yıldırım Demirören de kendi statlarında yaşanan olayın, stat teröründen ayrı ele alınması gerektiğini kaydederek, ''Kaybettiğimiz taraftarın ailesine buradan başsağlığı dileklerimizi iletiyoruz. Stat terörünün önlenebilmesi için yapılan bu toplantıda alınan kararların, bundan önce olduğu gibi bundan sonra da destekçisi ve uygulayıcısı olacağız. Futbolseverlerin, aileleriyle birlikte rahat bir şekilde maçlarını izleyebilmelerini istiyoruz'' diye konuştu. 
     Malatyaspor Kulübü Başkanı Hikmet Tanrıverdi de kulüpler olarak Futbol Federasyonu'na destek verdiklerini, alınacak kararları en iyi şekilde uygulayacaklarını bildirirken, Beşiktaş-Çaykur Rizespor maçındaki olayla ilgili, ''Bu olay sokakta da olabilirdi, ama statta oldu'' dedi. 
     
</TEXT>
</DOC>
