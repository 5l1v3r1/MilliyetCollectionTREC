<DOC>
<DOCNO> 285419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko27.html </URL>
<DATE> 2004/11/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çay İçecek sektörü de Sabancı Holding'in planları arasında... 
</HEADLINE>
<TEXT>

     Sabancı Holding Gıda ve Perakendecilik Grup Başkanı Haluk Dinçer, yakın gelecekte su bazlı içeceklerin çeşitli alanlarına, aromalı ve gazlı içeceklere de gireceklerini bildirdi. 
     Saka Su'yun tanıtım toplantısının ardından gazetecilerin sorularını yanıtlayan Dinçer, Adapazarı'nda damacana ile ilgili yatırımların devam ettiğini ve şimdiye kadar 25 milyon dolar harcandığını belirterek, pet ve cam şişeleme tesislerinin de yapılacağını kaydetti. 
     Dinçer, Marmara Bölgesi'nin en büyük, tamamen doğal kaynağından elde edilen Saka Su'nun işlenmiş su olmadığını, sağlık ve doğallığın kendileri için en önemli unsur olduğunu vurguladı. 
     Haluk Dinçer, içecek sektöründe yapacaklarına ilişkin bir soru üzerine, ''Yakın gelecekte su bazlı içeceklerin çeşitli alanlarına, aromalı ve gazlı içeceklere de gireceğiz. Yıl sonunda pet şişeye geçeriz diye tahmin ediyorum'' dedi. 
     ''Kola da olacak mı '' sorusuna ise Dinçer, ''Bu aşamada kola düşünmüyoruz. Ama tamamen olmayacağız demek de istemiyorum. Sadece şu andaki iş planlarımızda yok'' yanıtını verdi. 
     
     ''SU SEKTÖRÜNDEN 2005'TE 20-25 MİLYON DOLAR CİRO'' 
     Saka Su yatırımlarının tamamının özkaynaklardan karşılandığını kaydeden Dinçer, 2005 sonunda su pazarından 20-25 milyon dolar civarında ciro beklediklerini bildirdi. 
     Dinçer, satışta ilk etapta başka bir markanın damacanasıyla değiştirmelerin ücretsiz olacağına değinerek, ''Ama onun haricindeki damacanalar ücretli olacak. İlk damacanalarda tüketicileri mağdur etmemek ve bizim markamıza geçtiği için cezalandırmamak için arkadaşlarımız öyle bir kolaylık düşünüyorlar'' dedi. 
     Haluk Dinçer, başka bir soru üzerine de, ''Evimizde Saka'yı kullanıyor olacağız. Sabancı Holding'de hep Sabancı ile ilgili sular kullanıldı. 20 yıldır bu böyledir. Sabancı Holding bundan sonra Saka kullanacak. Yani orada hazır bir pazarımız var'' diye konuştu. 
     Dinçer, çaya ilişkin de, ''Çay, içecek sektöründe düşündüğümüz kategorilerden bir tanesi. Çay, teşvik için yapılan başvuru nedeniyle gazetelere yansıdı. Bu demek değildir ki Çaya mutlaka gireceğiz, diğerlerine girmeyeceğiz. Yıl sonuna kadar içecekte ne yapacağımıza dair size daha net bir resim verebiliriz'' diye konuştu. 
     AR-GE, marka ve tüketiciyi anlama çalışmalarının devam ettiğini, ürün kararlarını bu araştırmaların sonucunda verdiklerini belirten Dinçer, ''Sabancı, gıdayı büyüyeceği stratejik alanlardan biri olarak seçmiştir. Bu konuda iddialıdır. Önümüzdeki sene 400 milyon dolar ciroya ulaşacağız, inşallah aşacağız. Bu büyüme sürecek. Gıda, bizim en büyük faaliyet alanlarımızdan biridir'' dedi. 
     
</TEXT>
</DOC>
