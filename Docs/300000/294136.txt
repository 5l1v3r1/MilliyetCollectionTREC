<DOC>
<DOCNO> 294136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko39.html </URL>
<DATE> 2004/12/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şener 2020'de okur-yazarlık oranı 100 olacak... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2020 yılında kadın ve erkeklerde okur-yazarlık oranının yüzde 100 olacağını belirterek, ''Yani, nüfusun tamamı okur-yazar olacak'' dedi. 
     Şener, Yeni Başbakanlık Binası'nda düzenlediği basın toplantısında DPT tarafından hazırlanan ''Türkiye'nin üyeliğinin AB'ye muhtemel etkileri'' konulu raporu açıkladı. 
     Başbakan Yardımcısı Şener, 2000 yılında kadınlarda yüzde 78.3, erkeklerde yüzde 94.5 olan okuryazar oranının, 2020 yılında kadın ve erkeklerde yüzde 100 olacağını kaydetti. Şener, 2000 yılında yüzde 25 olan mesleki ve teknik eğitimde okullaşma oranının 2020 yılında yüzde 50'lerin üzerine çıkacağını belirterek, şunları kaydetti 
     ''2000 yılında yüzde 29 olan yüksek öğretimde okullaşma oranı, 2020 yılında yüzde 49.5'e çıkacağı tahmin edilmektedir. Bu içinde yer alacağımız AB ekonomisi için önemli bir potansiyel oluşturacaktır. Bütün bu gelişmeler sonucunda nitelikli işgücünün toplam işgücüne oranının hızla artması beklenmektedir. Buna paralel olarak, ekonomik yapıda dönüşecektir. 2004 yılında toplam istihdam içinde yüzde 33 olan tarım sektörü payı muhafazakar bir tahminle 2020 yılında yüzde 20'ye gerileyecektir. Aynı süreç içinde sanayinin de hizmetlerin toplam istihdam içindeki payı artacak.'' Türkiye'nin AB'ye üyeliği halinde ortak tarım politikası ve yapısal fonlardan yararlanacağını hatırlatan Şener, yapılacak katkı düşüldükten sonra Türkiye'nin AB bütçesine getireceği net maliyetin 2014 yılında yaklaşık 5.9-7.9 milyar euro, 2020 yılında ise 6.5-10 milyar euro aralığında olacağının tahmin edildiğini söyledi. 
     Şener, AB gençlik ve eğitim fonları çerçevesinde 5 yıl içersinde toplam 20 bin öğrenci, 4 bin 500 öğretim görevlisi değişimi öngördüklerini kaydetti. Şener, değişim programı çerçevesinde Türkiye'den Avrupa üniversitelerine 496 öğrenci ve 182 öğretim görevlisinin gittiğini, Avrupa'dan da 5 öğretim görevlisinin ve 56 öğrencinin Türkiye'ye geldiğini söyledi. 
     
     TÜRKİYE'NİN NÜFUS ARTIŞ HIZI DÜŞECEK 
     Türkiye'nin nüfusunun Avrupa'da bazı kesimlerce endişe edilen düzeyde bir artış göstermeyeceğini belirten Şener, yapılan projeksiyonlara göre nüfusun 2020 yılında 85 milyona, 2050 yılında ise 97 milyona ulaşacağını, bu tarihten sonra ise AB ülkelerinin bir çoğunda yaşanan düşme trendinin Türkiye'de de yaşanacağına işaret etti. 
     
     HUKUKUN ÜSTÜNLÜĞÜ VE AVRUPA İLKELERİ 
     Şener, Helsinki Zirvesi'nde diğer aday ülkelerle eşit şartlarda AB'ye aday ülke olarak kabul edilmesi nedeni ile nihai amacı tam üyelik olan ilişkilerin 17 Aralık Zirvesi'nde oturacağı zeminin AB'nin temel ilkelerinden biri olan hukukun üstünlüğü açısından kendi fotoğrafını vereceğini kaydetti. 
     Başbakan Yardımcısı Şener, şöyle devam etti 
     ''Türkiye'nin diğer aday ülkelerle farklı ya da aynı zemine oturması, bu fotoğrafı bozacak ya da daha netleştirecektir. 17 Aralık Zirvesi'nde ortaya çıkacak sonuç veya karar, öncelikle AB'nin hukuki niteliğini etkileyecektir. Türkiye hakkında verilecek karar AB'nin şu ana kadar uygulamış olduğu politikalar ve ilkeler açısından kendisini nitelendirmede yeni bir fotoğrafı, dünya kamuoyu önüne koymuş olacaktır.'' 
     
     AB-TÜRKİYE İLİŞKİLERİ VE KARŞILIKLI YARAR 
     Türkiye'nin Kopenhag Kriterleri ile ilgili yaptığı düzenleme ve uygulamaların demokrasinin yerleşmesi ve bilincinin yaygınlaşması açısından önemine değinen Şener, Türkiye tarafından son dönemde gerçekleştirilen reformların AB nezdinde olumlu yansımaları olduğunu kaydetti. 
     Türkiye-AB ilişkilerinin karşılıklı yarar çerçevesinde değerlendirilmesi gerektiğini belirten Şener, şöyle devam etti 
     ''Eğer ortada bir pasta varsa, bu pasta herkes için büyüyecektir. Sadece olayı Türkiye açısından düşünmek, sadece AB açısından düşünmek sağlıklı değildir. Bu rapor gerçekçi bir rapordur, objektiftir. Ayrıca Avrupa'da bazı muhalif çevrelerin iddialarının aksine ülkemiz AB bütçesi üzerinde abartıldığı ölçüde bir yük oluşturmayacaktır.'' Şener, raporun hukuki, siyasi, ekonomik ve sosyal-kültürel olmak üzere 4 ayrı perspektifte değerlendirmeyi içerdiğini anlatırken, Ortaklık Rejimi'nin nihai hedefinin tam üyelik olduğunu söyledi. 
     Türkiye'nin GB ile mevzuat uyumunu gerçekleştirdiğini vurgulayan Şener, Kopenhag Siyasi Kriterleri'nin yerine getirildiğini, bu çerçevede hukukun üstünlüğü düşünüldüğünde, AB'nin temel ilkelerinden biri olduğu dikkate alındığında, 17 Aralık'ın ayrıca değerlendirilmesi gerektiğini söyledi. 
     
     SİYASİ KRİTERLERDE KRİTİK EŞİK AŞILDI 
     Şener, hükümetini Kopenhag siyasi kriterlerini karşılamak amacıyla, katılımcı demokrasi, hukukun üstünlüğü, temel hak ve özgürlüklere saygıyı esas alarak önemli reformlar gerçekleştirdiğini, ve bu konularda pek çok yasa ve anayasal değişiklikler yaptığını kaydetti. 
     9 ayrı uyum paketi ile çok sayıda yasal ve anayasal düzenleme yapıldığını anlatan Şener, sonuç olarak Kopenhag Siyasi Kriterleri'nin karşılanması konusunda kritik eşiğin aşıldığını kaydetti. 
     
     AB'NİN KÜRESEL GÜÇ OLMASINA, TÜRKİYE'NİN KATKISI 
     Türkiye'nin AB'ye üyeliğinin, AB'nin küresel güç olmasına önemli katkılar sağlayacağına işaret eden Şener, Türkiye'nin Balkan ve Kafkas ülkeleri ile işbirliği ve İslam dünyası ile bağlarının AB'nin küresel güç olma hedefine yaklaşmasına katkı sağlayacak unsurlar olduğunu bildirdi. 
     Şener, Türkiye'nin AB'nin ortak dış ve güvenlik politikasının derinleşmesine ve güç kazanmasına da hizmet edeceğini anlatarak, Türkiye'nin AB'ye üyeliğinin son dönemlerde insanları tehdit eden terörizmle mücadele konusunda da katkı sağlayacağını söyledi. 
     Abdüllatif Şener, demokratikleşme ve ekonomik gelişme ekseninde yeni açılımların yapılmaya çalışıldığı bir ortamda, AB tecrübesi ve Türkiye'nin oluşturacağı sinerjinin Avrupa ve çevresi başta olmak üzere tüm dünyada barış ve istikrara katkıda bulunacağını kaydetti. 
     
     MÜSLÜMAN TOPLUMLAR VE DEMOKRATİKLEŞME SÜRECİNE KATKI 
     Türkiye'nin AB'ye üyeliğinin Müslüman toplumların demokratikleşme sürecinde yol göstermesi anlamında rol oynayacağını vurgulayan Şener, halkın çoğunluğu Müslüman olan demokratik, laik bir hukuk devleti ile Türkiye'nin AB içinde yer almasının ön yargıların kırılmasına ve diyalog ortamının oluşmasına katkıda bulunacağını söyledi. 
     Şener, 17 Aralık 2004 tarihinde yapılacak zirvede, AB ülkeleri devlet ve hükümet başkanlarının Türkiye'nin üyeliği süreci müzakerelerinin başlatılması konusundaki gündem hakkında bir karar vereceklerini hatırlattı. 
     AB konusunda gerçekçi bir bakış açısına ihtiyaç bulunduğunu ifade eden Şener, ''Bu nedenle DPT, konuyu inceledi ve bir rapor hazırladı. Rapor Türkiye'nin AB'ye etkilerini inceliyor. AB'nin Türkiye'ye etkileri ise özü itibariyle raporun kapsamı dışındadır'' diye konuştu. 
     
</TEXT>
</DOC>
