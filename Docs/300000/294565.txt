<DOC>
<DOCNO> 294565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur35.html </URL>
<DATE> 2004/12/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Putin'in ziyareti öncesi MİT'ten Çeçen operasyonu 
</HEADLINE>
<TEXT>

     İstanbul’da MİT ve polisin ortak gerçekleştirdiği operasyonda 9 Çeçen ve 3 Çeçen asıllı Türk vatandaşı gözaltına alındı. 
     Rusya Devlet Başkanı Vladimir Putin’in Türkiye’ye yapacağı ziyaret öncesi gerçekleştirilen operasyonda, silahlar, askeri malzemeler ve örgütsel dökümanlar ele geçirildiği bildirildi. 
     Yasadışı dini terör örgütleriyle bağlantılı oldukları gerekçesiyle gözaltına alınan kişilerin, Çeçenistan ve Afganistan'a cihat yapmak amacıyla giden kişilerle bağlantılarının bulunduğu öne sürüldü İstanbul Halkalı, Bağcılar ve Ümraniye’de yapılan operasyonlarda 2’si kadın 12 kişi gözaltına alındı. Gözaltına alınanların 9’unun Çeçen, üçünün de Çeçen asıllı Türkiye Cumhuriyeti vatandaşı olduğu öğrenildi. 
     Terörle Mücadele Şubesi ekiplerinin, MİT birimleriyle ortaklaşa düzenledikleri operasyonda, evlerde yapılan aramalarda silahlar, askeri malzemeler ve örgütsel dökümanlar ele geçirildi. Sağlık kontrolüne götürülen 12 kişinin sorguları sürüyor. 
     
</TEXT>
</DOC>
