<DOC>
<DOCNO> 299651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur63.html </URL>
<DATE> 2004/12/21/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Kurtlar mahalle bastı... 
</HEADLINE>
<TEXT>

     Sağlık Bakanlığı Müsteşar Yardımcısı Rüstem Zeydan, Elazığ'da kuduz olduğu belirlenen kurdun Ankara'ya gönderildiğini ve burada da inceleneceğini söyledi. 
     Hakkari'nin Yüksekova İlçesi'nde 4 gün önce meydana gelen kurt saldırısının ardından Sağlık Bakanlığı Müsteşar Yardımcısı Rüstem Zeydan ile Temel Sağlık Hizmetleri Genel Müdür Yardımcısı Dr. Turan Bozgan ve beraberindeki heyet ilçeye geldi. 
     Yüksekova'da Hakkari Valisi Erdoğan Gürbüz, İlçe Kaymakamı Mustafa Öztaş, Belediye Başkanı Salih Yıldız ile İlçe Emniyet Müdürü Engin İşler tarafından karşılanan Müsteşar Yardımcısı Zeydan ve beraberindekiler, Devlet Hastanesi Genel Cerrahi servisinde tedavi gören 5 yaralıyı ziyaret etti. 
     Yaralılarla yakından ilgilenen Zeydan, ziyaret sonrası gazetecilere yaptığı açıklamada, yaralıların sağlık durumunu ve olay yerini incelemek üzere Van Yüzüncü Yıl Üniversitesi Tıp Fakültesi'nden Halk Sağlığı Hizmetleri Anabilim Dalı Öğretim Üyesi Yrd. Doç. Dr. Nevzat Akman, Enfeksiyon Hastalıkları Uzmanı Azim Kırıkçı ve Van Devlet Hastanesi Klinik Mikrobiyoloji uzmanı Gülhan Korkmaz ile ilçeye geldiklerini belirtti. 
     Olayın ardından kuduz aşılarının yerinde ve zamanında yapıldığına değinen Zeydan, Esentepe Mahallesi'nde karantinanın devam edip etmeyeceğini de inceleyeceklerini söyledi. Zeydan, şöyle devam etti 
     ''Elazığ'da kuduz olduğu belirlenen kurdun kafasını Ankara'ya da gönderdik. Kurdun kafası, her ihtimale karşı orada da incelenecek. Ziyaret ettiğimiz hastaların ciddi bir problemi yok. Gerekli tedavileri yapılmıştır. Yaralıların tedavisi 21 gün devam edecek. Bu tedaviler Dünya Sağlık Örgütü'nün belirlediği yöntemlerle yapılıyor. Uzman arkadaşlarımız da yaralıların yüz kısımlarında bulunan yaralarda bir enfeksiyon olup olmadığını araştıracaklar.'' Müsteşar Yardımcısı Zeydan, yarın olay yerinde de incelemelerde bulunacaklarını kaydederek, beraberlerindeki 3 uzman doktorun karantina süresince ilçede kalacaklarını sözlerine ekledi. 
     
</TEXT>
</DOC>
