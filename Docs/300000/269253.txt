<DOC>
<DOCNO> 269253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur14.html </URL>
<DATE> 2004/09/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Mahkumlar organlarını bağışladı... 
</HEADLINE>
<TEXT>

     Edirne F Tipi Cezaevi'nde kalan 36 tutuklu ve hükümlü, tüm organlarını bağışladı. 
     Edirne Cumhuriyet Başsavcısı Şenol Yılmaz, AA muhabirine yaptığı açıklamada, mahkumların, hiçbir baskı olmadan organlarını bağışladığını belirterek, ''Mahkumlarımızın bu insancıl davranışı çok güzel bir olay'' dedi. 
     Mahkumların, organ bağışı konusunda başlatılan kampanya çerçevesinde Trakya Üniversitesi TÜ yetkililerince bilgilendirildiğini belirten Yılmaz, ''Çalışmalar sonucunda 36 hükümlü ve tutuklu organ bağışında bulunarak, gerekli evrakı doldurdu'' diye konuştu. 
     TÜ Doku ve Organ Bağışı Sorumlusu Yrd. Doç. Dr. Gökay Bozkurt da tutuklu ve hükümlülerin insan hayatı ve sağlığı için doku ve organlarını bağışlayarak gösterdikleri örnek, bilinçli ve duyarlı vatandaşlık tutumlarından dolayı teşekkür etti. 
     
</TEXT>
</DOC>
