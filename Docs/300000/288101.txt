<DOC>
<DOCNO> 288101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo18.html </URL>
<DATE> 2004/11/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
FIFA Türkiye'nin hedefi galibeyet ve grup liderliği... 
</HEADLINE>
<TEXT>

     Uluslararası Futbol Federasyonları Birliği FIFA , Türkiye'nin Ukrayna ile yapacağı Dünya Kupası Avrupa Elemeleri 2. Grup maçı öncesinde, ''Türkiye'nin hedefi galibiyet ve grup liderliği'' yorumunda bulundu. FIFA'nın, kupa için hazırladığı resmi internet sitesinde yapılan yorumda, Türkiye'nin gruptaki 4 maçtan 1 galibiyet ve 3 beraberlikle ayrıldığına dikkat çekilerek, ''2002'de dünya üçüncüsü olmuş Türk Milli Takımı, dünya klasmanında üst sıralarda kalmak için mücadele ediyor'' denildi. 
     Yorumda, teknik direktörlüğünü Ersun Yanal'ın yaptığı milli takımın, 2006 Dünya Kupası Avrupa Elemeleri 2. Grup'taki ilk maçında Gürcistan ile berabere kalmasının, Türk taraftarlarda hayal kırıklığı yarattığı ifade edildi. 
     Milli takımın, daha sonra yapılan maçlarda toparlanarak Yunanistan ve Danimarka ile deplasmanda berabere kalması ve 4-0'lık Kazakistan galibiyeti ise başarı olarak değerlendirildi. 
     
     ''ALMANYA'DAKİ ATEŞLİ TÜRK TARAFTARLAR STATLARI DOLDURUR'' 
     Türkiye'nin Portekiz'deki Euro 2004 Avrupa Futbol Şampiyonası'na gidememesinin ardından Dünya Kupası için daha istekli hale geldiğini kaydeden FIFA'nın resmi sitesi, Almanya'daki Türk nüfus yoğunluğuna değinerek, ''Türkiye'nin Almanya'ya gitmesi, ateşli taraftarlar ordusunun statları doldurmasını sağlayacak'' yorumunu yaptı. 
     Danimarka maçına da özel olarak değinen site, ''Parken Stadı'ndaki mücadelede oyunun kontrolü, Türk Milli Takımı'nın elindeydi. Danimarka kalecisi Skov-Jensen'in inanılmaz kurtarışları, ev sahibine 1 puan getirdi'' değerlendirmesinde bulundu. 
     Milli takımın, elemelerde attığı 6 golün 5'ini rakip filelere bırakan Nihat Kahveci ve Fatih Tekke ikilisinin, Ukrayna maçında da gol atmak isteyeceğini yazan site, Ersun Yanal'ın takıma çağırdığı Cihan Haspolatlı ve Yıldıray Baştürk'e de dikkat çekti. 
     
</TEXT>
</DOC>
