<DOC>
<DOCNO> 293356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun39.html </URL>
<DATE> 2004/11/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Filistinli kadınlar mecliste 
</HEADLINE>
<TEXT>

     Filistin'de 9 Ocak'ta yapılacak devlet başkanlığı seçimlerine ilk kez bir kadın gazetecinin, Macide el-Batş'ın aday olmasının ardından, Filistinli kadınlar mecliste daha fazla kontenjan istedi. 
     Ramallah'ta, 500'den fazla kadının katıldığı gösteride, ellerinde Filistin bayrakları ve pankartlarla sloganlar atan kadınlar, Filistin Yasama Konseyi'nde kendilerine ayrılan yüzde 5'lik oranı protesto etti ve bu oranın yüzde 20'ye çıkarılmasını istediler. 
     Gösteride konuşan kadın temsilcileri, ''Filistin için biz de savaştık. Erkeklerimize destek olduk. Mecliste en az yüzde 20 kontenjan istiyoruz'' dedi. Kadınların sadece Filistin Yasama Konseyi'nde değil, yerel yönetimler için yapılacak seçimlerde de yüzde 20 kontenjan istedikleri belirtildi. 
     Filistin kabinesi üyelerinden Kaddura Fares kadınlara tam destek verdi. Filistinli kadınların isteklerinde haklı olduğunu kaydeden Fares, yeni seçim kanunu tasarısının halen Filistin Yasama Konseyi'nde görüşüldüğünü hatırlatarak, kadınların isteklerinin de dikkate alınacağını belirtti. 
     Bu arada, 9 Ocak'taki Filistin Özerk Yönetimi Başkanlığı seçimleri için Avrupa Birliği'nden 170 gözlemcinin gelmesinin beklendiği bildirildi. Filistinli yetkililer, yerel ve yabancı gözlemcilerin sayısını yaklaşık 2000 olacağını tahmin ediyor. 
     
</TEXT>
</DOC>
