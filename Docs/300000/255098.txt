<DOC>
<DOCNO> 255098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy13.html </URL>
<DATE> 2004/07/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdoğan'dan örtülü 'türban' mesajı 
</HEADLINE>
<TEXT>

     Erdoğan "Kamusal alan özgürlükleri kısıtlamaz" AKP Grup toplantısında partililere hitap eden Başbakan Erdoğan, 'kamusal alan' tarifi yaparak ''kamusal alan özgürlükleri kısıtlamaz'' dedi. 
     AKP Grup toplantısında partililere hitap eden Başbakan Erdoğan, hükümetinin başarılarından sözederek konuşmasına başladı. 
     
     "Kamusal alan özgürlükleri kısıtlamaz" 

     Başbakan Erdoğan, son zamanlarda siyasi ve toplumsal gündemde fazlaca yer bulduğunu hatırlatarak 'kamusal alan kavramı' üzerinde durdu. 
     Sorumluluk mevkiinde olan bir insan olarak bu kavram üzerinde durmayı gerekli gördüğünü belirten Başbakan, "kamusal alan özgürlüklerin yok edildiği bir alan değildir. İnsanların birbirleriyle etkileşerek yaşadığı, her insanın hayat bulduğu bir alandır" dedi. 
     
     "Kamusal alan için Türkiye'de yanlış tanımlama yapılıyor" 

     Başbakan, Türkiye'de 'kamusal alan' kavramıyla ilgili olarak mekan üzerinden tanınlamalar yapıldığını ve bunun da yanlış olduğunu vurgulayarak, "kamusal alan devlete ait mekanı ifade etmez. Kamusal alanı özgürlüklerle donatılmış bir alan haline dönüştürmek zorundayız. Canlı ve özgür kamusal alanın inşaası toplumsal sinerjiye yolaçacak, Türkiye sorunlarını bu sinerjiyle çözecektir dedi. 
     
     "441 yasayla rekor kırdık" 

     Erdoğan konuşmasında hükümetinin gerçekleştirdiklerine de yer verdi. "441 yasayı bir yasama yılına sığdırarak rekor kırdık" diyen Erdoğan, 2004 ekonomik hedeflerini de şimdiden aşmış durumda olduklarını söyledi. 
     Başbakan, 22'inci dönem yasama yılını tamamladıklarını hatırlatarak, partililere Anadolu'ya gidip halkla kucaklaşma çağrısında da bulundu. 

     
</TEXT>
</DOC>
