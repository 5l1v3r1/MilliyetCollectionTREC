<DOC>
<DOCNO> 277534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur26.html </URL>
<DATE> 2004/10/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kükürtlü gazla "şifa dağıtıyoruz" diye dolandırıyorlardı .. 
</HEADLINE>
<TEXT>

     Kırıkkale'nin Keskin İlçesi'nde, ''şifa dağıtıyoruz'' diye, hastalara su kuyusundan çıkan kükürtlü gazı koklatarak haksız kazanç sağlayan 8 kişi yakalandı. 
     Alınan bilgiye göre, jandarma ekipleri, Haydardede Köyü'ndeki Haydar Sultan Türbesi'nin bahçesinde bulunan doğal su kuyusundan çıkan kükürtlü gazı, ''şifa niyetine'' türbeye gelen hastalara koklatarak haksız kazanç sağlayan kişiler olduğunu belirledi. 
     Olay yerine giden jandarma ekipleri, para karşılığı hastalara kükürtlü gaz koklatan Kaya O'yu suçüstü yakaladı. 
     Gözaltına alınan Kaya O'nun ifadesinde, aynı köyden Haydar K, Haydar Ali Ö, Muzaffer O, Muharrem K, Zöhre Ö, Ramazan O. ve Haydar O'nun da bu işi yaptığını itiraf etmesi üzerine bu kişiler de yakalandı. 
     Gözaltına alınan zanlılar, sorgulamalarının ardından Cumhuriyet savcılığına sevk edildi. 
     Bu arada, türbedeki kuyudan çıkan kükürtlü gazın köylüler tarafından daha önce de hastalara koklatıldığı, bu nedenle 2000 yılında yetkililerin bu kuyuyu kapattığı bildirildi. 
     
</TEXT>
</DOC>
