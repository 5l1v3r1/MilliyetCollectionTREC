<DOC>
<DOCNO> 290115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun42.html </URL>
<DATE> 2004/11/19/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Felluce Operasyonu, Filistin ve Bahreyn'de protesto edildi 
</HEADLINE>
<TEXT>

     Amerikan ordusunun Felluce'de giriştiği operasyon, Filistin topraklarında ve Bahreyn'de protesto edildi. 
     Bahreyn'in başkenti Manama'nın doğusunda cuma namazından çıkan yaklaşık 400 kişi, ABD ve Irak Başbakanı İyad Allavi aleyhinde sloganlar attı. 
     Bahreyn'in ikinci büyük kenti Muharrek'teki gösteride de yaklaşık 300 kişi Allavi aleyhinde ve Felluce'deki direnişi destekleyen sloganlarla Amerikan saldırısını protesto ettiler. 
     Filistin topraklarındaki Batı Şeria ve Gazze Şeridi'nde aşırı dinci Hamas örgütünün çağrısıyla yüzlerce Filistinli, Felluce kentine destek gösterisi yaptı. 
     Batı Şeria'nın Nablus kentindeki gösteride 2 bin kişi, ''Halkların düşmanı Amerika'ya ölüm'', ''Bush'a ölüm'' diye bağırdı. 
     Gazze Şeridi'nin kuzeyindeki Cebaliye mülteci kampında da yüzlerce Filistinli Amerikan operasyonunu protesto etti. 
     
     SEÇİMİN GEREKLİLİĞİ VURGULANDI 
     Öte yandan, Irak'ın kuzeyindeki Süleymaniye kentinde iki gün süreyle bir araya gelen 18 siyasi parti, Irak'ta seçimlerin düzenlenmesinin gerekliliğini vurguladı. 
     Irak'taki siyasi partiler yayınladıkları ortak açıklamada, ''Irak makamlarına meşruiyet kazandırmak, demokratik ve hukuk devletini oluşturmak için seçimlerin yapılmasının gerekliliğine'' işaret ettiler. 
     Toplantıya katılan 18 siyasi parti arasında kuzey Irak'taki başlıca iki siyasi oluşum Celal Talabani liderliğindeki Irak Kürdistan Yurtseverler Birliği IKYB , Mesut Barzani liderliğindeki Irak Kürdistan Demokrat Partisi IKDP , Komünista Parti, İslami Parti, Ahmet Çelebi liderliğindeki Irak Ulusal Konseyi ve Irak İslami Devrim Yüksek Konseyi bulunuyordu. 
     
     MUSUL'DA SEÇİM EVRAKLARI İMHA 
     Bu arada, Irak'ta Ocak ayında yapılması planlanan seçimler öncesinde, Musul'da bazı seçim evraklarının imha olduğu belirtildi. 
     Amerikan ordusundan yapılan açıklamada, evrakların yandığı bildirilirken, evrakların neler olduğu ya da bu olaydan kimin sorumlu olduğu konusuna açıklık getirilmedi. 
     
</TEXT>
</DOC>
