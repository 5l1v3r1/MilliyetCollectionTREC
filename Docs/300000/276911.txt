<DOC>
<DOCNO> 276911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/yazar/uras.html </URL>
<DATE> 2004/10/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bodrum'da ormanı yaktılar ev yaptılar 
</HEADLINE>
<TEXT>


Bodrum şehrinin hemen arkasındaki tepelerdeki ağaçlar geçen yıl yandı, bitti, kül oldu. Yangın, Devlet Hastanesi'nin bahçe duvarına kadar yaklaştı. Ayhan Şahenk Vakfı yöneticileri Bodrum'a koştu. "Yanan alanları tekrar ağaçlandırmak, Ayhan Şahenk Ormanı oluşturmak için" harekete geçti. Geliniz görünüz ki, yanan ormanın yerine ağaçlar dikilemeden, binalar dikilmeye başlandı. 
Olan biten Bodrum şehrinin uzağında değil. Tüm yaşayanların, etkili ve yetkili kişilerin gözü önünde oluyor. Mutlaka bu binalar etkili ve yetkililerin izniyle yapılıyor. 
Bodrum'daki etkili ve yetkililer izin vermez ise, Bodrum nasıl yozlaşabilir Bodrum'daki etkili ve yetkililer bir şeyi unutuyor. "Bodrum yozlaşır ise, Bodrum diye bir cazibe merkezi kalmaz. Bodrum yok olur." 
Bodrum'un özelliği tek katlı taş veya beyaz sıvalı, çatısız yapılar idi. Belediye 2 kata izin veriyordu. 
Şimdi 3 kat normal hale geldi. Yamaçtakiler fırsat bilerek 4 kata çıkıyor. Binalar eskiden beyazdan başka renge boyanamazdı. Şimdi bir de renk zorlaması başladı. Renkli binaların sayısı giderek artıyor. Yakında kiremitli çatılar, sonra çatı arası katlar göreceğiz... 
Bodrum belediye başkanlarını tanımam. Mazlum Ağan seçildiğinde tebrik mektubu gönderdim. 
"Bodrum'u seven biri olarak tek bir ricam var. Fazla kata izin vermeyiniz. Beyazdan başka renge izin vermeyiniz. Temizliğe özen gösteriniz" diye yazdım. 
Bu yıl Bodrum'un sokakları temizdi. Deniz temizdi. Ama beton kirliliği inanılmaz boyutta artmıştı. 
Bizim halkımız bir yanda "para yok" diye ağlaşırken öte yandan betona, tuğlaya "çılgın gibi" para bağlıyor. 
Bodrum'da şehre uzak, yazlık yerleşim bölgesindeki bir ev yılda kaç ay kullanılabilir Yılda 15 gün için, 30 gün için Bodrum'a gelenleri unutalım da diyelim ki, 2 ay - 3 ay... Bu süre için yazlık eve yatırım yapılır mı Sakın ha zenginler yapıyor demeyiniz. Bodrum'daki evlerin çoğu dar gelir grubu ailelerin kooperatif evleri. Bunların da çoğu tamamlanamamış, tamamlananların çoğuna da gelen giden yok. 
Ya milyon dolarlık Bodrum evi modasına ne demeli Milliyet'in Ev Eki'nde yapımı yeni tamamlanan 7 evin her birinin 1 milyon dolardan satışa çıkarıldığı yazıyordu. Evler üçer katlı imiş, her birinde 800 metrekare yaşam yeri bulunuyormuş. Her eve bitişik 135 metrekare misafir evi varmış. 
Bodrum'da yeni moda milyon dolarlık ev yaptırıp içini milyon dolar ödeyerek saray gibi döşemek... Ne bina, ne döşemesi yazlık... Binalar şehir binası, içerileri mobilyacı dükkanı gibi yaldızlı eşyayla doldurulmuş. Ve de bu evlerde en fazla bir, bilemediniz 2 ay oturuluyor. 
Biz her şeyin cıvığını çıkarmaya meraklıyız ya... Bodrum da bunlardan nasibini alıyor. 
Bodrum Belediye Başkanı'ndan ricam N'olur, binaları üst üste yığdırmayınız, 3 kata izin vermeyiniz. N'olur binaları beyazdan başka renge boyattırmayınız. N'olur yöresel mimarinin Arap mimarisine dönüşmesine, yozlaşmasına izin vermeyiniz. 



</TEXT>
</DOC>
