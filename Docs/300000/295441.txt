<DOC>
<DOCNO> 295441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yazar/bila.html </URL>
<DATE> 2004/12/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Putin'in denge yaklaşımı 
</HEADLINE>
<TEXT>


Rusya Devlet Başkanı Vladimir Putin'in, Cumhurbaşkanı Ahmet Necdet Sezer'e gösterdiği sıcaklık dikkat çekiciydi. Televizyon ekranına da yansıdığı gibi Putin, her karşılaşmalarında tokalaşmayla yetinmeyip Sezer'e sarılıp kucaklamayı ihmal etmedi. 
Putin ile Sezer arasındaki bu kucaklaşmanın, Ankara'dan önce karşılaştıkları Kazakistan ve Malezya'da da yaşandığını aktaralım. 
Rusya liderinin Ankara'da sergilediği bu sıcak tavırlar, iki ülke arasındaki ilişkinin daha da yakınlaştırılması isteğinin işaretleri sayılabilir. 
Rusya ve Türkiye'nin özellikle Sovyetler Birliği'nin dağılmasından sonra ortaya çıkan koşullarda birbirleri için daha da önemli hale geldikleri söylenebilir. Ekonomik açıdan her iki ülke de diğeri için büyük bir potansiyel oluşturuyor. Nitekim kısa süre içinde iki ülke arasındaki ticaretin vardığı boyutlar da bunun göstergesi. Belki bundan da önemlisi Avrasya coğrafyasında ortak çıkarların cazibesi bu sıcaklığın h kim nedeni sayılabilir. 
Yeniden küresel güç olmaya çabalayan Moskova için Ortadoğu, Kafkasya ve Orta Asya alanında Türkiye stratejik önem taşıyor. Aynı şekilde aynı alanlarda etkin olmaya çalışan Türkiye için de Rusya stratejik önemde bir ülke... 
Eski Sovyet Avrasyacılığı anlamında değil ama Türk cumhuriyetleriyle çıkar ortaklığını önde tutan, Şanghay İşbirliği Örgütü, Çin ve Hindistan ilişkileriyle ABD'ye karşı yeni denge arayışındaki Rusya, Türkiye'ye de bu gözle bakıyor. Bu Ankara'nın çok yönlü ilişkilerle ABD ve AB'ye karşı seçeneksiz kalmama düşüncesine de karşılık geliyor... 

Kıbrıs'a soğuk... 
Bu genel çerçeve içinde Ankara'nın, Rus lider Putin'e ilettiği en önemli somut talebin Kıbrıs konusunda olduğunu söyleyebiliriz. Rusya'nın, BM Güvenlik Konseyi'nde vetoyla Annan raporunu bloke etmesi, Ankara'nın en önemli rahatsızlığını oluşturuyor. 
Nitekim Cumhurbaşkanı Sezer'in, Putin'e, AB sürecinde Annan Planı'yla başlayan ve Türk tarafının evet demesiyle sonuçlanan süreci anımsattıktan sonra diplomatik bir dille Rusya'nın BM'deki blokajını kaldırmasını istediğini söyleyebiliriz. Sezer, bu isteği gündeme getirirken, açıktan, "Vetoyu kaldırın" demese bile şu yaklaşımla beklentisini ifade ettiğini belirtiyor 
- Kıbrıs'ta Türkiye ve Türk tarafı üzerine düşeni yaptı. Referandumda Rum tarafı hayır derken, Türk tarafı evet dedi. Bu durum hangi tarafın uzlaşmaya yanaşmadığını da ortaya koydu. Bu durum, BM Genel Sekreteri Annan'ın BM Güvenlik Konseyi'ne sunduğu raporla da tespit edildi. Ama karara dönüşmedi. Siz BM'de ağırlığı olan bir ülkesiniz. Güvenlik Konseyi'nin daimi üyesisiniz. Bu konuda tutumunuzu gözden geçireceğinizi ve destek olacağını umuyoruz. 
Sezer'in "Vetoyu kaldırmanızı bekliyoruz" diye özetlenebilecek bu talebine karşı Rus lider Putin'in çok sıcak bir karşılık vermediğini söyleyebiliriz. Rus Devlet Başkanı'nın, Kıbrıs'ta Türkiye ve Türk tarafının çabalarını, adımlarını "takdir" ettiklerini belirtmekle birlikte, Yunanistan'la ilişkilerini anımsatarak, "denge" gözetmek zorunda oldukları mesajı verdiği söylenebilir. 

Ticaret 
Sezer ve Putin'in en çok üzerinde durdukları konuların başında ekonomik işbirliğinin geliştirilmesi geliyor. Ticaret hacminin büyümesinden iki taraf da memnuniyetini belirtirken, Putin'in dengesizlikten şik yetçi olduğunu aktarabiliriz. Rus liderin, Rusya'da iş yapan Türk işadamlarının iş tutarlarının 10-12 milyar doları bulduğunu, oysa Türkiye'de iş yapan Rus işadamlarının henüz 400 milyon dolar düzeyinde olduklarını ve bu rakamların birbirine yaklaştırılmasını istediği kaydediliyor. Yerel ticaretle rakamların Rusya lehine gelişmekte olduğu Sezer tarafından belirtilmişse de Putin'in beklentisi bunun çok üzerinde. Boru hatları konusunda yeni yatırımlar her iki taraf için de işbirliğinin geliştirilmesi beklentisinin başında geliyor. 

Ahıska Türkleri 
Sezer'in açtığı bir konu da Ahıska Türkleri. Cumhurbaşkanı, Ahıska Türklerine yardımcı olunmasını istiyor, sorunlarını aktarıyor. Putin'in yanıtı ise "Yakından ilgileniyoruz, geçtiğimiz yıllarda Özbekistan'da sorun doğunca onları biz kurtarıp getirdik" biçiminde oluyor. Sezer, ilgilerinin devam etmesini talep ediyor. 

Çeçen konusu yok 
Rusya Devlet Başkanı Putin, Cumhurbaşkanı Sezer'le görüşmesinde beklentinin aksine Çeçen konusunu açmıyor. Putin konuya girmeyince, hazırlıklı olmasına karşın Sezer de konu etmiyor. Putin, belki zaman darlığından, belki bazı konuları hükümete, Başbakan Erdoğan'la yapacağı görüşmeye ayırmak istediğinden, Çeçenistan, Ukrayna, Türkiye'nin AB beklentisi gibi alanlara girmeden Köşk'ten ayrılıyor. 



</TEXT>
</DOC>
