<DOC>
<DOCNO> 272033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy17.html </URL>
<DATE> 2004/09/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Zina yasasında geri adımı Türk basını böyle değerlendirdi 
</HEADLINE>
<TEXT>

     TBMM'de görüşmeleri süren TCK'da zina düzenlemesinden vazgeçilmesi kimi gazetelerin sert tepkisine neden oldu. Hükümet ile uzlaşan CHP'yi ise kendi milletvekili Zülfü Livaneli eleştirdi. 
     TCK görüşmeleri sürerken AKP'ye en sert tepki Vakit gazetesinden geldi. Olayı "AKP'den geri adım" sürmanşeti ile duyuran gazetenin haber yorumunda, "AKP hükümeti tek başına iktidar değil de, sanki CHP ile 'koalisyon ortağı' gibi. 
     Ortaklardan 'geri adım' atan da her seferinde 'büyük ortak' oluyor" denildi. AKP'nin "Fakir çocuklara özel okul", "YÖK'e çeki düzen ve ÖSS'de adaletsizliğe son verme" girişimlerinden sonra "Zina'ya ceza" dan geri adım attığını iddia eden gazete, "Yine CHP'nin ve yine 'azgın azınlık'ın dediği oldu" diye yazdı. 
     
     "ZİNACILAR AZDI" 
     TCK görüşmelerinin sürdüğü saatlerde kadınların zinaya ceza verilmesini protesto eden kadınların eylemine de "Zinacılar Azdı" başlığıyla yer veren gazete haberinde, "Zinayı savunup, 'hayvanlar kadar özgür olmak' isteyen bazı erkeklerden sonra dün de 'Bedenimiz bizim, özgürce kullanırız' diyen bazı kadınlar, Meclis'e yürüdü" denildi. 
     Haberde, yürüyüşte taşınan pankartlarda "din aleyhtarı" ifadelerin kullanıldığı öne sürülerek, "Türkçe bile bilmeyen Kürt Aydınlar'ın eline Çağdaş Yaşamcı birileri tarafından tutuşturulduğu sanılıyor" denilerek ÇYDD eleştirildi. 
     AKP ile CHP uzlaşması hakkında haberlere yer vermeyen Milli Gazete'de ise "Bu ne ciddiyetsizlik" manşeti altında, TCK Tasarısı'nın içeriğinden milletvekillerinin haberi olmadığı ileri sürüldü. Hükümetin tasarı hakkında ciddiyetsiz tutum sergilediğini savunan gazete, bunun tam bir "skandal" olduğunu ileri sürdü. Haberde, Dışışleri Bakanı Abdullah Gül'ün dün AKP grubunda yaptığı konuşmadaki "AB siyasi kriterleri yerine getirilmiştir" sözlerine karşılık, "Varsa yoksa AB" denildi. 
     
     "AL GÜLÜM VER GÜLÜM OYUNU" 
     Öte yandan CHP İstanbul Milletvekili Zülfü Livaneli ise köşe yazısında CHP'yi eleştirdi. Livaneli, "Kılıç ve kın meselesi" başlığı ile yayınlanan yazısında şöyle dedi 
     "AKP ile CHP arasında bir dayanışma kurulmuş. Ancak, iki partinin mutabakata vardığı değişiklik önergeleri verilebilecekmiş. CHP'nin iktidarla bu kadar iyi geçinmesine başından beri itirazım olduğunu biliyorsunuz ama ne yazık ki sözümüzü geçiremiyoruz. CHP'ye umut bağlamış kitleler partinin iktidarla 'al gülüm ver gülüm' oyununu hüzün içinde seyrediyor. Ama elden bir şey gelmiyor." "Ortalığı karıştıktan sonra gündemden çekilen zina meselesi" diye tanımladığı konuda ise Livaneli, "Bunun böyle olacağı belliydi. Çünkü AB'nin karşı çıkacağı ve Türkiye'de bir kesimi zıp zıp zıplatacak bir cezayı kimse kolay kanuna koyamazdı. Ama AKP hem kendi tabanına mesaj vermiş oldu, hem de bir ay zina tartıştırarak Türkiye'de yapay bir gündem oluşturdu. İnsanlar ne cari açık meselesini tartıştılar, ne tarımın perişan halini. Hükümet de ekimde açıklanacak komisyon raporuna kadar rahat bir nefes almış oldu" dedi. 
     
</TEXT>
</DOC>
