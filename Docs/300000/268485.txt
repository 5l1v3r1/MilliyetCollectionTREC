<DOC>
<DOCNO> 268485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy18.html </URL>
<DATE> 2004/09/02/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
DYP'nin "Avrupa Birliği" paneli... 
</HEADLINE>
<TEXT>

     DYP Genel Başkan Yardımcısı Reha Çamuroğlu, Türkiye'nin AB üyeliğinin her iki tarafın da işine geldiğini belirtti. 
     Çamuroğlu, DYP Ankara İl Başkanlığı'nın düzenlediği ''Akay Sohbetleri''nin Avrupa Birliği AB konulu panelinde yaptığı konuşmada, Türklerle Avrupalılar'ın ilk olarak Haçlı Seferleri ile ''biraz sert şekilde'' karşı karşıya geldiklerini ifade ederek, ''Bizim ilişkimiz düşman kardeşler gibi, aşk-nefret gibi'' dedi. 
     Gelinen noktada Türkiye'nin AB'ye üyeliğinin her iki tarafın da işine geldiğini belirten Çamuroğlu, 1959'da Türkiye'yi soğuk savaş dolayısıyla birliğe almak isteyen Avrupa'nın artık konuya siyasi olarak yaklaştığını kaydetti. 
     Dünyada yaşananlarla ilgili ''pembe bir dünya' çizildiğini ve insanların buna inandırılmak istendiğini ifade eden Çamuroğlu, ''Böyle bir dünya olduğuna dair hiçbir done bulamıyorum. AB'ye üyelik bu karamsar ortamda ülkenin hiçbir güvenlik kaygısı yokmuşçasına tartışılıyor. Güvenlik kaygısı duymak, demokrasiye aykırılık olarak görülüyor. Oysa modern hiçbir demokrasi ulus-devlet olmayan bir yerde yeşermemiştir. Demokrasinin öznesi olan vatandaş da vatan olmadan olmaz. Güvenlik, bir ulus-devletin en çok dikkate alması gereken sorundur'' dedi. 
     
     ''TÜRKİYE CENNETE DÖNÜŞMEYECEK'' 
     Hacettepe Üniversitesi İktisadi ve İdari Bilimler Fakültesi İktisat Bölüm Başkanı Prof. Dr. Orhan Morgil de Türkiye'nin AB'ye üyelik sürecinde Yunanistan'ın başvuruda bulunduğu dönemde üyelik başvurusunda bulunmayarak ''tarihi bir hata yaptığını'' savundu. Prof. Dr. Morgil, ''Biz de tam üyelik için müracaat etsek, Yunanistan'ı tam üye olarak almazlardı'' dedi. 
     AB'nin 1993'ten itibaren soğuk savaşın sona ermesiyle ekonomik yapısının siyasi bir hal aldığını belirten Prof. Dr. Morgil, AB'nin bu tarihten sonra Türkiye'ye daha önce verdiği tavizleri vermek istemediğini kaydetti. 
     Prof. Dr. Morgil, AB'nin Türkiye'nin kendilerine getireceği yıllık yükü şu anda 9 milyar dolar 2015'te de 3-4 milyar dolar olarak hesapladığını ifade ederek, AB'nin üyelik tarihini geciktirerek, bu yükten kurtulmaya çalıştığını anlattı. Prof. Dr. Morgil, ''AB'ye üyelik belli ekonomik imkanlar getirecek ama bunları abartmamak lazım. Türkiye cennete dönüşecek diye bir şey yok'' diye konuştu. 
     
     ''AK PARTİ AB'DEN İYİ CEVAP ALSA DA YIPRANABİLİR'' 
     Gazeteci Ömer Tarkan da 17 Aralık'ta AB ülkelerinin alacakları kararın ardından hükümetin ''müzakerelere başlanıldığı'' şeklinde bir politikayla halk karşısında elini güçlendirmeye çalışacağını, AB'ye üye ülkelerin yöneticilerin de ''Türkiye'nin daha üye olmadığı için panik yapmaya gerek olmadığı'' yönünde kendi halklarına telkinlerde bulunabileceğini söyledi. Tarkan, ''Türkiye'nin eski iktidarların yaptığı gibi harcayabileceği geniş kredileri yok. Petrol fiyatları yükseliyor. Avrupa ekonomisi kan kaybediyor. AK Parti, 17 Aralık'ta iyi bir cevap alsa da çabuk yıpranabilir'' dedi. 
     İl Başkanı Bülent Kuşoğlu, Türkiye'nin bugün AB üyesi birçok ülkeden daha çok Avrupalı olduğunu belirterek, ''Biz onurlu bir katılım istiyoruz. Ama yapılması gereken de çok iş var'' dedi. 
     
</TEXT>
</DOC>
