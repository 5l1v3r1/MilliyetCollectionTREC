<DOC>
<DOCNO> 264441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy08.html </URL>
<DATE> 2004/08/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP'den hükümete ekonomi notu... 
</HEADLINE>
<TEXT>

     CHP Genel Sekreter Yardımcısı ve İstanbul Milletvekili Algan Hacaloğlu koordinatörlüğünde hazırlanan ''CHP Ekonomi Bülteni''nde, hükümete ekonomi alanındaki uygulamaları ile ilgili 18 konudan 12'sinde geçersiz not verildi. 
     CHP İletişim Koordinatörlüğü'nden yapılan yazılı açıklamaya göre, Hacaloğlu koordinatörlüğünde, Genel Sekreter Yardımcısı ve İzmir Milletvekili Oğuz Oyan, Merkez Yürütme Kurulu MYK Üyesi ve İzmir Milletvekili Mustafa Özyürek, MYK Üyesi ve İstanbul Milletvekili Bihlun Tamaylıgil ile Parti Meclisi PM Üyesi ve İstanbul Milletvekili Kemal Kılıçdaroğlu tarafından hazırlanan CHP Ekonomi Bülteni'nin 76. sayısı çıktı. 
     Dağıtımına yarın başlanacağı ve 10 bin adet basıldığı bildirilen bültende, 20 aylık AK Parti hükümetine, ekonomi alanındaki uygulamaları ile ilgili 18 konuda 10 üzerinden çeşitli notlar verildi. 
     Bültene göre, hükümete, sosyal devletin geliştirilmesi, işsizliğin azaltılması, sosyal adaletin sağlanması, tarımın geliştirilmesi ve çiftçinin desteklenmesi ile hal ve gidişten 3, yoksullukla mücadele, neo liberal rant ekonomisi koşullarının aşılması, üretim ekonomisinin geliştirilmesi, sabit sermaye yatırımlarının artırılması, kalkınmada geri kalmış yörelerin geliştirilmesi, ekonomide iç dengenin sağlanması, doğal kaynakların korunması ve geliştirilmesi konularından 4 verildi. 
     Hükümete, hızlı sürdürülebilir ekonomik büyümenin sağlanması, ekonomide dış dengenin sağlanması ile rekabetçi ve örgütlü piyasa koşullarının yaratılması konularında 5, enflasyonla mücadele ve ihracatın geliştirilmesinden ise 7 geçerli not verildi. 
     CHP Ekonomi Masası, hükümete ''IMF'nin sözünden çıkmama'' konusunda ise 10 üzerinden 9 verdi. 
     
</TEXT>
</DOC>
