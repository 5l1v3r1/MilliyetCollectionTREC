<DOC>
<DOCNO> 276425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/gunes.html </URL>
<DATE> 2004/10/01/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Ekonomide eylül sendromu 
</HEADLINE>
<TEXT>


Eylül ayı Türk ekonomisinde oldum olası kritiktir. Bir yandan okullar açılır ve diğer yandan tarımda hasat son erer. Yaz rehaveti biter, Meclis ve yargı çalışmaya başlar ve ekonomi de işleyiş tekrar hızlanır. Eylül ayının ekonomik verileri bu nedenle önem taşır. 
Ancak bu eylülün başkaca önemi var. Birincisi, enflasyon konusu. Eylül 2003 - Mart 2004 arası ortalama 0.6'nın altında seyreden çekirdek enflasyon, yani özel imalat sanayii enflasyonu, daha sonra temmuz ayını dışarıda bırakırsak ortalama yüzde 1.5 olarak gerçekleşmeye başladı. Bu, ciddi bir sıçrayış. Özellikle petrol fiyatlarından kaynaklanan bu artışın sürüp sürmeyeceği merak ediliyor. 
Nitekim, temmuz ayına dek aylık tüketici fiyatları geçen yıla göre hep daha aşağıda oluşurken, temmuz ayında birden daha fazla geldi. 2003 temmuzunda enflasyon 
-0.4'tü, bu yıl yüzde 0.2 oldu. Yine ağustosta geçen yıl yüzde -0.2 olan enflasyon, bu yıl yüzde 0.6 oldu. Eylül enflasyon verileri bu bakımdan çok ciddi önem taşıyor. Eğer bu trend devam ederse, Merkez Bankası'nın izlediği sıkı para politikasının anlamı daha da iyi anlaşılacak. Devam etmezse kaygılarımız azalabilir. 
İkincisi, ithalattaki gelişmeler. İthalatta bu yıl müthiş bir patlama yaşanıyor. Elimizdeki son veri temmuza ait. Bu ayın ithalatı haziran ayınkiyle eşit düzeyde gerçekleşmiş. Eğer ağustos ayında da aynı düzeyde kalır ya da bir miktar aşağıya giderse, dış açık konusundaki kaygılar bir ölçüde azalabilir. Özellikle tüketim malları ithalatında bir miktar doyuma ulaşılabilir. Ancak ağustos yatırım malları ithalatı yine yüksek gerçekleşebilir. Bu nedenle önümüzdeki haftalarda yayımlanacak veriler büyük önem taşıyor. 
Bir başka nokta iç talepteki canlılık. Bir süredir biz bunun bu hızda süremeyeceğini iddia ediyorduk. Yılın ilk beş ayında sürekli ve son derece hızlı biçimde artan tüketici kredileri, önce mayısta, sonra da ertesi ay hızını azalttı. Eylül ayında ne olacağı ise son derece önemli. 
İç tüketimin önemli göstergelerinden biri otomotiv satışları. Yılın ilk iki ayında satışlar ortalama 24.6 bin civarındaydı. Daha sonra, mart - mayıs döneminde ortalama 43 bine fırladı. İşte bu dönemde hem dış ticaret açığı hem de cari açık patladı. Fakat haziran sonrası ortalama 34 bine düştü. Bu önemli bir veri ve ithalatın ciddi biçimde etkileneceğini gösteriyor. 
Gelelim büyüme rakamlarına. Bu ay açıklanan büyüme rakamları gerçekten yılın ilk yarısında bir patlama olduğunu gösteriyor. Ancak bunun yılın ikinci yarısında aynı hızda sürdürülmesi mümkün değil. Fakat bunun ne düzeyde olacağı da merak konusu. Tarımdaki durum belli. Sanayi rakamlarına gelince temmuz ayında bir önceki yılın aynı ayına göre gelişme, hazirandan daha yavaş olmuş. Ama bu fark küçük. Nitekim, kapasite kullanım oranı da yüzde 84.5'ten sadece 84.1'e düşmüş. Bu nedenle bu ay açıklanacak ağustos verileri büyük önem taşıyor. 
Önümüzdeki haftalarda açıklanacak verileri dikkatle izlemeliyiz. Özellikle pazar günü açıklanacak enflasyon verilerini. Nerede durduğumuz bu ay daha da belirgin hale gelecek. 



</TEXT>
</DOC>
