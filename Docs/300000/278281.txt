<DOC>
<DOCNO> 278281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/ysenay.html </URL>
<DATE> 2004/10/08/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Milli takımlar üstüne 
</HEADLINE>
<TEXT>



Milli takımlardaki hiyerarşi kargaşası maalesef büyüyeceğe benziyor. "Milli Takımlar Teknik Direktörü" sıfatı kimdeyse, tüm sorumluluklar, yani alttaki bütün kategori yarışmacıları ona bağlı demektir... 
Bu konunun kurucusu olan şu satırların sahibi olarak, sanırım bu meselenin teknik yapısını ve olması gerekenleri iyi bilenlerdeniz. Ancak yeni federasyonda birçok değişiklik olmuş ve genç milli takımların başına Ünal Karaman getirilmiş olabilir. Ümit milli de Raşit Çetiner "başına buyruk" kalmış olabilir. Ancak şu bir gerçektir ki, A Milliler'in başındaki Ersun Yanal bütün kategorilerin patronudur ve milli forma ile oynanan müsabakalar onun sorumluluğu altındadır. Eğer yetkiler konusunda yeni şemalar yapılacaksa, bu format çok tartışılmalıdır, aksi durum milli formamıza büyük yanlışlar getirir. Ya milli takımların başına saygın ve uygun bir teknik menajer getirilir ve bütün işler ona bağlanır, ya da Yanal bütün sorumlulukları taşır ve konular tek elden götürülür. Aksi durumlarda ise bütün kategoriler arasında teknik çekişmeler, adam kayırmalar, bazılarının ayağını kaydırmalar gibi "Bizans oyunları" başlar ki, işte o zaman olabilecek tahribatlar uzun yıllar giderilemez ve korkarız milli formada bir "KAOS" başlayabilir. 

Zorlamazlar 
Ersun Yanal'ın milli göreve gelişi, yüklendiği bu en önemli konuyu ele alışı ve de bu ülkesel meseleye bakışını incelediğimiz zaman, hoca ile hiç de aynı fikirde olmadığımızı üzülerek görmekteyiz. Yanal, birçok medya kuruluşuna sayfalarca görüş verdi. Günlerce anlattı, durdu. Önce şurada anlaşalım hocam Gençlerbirliği soyunma odasını ve yarışmalarını yönetmekle milli kadro ve diğer kategorilerdeki bütünlüğü planlamak, yarıştırmak ve büyük bir denge halinde idare edebilmek inanın ki çok farklıdır. Takım futbolcusunu rakibe göre dilediğiniz taktik gereği motive edip, sahaya sürebilirsiniz. Bu futbolcular maç sonraları nispeten küçük kesimlerden övgü veya yergi alırak aşmaya çalışırlar kendilerini... Ama milli takımlarda öyle midir Tabii Kırmızı - Beyaz ve Ay - Yıldızlı formanın bahası da yoktur, hizmette sınırı da... Ancak o kutsal formanın içindeki yarışmacılar ülkenin en üst çıtadaki ve şöhretteki oyuncularıdır. Onlar hiç konuşmadan, ancak çok düşünerek çıkarlar sahaya... Onlardan istediğiniz görev için çırpınırlar. Ama oyun tarzlarına uymayan istekleriniz için de fazla zorlamazlar kendilerini... Çok da doğaldır bu... Şöhretin ve mali imkanların içeriğinde mesleğinin zirvesine erişmiş bir profesyonelin kendi bütünlüğü koruması zaten işinin de gereği değil midir... 
Özetle, dileriz Ersun Yanal hocamız artık yüz binlere değil de, 70 milyona takım yapıp, yarıştırdığının farkına varır. Milli forma adına "tertip, taktik" gibi düşüncelerini yeniden gözden geçirir. Yoksa 2006 Dünya Kupası finallerine gidemezsek eğer, yeni Ersun hocalardan "yeni milli takımlar öyküsü" dinlemeye hiç de niyetli değiliz. 


</TEXT>
</DOC>
