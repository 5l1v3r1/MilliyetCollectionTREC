<DOC>
<DOCNO> 261677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/bbas.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizden bu kadar 67-79 
</HEADLINE>
<TEXT>


Basketbol Milli Takımımız, yıldızlar topluluğu Dream Team ile dişe diş mücadele etti ancak yenilgiyi engelleyemedi. 12 Dev Adam, ABD'ye İbrahim Kutluay ve Serkan ile kafa tuttu, ancak, Tim Duncan-Allen Iverson ikilisini durduramadı 

GÖKHAN TÜRE 


Tarihi fırsat kaçtı 
A Milli Basketbol Takımımız, yıldızlar topluluğu Dream Team'e Hidayet'ten yoksun kadrosuyla kafa tuttu, ancak tarihe altın harflerle geçebilecek bir galibiyeti Duncan - Iverson ikilisine takılınca kaçırdı. Coach Tanjevic'in tüm takıma şans tanıdığı müsabakada güçlü rakibine karşı dişe diş bir oyun ortaya koyan 12 Dev Adam, ilk yarıda Mehmet ile skorda etkili olmasına karşın top kayıplarıyla ABD'ye çok sayıda hızlı hücum şansı verdi, devreyi 41 - 29 geride kapadı. 

İkinci maç yarın 
ÜÇÜNCÜ çeyrekte dengeyi kuran Millilerimiz, Tim Duncan - Allen Iverson ikilisinin sayılarına Serkan ve İbrahim ile karşılık verdi. Son çeyrekte İbrahim ve Serkan'ın üst üste üçlükleriyle coşan Ay - Yıldızlı ekibimiz, oyunun kontrolünü eline geçirdi. 36.22'de İbrahim'in üçlüğüyle skoru 68 - 65'e getiren 12 Dev Adam, kalan sürede Duncan ve Iverson'ın sayılarına cevap veremeyince yenilgiye engel olamadı. Milli Takım, ABD ile yarın akşam yine karşılaşacak. 

İstatistik 

TÜRKİYE OYUNCU TS 2S 3S SA R Ender - 0 1 0 1 - - Cevher 4 2 3 0 2 - 1 İbrahim 19 2 6 5 13 0 1 6 Kerem G. 3 1 5 - 1 1 6 Mehmet 14 4 15 0 1 6 6 9 Valentin 1 - 0 3 1 2 - Semih 2 - - 2 2 2 Kerem T. 3 0 1 1 6 - - Barış 2 1 1 - - - Serkan 17 1 2 5 10 - - Fatih 2 1 3 - - 3 TOPLAM 67 12 37 11 36 10 12 27 

ABD OYUNCU TS 2S 3S SA R Iverson 13 6 7 - 1 1 8 Marbury - - - - 1 Wade 9 3 6 - 3 4 - Boozer 8 4 4 - - 1 Anthony 5 2 3 0 1 1 2 - James 7 3 6 0 1 1 3 3 Marion 4 2 4 - - 2 Stoudamire - - - - - Duncan 16 8 11 0 1 - 8 Odom 9 3 4 0 1 3 4 9 Jefferson 8 3 6 0 2 2 2 1 TOPLAM 79 34 51 0 6 11 16 33 

1.PERİYOT 19 - 18 ABD 
2.PERİYOT 41 - 29 ABD 
3.PERİYOT 58 - 46 ABD 
MAÇ SKORU 79 - 67 ABD 
HAKEMLER Iztok Rems Slovenya , 
Kostas Koromilas Yunanistan 

Gezdir beni Hido 

GÖKHAN TÜRE 

Duncan'dan özel rica 
A Milli Basketbol Takımımız'ın yıldızlarından Hidayet Türkoğlu ile ABD Milli Takımı'nın ünlü pivotu Tim Duncan, Çırağan Oteli'nde düzenlenen basın toplantısına katılanları gülmekten kırıp geçirdiler. Toplantıda San Antonio Spurs'tan eski takım arkadaşı Duncan'ın tercümanlığını üstlenen Orlando Magicli Hidayet, çevirme sırasındaki esprileriyle herkesi kahkahaya boğdu. Toplantıda Hidayet, Duncan'a İznik yapımı bir çini hediye ederken, Duncan da kendi adını taşıyan D-Cool spor ayakkabısını Hidayet'e verdi. 

Hidayet'ten övgüler 
HİDAYET, eski takım arkadaşı Tim Duncan'dan çok şey öğrendiğini belirterek, "Duncan, oyunculuğuma çok büyük katkı yaptı. Eğer iyi oynadıysam bunda onun da payı vardır" dedi. Duncan ise, İstanbul'u nasıl bulduğu yönündeki bir soruya "İstanbul'u henüz gezmedim. Dün buraya geldik. Umarım dostum Hidayet beni gezdirir" diye yanıt verdi. Hidayet ayrıca Tim Duncan'a maket spor ayakkabılardan verirken, yine esprili bir şekilde "Umarım bu akşam bunlarla güzel bir maç çıkarırsın" ifadelerini kullandı. 

NOTLAR 
Olağanüstü güvenlik 
MAÇ şimdiye kadar eşi benzeri görülmemiş güvenlik önlemleri altında gerçekleştirildi. Karşılaşmadan saatler önce salon dışında ve içinde oluşturulan güvenlik ağı ile karşılaşmayı izlemeye gelen seyirciler didik didik arandı. Salonda da yüz kişiden oluşan güvenlik birimi kuş uçurtmadı. 

800 milyon izledi 
MAÇI ESPN televizyonu da naklen yayınladı. Dünya genelinde müsabakanın toplam 800 milyon basketbolsevere ulaştığı ve bu rakamın, ABD takımının Avrupa turnesi boyunca izleme oranı en yüksek maç olduğu açıklandı. 

Fenerliler tribünde 
SARI-Lacivertliler'in Hollandalı yıldızı Hooijdonk, Luciano, Önder, Cavit ve Fabiano da karşılaşmayı izleyenler arasındaydı. Bu arada Milli Takım'dan affını isteyen Mirsad Türkcan da sürpriz yaparak maçı izlemeye geldi. 

Alkış şov 
ABDİ İpekçi'yi dolduran 10 bin civarında basketbolsever mükemmel bir misafirperverlik örneği gösterdi. ABD takımı sahaya çıktığı zaman dakikalarca ayakta alkışlayan seyirciler, rakip oyunculara büyük sevgi gösterilerinde bulundu. Bu sevgiye de yıldızlar, tribünleri selamlayarak cevap verdi. 

Ünlü akını 
ABD Milli Takım ile 12 Dev Adam'ın mücadelesi büyük ilgi çekti. Tribünde, Devlet Bakanı Kürşat Tüzmen, CHP Genel Başkanı Deniz Baykal, Gençlik Spor Genel Müdürü Mehmet Atalay, Beşiktaş Başkanı Yıldırım Demirören, Fenerbahçe Başkanı Aziz Yıldırım, İkinci Başkan Nihat Özdemir, Asbaşkan Mahmut Uslu yönetici Hakan Bilal Kutlualp yer aldı. 

Hidayet'e izin yok 
MİLLİ Takım'ın en önemli silahlarından biri olan Hidayet Türkoğlu burnundaki problem nedeniyle dünkü maçta yer alamadı. Hidayet için özel maske yapılmasına rağmen coach Tanjevic, bu oyuncuyu riske etmedi. 

Brown büyülendi 
ABD Milli Takımı'nın ünlü coachu Larry Brown, taraftarlara övgü yağdırdı. Brown, "Bizim için çok güzel maç oldu. Taraftar inanılmazdı. İlk kez böyle bir atmosferde maç yaptık. Bundan sonra da bu tarz bir ortamda bu kadar zor bir maç oynayacağımızı sanmıyorum. Hepimiz çok memnun kaldık. Özellikle savunmayı oturtmaya çalışıyoruz. Oyuncularım zaten hücumu çözecek" dedi. Richard Jefferson ise, "Türkiye maçın sonuna kadar oyundan kopmadı. Bu da hatalarımızı görmemiz açısından çok önemliydi" diye konuştu. 

Tanjevic mutlu 
AY - Yıldızlı ekibimizin başantrenörü Bogdan Tanjevic, büyük mesafe aldıklarını söyledi. Yugoslav hoca, "Bu takım 12 gün önce kuruldu. Buna rağmen mücadelemiz mükemmeldi. Ben ortaya koyulan oyundan çok memnunum. Rakibin çok iyi savunma yapması karşısında dış atışlara yöneldik. Daha hazır olduğumuzda topu daha çok içerden oynayacağız" dedi. Serkan Erdoğan ise, "Maçtan önce kazanacağımıza inanmıyorduk. Ama sahaya çıkınca gördük ki, Amerikalılar'ın da iki eli ve ayağı var. Salı kazanmak için oynayacağız" yorumunu yaptı. 


</TEXT>
</DOC>
