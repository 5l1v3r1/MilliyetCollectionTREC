<DOC>
<DOCNO> 278990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/siyaset/siy01.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den 'yüzde 10 seçim barajı düşmeli' uyarısı 
</HEADLINE>
<TEXT>


Avrupa Komisyonu'nun yayımladığı İlerleme Raporu'nda, yüzde 10 barajının azınlıkların Meclis'te temsil hakkına zarar verdiği belirtildi. "Kürtçeye tolerans arttı" denilen raporda, komşu ülkelerle ilişkilerde sivillerin etkisinin artması da istendi 

BARKIN ŞIK Ankara DIŞ HABERLER SERVİSİ 


Avrupa Komisyonu'nun 6 Ekim'de açıkladığı İlerleme Raporu'nda, genel seçimlerde kullanılan "yurt genelinde yüzde 10 baraj" uygulamasının halen değiştirilmemesi yer aldı. Raporda ayrıca, Milli Güvenlik Kurulu'nda MGK belirlenen ulusal güvenlik stratejisi konusunda hükümetin daha aktif rol alması istenirken, komşularla ilişkilere dikkat edilmesi gerektiği vurgulandı. 
Raporun 49. sayfasında, siyasi partilerin Türkçe dışındaki diller kullanması konusunda halen kısıtlamalar olduğu vurgulanırken, yüzde 10'luk barajla ilgili şu ifadeler yer aldı 
"Siyasi partilerin erişmesi gereken yüzde 10'luk baraj yüzünden, azınlıkların Meclis'te temsil edilme hakkına kavuşmasını zorlaştıran seçim sisteminde, herhangi bir değişik yapılmamıştır." 
Raporda Kürtçeyle ilgili ayrıca şu tespitlere yer verildi 

Kürtçe toleransı arttı Nevruz'a izin verildi 
"Kürt dilinin kullanılması ve Kürt kültürünün farklı şekillerde ifade edilmesi yönünde tolerans artmıştır. İlkbaharın başlangıcına işaret eden Nevruz kutlamalarına izin verilmiş ve yalnızca küçük çapta olaylar rapor edilmiştir. Aralık 2003'te Yargıtay, Van'daki bir yerel mahkemenin Kürt dilinde poster kullanılmasını yasaklayan kararını bozmuştur. Yasağın, daha önce yapılan yasa değişikliklerini ihlal ettiğine karar verilmiştir. 

Yargıtay Kürtçe konuşana mahk miyeti bozdu 
NGO'lar sivil toplum örgütleri , Mart 2004 yerel seçimlerinin kampanyasında Kürtçe konuştukları gerekçesiyle birkaç kişi hakkında dava açıldığını ve yakın zamanda Kürt politikacıların suçlu bulunduğunu belirtmiştir. Ancak, Temmuz 2004'te Yargıtay, bir politikacıyı bir basın toplantısı sırasında Kürtçe konuştuğu gerekçesiyle 6 ay hapse mahk m eden kararı bozmuştur. 

Güneydoğu'da durum giderek iyileşiyor 
Kürt kökenli insanların yoğun olarak yaşadığı ülkenin doğu ve güneydoğusundaki durum genel olarak 1999'dan bu yana, hem güvenlik hem de temel özgürlüklerin kullanımı bakımından, gitgide iyileşmeye devam etmiştir. Olağanüstü hal durumu kaldırılmış, yerlerinden edilmiş kişilerin geri dönüşü devam etmiştir. Bununla birlikte, yerlerinden edilmiş kişilerin durumu halen kritiktir." 

Savunma bütçesini siviller kontrol etsin 
AB Komisyonu raporunda, ulusal güvenlik stratejisinin belirlenmesi ve 7. Uyum Paketi'yle değişikliğe gidilen 2945 sayılı Milli Güvenlik Kurulu Genel Sekreterliği Kanunu ile ilgili vurgularda da bulundu. MGK'da belirlenen ulusal güvenlik stratejisi konusunda hükümetin daha aktif rol alması istenirken, komşularla ilişkilere dikkat edilmesi gerektiği dile getirildi. Son bir yıl içinde yapılan yasal değişikliklere rağmen sivillerin idari otoritelerini askerler üzerinde tam anlamıyla kullanmasının önemine işaret edilen raporda, bunun özellikle iki alanda uygulanması tavsiye edildi. Raporda yer alan bu tavsiyelerden ilkinde, savunma bütçesinin kontrolünde sivillerin tüm yetkilerini kullanması talebi anlatılıyor. 

Komşularla ilişkide asker etkisi azalsın 
Sivillerin otoritesini kullanması istenen diğer madde de, komşularla ilişkilerin düzenlenmesi noktasında. Özellikle komşu ülkelerle ilişkilerde ulusal güvenlik stratejisinin oluşturulması ve uygulanmasında sivillerin etkisinin artması isteniyor. Raporda açıkça belirtilmemekle birlikte, ilişkilerde sivillerin ağırlık koyması istenen komşuları AB üyesi Yunanistan ve Güney Kıbrıs Rum Yönetimi ile, başta Fransa olmak üzere çok sayıda AB ülkesince desteklenen Ermenistan olduğu değerlendiriliyor. Ulusal Güvenlik Stratejisi, Türkiye'de, MGK Genel Sekreterliği'nce hazırlanan taslağın MGK olurunu alması ve Bakanlar Kurulu'nun onayının ardından yürürlüğe giriyor. 

Milli Güvenlik tanımında sivil alana müdahale 
İlerleme Raporu'nda bir başka atıf da, 7. Uyum Paketi'yle değişikliğe gidilen 2945 sayılı Milli Güvenlik Kurulu Genel Sekreterliği Kanunu'na yapılıyor. Raporda, kanunun "Milli Güvenlik" tanımını yapan 2 - a maddesinin, MGK'nın sivil alana müdahale etmesine dayanak oluşturacak şekilde kaleme alındığı işaret ediliyor. Söz konusu yasanın, 2 - a maddesinde de "milli güvenlik" şöyle tanımlanıyor 
"Milli Güvenlik devletin anayasal düzeninin, milli varlığının, bütünlüğünün, milletlerarası alanda siyasi, sosyal, kültürel ve ekonomik dahil bütün menfaatlerinin ve ahdi hukukunun her türlü dış ve iç tehditlere karşı korunması ve kollanmasını..." 


</TEXT>
</DOC>
