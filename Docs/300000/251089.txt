<DOC>
<DOCNO> 251089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonsiy06.html </URL>
<DATE> 2004/06/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Arınç Cumhuriyet, rejimlerin en faziletlisidir... 
</HEADLINE>
<TEXT>

     TBMM Başkanı Bülent Arınç, Cumhuriyetin, ''rejimlerin en faziletlisi'' olduğunu söyledi. 
     Arınç, Manisa'da Kuvayı Milliye ve Cumhuriyet Anıtı'nın açılışında yaptığı konuşmada, her ülkenin, her birimin, her yerden görülebilen, özellikleriyle herkesin takdir ettiği anıtlar yaptığını belirtti. 
     Kuvayı Milliye ve Cumhuriyet Anıtı'nın kaidesinin 65 metre, heykellerinin motifleriyle birlikte 22 metre olduğunu söyleyen Arınç, ''sanat şahaseri'' olarak nitelendirdiği eseri kazandıranlara teşekkür etti. 
     Bu anıtın dünyanın sayılı anıtları arasında yer almasının yanı sıra, tarih şuuru vermesi açısından da önemli olduğunu kaydeden TBMM Başkanı Arınç, şunları söyledi 
     ''Burada Kuvayı Milliye ve Cumhuriyeti simgeliyoruz. Sağ tarafımda kaide üzerinde Büyük Atatürk'ün Manisa'ya 1925 yılında ikinci kez gelişinde yaptığı konuşmanın önemli yerleri var. O günleri hatırlamamız lazım. 1919'da İzmir ve Manisa'nın işgale uğradığını, bu işgalin uzunca sürdüğünü, çok büyük eziyetler yaşandığını, yüzlerce insanımızın maalesef öldüğünü, şehit olduğunu o tarihlerden biliyoruz. 
     İşgal, bağımsızlık hareketimizin başarıya ulaşmasıyla sona erdi. Manisa yakıldı, yıkıldı, güçlü askerlerimiz, silahlı kuvvetlerimiz, ordumuz Manisa'yı 8 Eylül'de işgalden kurtardı. İşgal güçleri 9 Eylül'de de İzmir'den denize döküldü. 1923'de Büyük Atatürk ve arkadaşlarının Cumhuriyeti ilan etmesiyle zafer taçlandırılmış oldu.'' 
     
     ÜLKELERİN TARİHE VERDİĞİ ÖNEM 
     Bütün ülkelerin tarihlerine çok önem verdiklerini, gençlerini o tarih bilinciyle yetiştirme çabası harcadıklarını Arınç, şöyle devam etti 
     ''18 aylık Meclis Başkanlığı dönemimde pek çok ülkeyi ziyaret ettim. Japonya'ya gittiğinizde, belki sizlerin hatırlayacağınız en önemli olay 1945'de Hiroşima ve Nagazaki'ye atılan bombadır. Hiroşoma'yı özellikle ziyaret ettiriyorlar, O gün hatırlansın diye.. Bir hafta önce Almanya'da Berlin'deydim. Berlin yeniden Almanya'nın başkenti oldu. Berlin savaş yıllarında yandı, yıkıldı, büyük acılar çekildi. Utanç duvarı örüldü, yıkıldı. Tüm bu sıkıntıları kentte göreceğiniz gibi bir yandan da geleceği planlıyorlar.'' 
     
     KUVAYI MİLLİYE VE CUMHURİYET 
     Kuvayı Milliye'nin, ''bir bağımsızlık destanı'' olduğunu kaydeden Arınç, ''Anadolu halkının elindeki bütün imkansızlıklara rağmen...Ne maddi güç var, ne askerimiz kalmış, ne silahlarımız var, ne de silah üretecek bir teknolojimiz... En büyük imkansızlıklarla en büyük savaşı başarmanın adı... Bu aziz şehitlerimize, vatana sahip çıkmak, bayrağa sahip çıkmak şuuru ile imkansızı mümkün hale getirmesidir'' dedi. 
     TBMM Başkanı Arınç, Kuvayı Milliye'de, Anadolu halkının, köylüsüyle, şehirlisiyle, milis kuvvetleriyle, din adamıyla, şehrin eşrafıyla her kademede görev aldığını anlatarak, ''Manisa bunun şahididir, Kahramamaraş da, Yozgat da. Anadolu'nun her toprağı bunun şahididir. Bu anıt onu da simgeliyor. Kuvayı Milliye'yi hatırlatıyor. Gençlerimize bu nedir diyerek sormak, öğrenmek imkanı veriyor. Çok şükür gençlerimizin bu bilinç içinde yetiştiklerini, ülkemize sahip çıktıklarını sevinerek görüyoruz'' diye konuştu. 
     Cumhuriyet'in temelinde, Büyük Atatürk ve silah arkadaşlarının çok önceden, mücadeleye başlamadan kafalarında şekillenen rejimin gerçekleştirilmesinin yattığını vurgulayan Arınç, sözlerini şöyle sürdürdü 
     ''Cumhuriyet rejimlerin en faziletlisidir. Cumhuriyet, halka önem ve değer vermektir. Egemenliği millete veren düşünce, cumhuriyeti kuran düşüncedir. Türkiye Cumhuriyetimizi bu anıtımızla simgelemiş oluyoruz. Bu anıt ile hem Kuvayı Milliye'yi ve o günleri, hem Cumhuriyetimizi ve bugünleri düşünebilmek bizim önümüzü açacaktır. Bizim ufkumuzu açacaktır. Bu anıt, başka rejim, başka örnek aramaya ihtiyacımız olmadığını gösterecektir. Buna da gerçekten ihtiyacımız var.'' 
     
</TEXT>
</DOC>
