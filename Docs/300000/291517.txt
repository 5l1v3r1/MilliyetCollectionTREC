<DOC>
<DOCNO> 291517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur12.html </URL>
<DATE> 2004/11/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Mezarlığa haciz kararı 
</HEADLINE>
<TEXT>

     İrfan TONGO DHA 

EDİRNE'nin Keşan İlçesi'ne bağlı Çamlıca Belde Belediyesi'nin Gökçetepe ve Sazlıdere sahilleri imar planlarını çizen Harita Mühendisi Mehmet Tekin, 9 yıldır ödenmeyen alacaklarına karşılık, aralarında mezarlığın da bulunduğu belediyeye ait gayri menkullere haciz kararı aldırdı. 
     Çamlıca Belediyesi'nin DYP'li Başkanı Abdullah Ardıç, 1995 yılında Harita ve Kadastro Mühendisi Mehmet Tekin'e ait Keşan'daki Marmara Mühendislik Firması'na Gökçetepe ve Sazlıdere sahillerinin mevzii imar planlarını 4 milyar 495 milyon liraya çizdirdi. 
     Ancak aradan geçen 9 yıl içinde Çamlıca Belediyesi firmaya borcunu ödemedi. Bunun üzerine alacaklı firma gecikme faizleri ile birlikte belediyeye 650 milyar liralık haciz kararı aldırdı. Keşan İcra Müdürlüğü, haciz kararı üzerine belediyeden mal beyanında bulunmasını istedi. 
     Son yerel seçimlerde göreve gelen CHP'li Belediye Başkanı Halil Büyükyatıkçı, belediyenin imar planları çizimi karşılığı olan borcu için icra müdürlüğüne, belediyeye ait aralarında mezarlığın da bulunduğu gayri menkulleri teminat olarak gösterdi. 
     Bunun üzerine Marmara Mühendislik Firması belediyenin teminat olarak gösterdiği gayri menkullere haciz kararı aldırdı. Alacaklı şirketin aralarında mezarlığın da bulunduğu gayri menkuller üzerine haciz kararı aldırması beldede yaşayanları şaşkına çevirdi. 
     Çamlıca Belediye Başkanı CHP'li Halil Büyükyatıkçı konuyla ilgili, "Marmara Mühendislik Firması'nın sahibi Mehmet Tekin tarafından belediyeye alacak davası açıldı. Bizim tespitlerimize göre eski yönetim mühendislik şirketine sözleşmelerden doğan borcunu ödemiş. Hatta fazla ödeme de yapılmış görünüyor. Fakat buna rağmen bize alacak davası açtılar. Dava sürecinde yasal olarak mal beyanında bulunmamız gerekiyordu. Bu taşınmazların içerisinde belediyenin tüzel kişiliği adına kayıtlı mezarlık ta var. Tapuda mezarlık tarla olarak görünüyor. Yaptığımız iş tamamen yasalara uygundur. Mal beyanımızı doğru olarak yaptık. Aksi takdirde yapılan mal beyanı eksik yapılmış sayılır ve suç teşkil eder. Mezarlığın haciz listesinden çıkarılması için itirazda bulunduk'' dedi. 
     Marmara Mühendislik Firması'nın sahibi Mehmet Tekin ise konuşmak istemedi. 
     
</TEXT>
</DOC>
