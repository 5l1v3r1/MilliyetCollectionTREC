<DOC>
<DOCNO> 255320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun23.html </URL>
<DATE> 2004/07/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İtalya'da Müslüman öğrencilere ayrı sınıf projesi bakanlığa takıldı 
</HEADLINE>
<TEXT>

     Lütfullah Göktaş bildiriyor 
İtalya'nın Milano kentinde bir lise tarafından gündeme getirilen ve gelecek öğretim yılından itibaren sadece Müslüman öğrencilerden oluşacak bir sınıf açılmasını öngören uygulama, bakanlık engeline takıldı. 
     İtalya Eğitim Bakanı Letizia Moratti'nin, Milano'daki yetkililere telefon açarak, ''Öğrencilerin dinlerini esas alarak yapılacak bir ayrı sınıf uygulaması anayasaya aykırı olur'' uyarısında bulunması üzerine, projeden vazgeçmek zorunda kalındığı öğrenildi. 
     Gaetana Agnesi Sosyal Bilimler Lisesi yetkilileri, bazı Müslüman velilerden gelen istek doğrultusunda, gelecek öğretim yılından itibaren Müslüman öğrenciler için ayrı bir sınıf açmayı kararlaştırdıklarını açıklamıştı. Okul yetkilileri, Eğitim Bakanlığı'ndan gelen telefon sonrasında, bakanlıkla birlikte hazırlanan yazılı bir açıklamayla projeden vazgeçildiğini duyurdu. Açıklamada şöyle denildi 
     ''Gelecek yıldan itibaren uygulamayı planladığımız projenin gerçekleştirilmesi mümkün olmayacaktır. Zira anayasanın her türlü ayrımcılığı önlemeyi, kültürler arası entegrasyon ve diyalogu öngören hükümleriyle çelişkiye sebebiyet vermemek için, belirli bir dil, kültür ve dine mensup öğrencilerle ayrı birer sınıf teşkil edilemeyeceği kanaatine varılmıştır.'' Öte yandan okul müdürü Giovanni Gaglio, ''Yine de projenin gerçekleştirilememesiyle, göçmenlerin entegrasyonu açısından aslında önemli bir fırsatın kaçırıldığını düşünüyorum. Aileler şimdi çocuklarını okula göndermezlerse ne olacak Bizim tek bir amacımız vardı, o da çocukların eğitim hakkından yararlanmalarını sağlamak'' dedi. 
     Lisenin İtalyanca öğretmeni Maurizia Franzini ise bakanlığın talimatının kendilerinde ''soğuk duş'' etkisi yarattığını ifade ederek, ''Proje, ailelerin okula göndermek istemediği kızların eğitim imkanına kavuşmasını sağlayacaktı. Dolayısıyla projenin engellenmesine şahsen çok üzüldüm'' dedi. 
     Proje ilk kez dile getirildiğinde, siyasi partiler arasında farklı tepkileri de beraberinde getirmişti. Kimi partiler, bunun yeni bir deneyim olacağını savunarak projeye olumlu yaklaşırken, özellikle sağ partiler, uygulamadan vazgeçilmesi gerektiğini savunmuştu. 
     
</TEXT>
</DOC>
