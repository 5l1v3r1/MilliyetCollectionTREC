<DOC>
<DOCNO> 258911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/siyaset/axsiy02.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa, İslam'ın etkisine girecek' 
</HEADLINE>
<TEXT>


Prof. Lewis, Almanya'daki Türklerin, Fransa'daki Arapların nüfus hareketlerine dikkat çekti 

GÜRSEL KÖKSAL Frankfurt 


ABD'li Ortadoğu uzmanı Prof. Bernard Lewis, yüzyılın sonunda Avrupa'nın İslamın etkisi altına gireceğini öne sürdü. 
Lewis, Die Welt gazetesine yaptığı açıklamada, Müslümanların gelecekte Avrupa'da çoğunluğu oluşturacaklarını savundu. "Gelecekte ABD'nin yanındaki küresel oyuncular Çin, Hindistan ve muhtemelen sağlıklı bir Rusya olacak" diyen Lewis, Avrupa'nın Batı'daki Arap dünyasının bir parçası olacağını da iddia ederek, "Almanya'da Türkler, Fransa'da Araplar ve İngiltere'de Pakistanlı göçmenler genç yaşta evlenip çok çocuk yapıyorlar. Avrupa, en geç 21. yüzyılın sonunda Müslüman çoğunluğa sahip olacak" diye konuştu. Son kitabı "Atatürk'ün Paradoksu"nda, Atatürk'ün önce Batı'ya direndiğini, sonra ülkeyi Batı uygarlığına yönlendirdiğini anlatan Lewis, "Aynı şey Irak'ta da geçerli olabilir mi " sorusuna "Irak'ta dışardan dayatılan diktatörlük yine dışardan müdahaleyle yıkıldı. Saddam iktidarının kökleri Arap - İslam kültürüne değil Avrupa modeline, Nazilerinkine dayanıyor" yanıtını verdi. 


</TEXT>
</DOC>
