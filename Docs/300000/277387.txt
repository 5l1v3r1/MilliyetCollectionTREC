<DOC>
<DOCNO> 277387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun13.html </URL>
<DATE> 2004/10/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Irak'ta bugün... 2 başsız ceset, patlama ve silahlı saldırı 
</HEADLINE>
<TEXT>

     Irak'ın Musul kentinde polis 2 başsız ceset daha buldu. 
     Polis ve hastane yetkilileri, bir otobüs istasyonu yakınında iki gün önce bir başsız cesedin bulunmasının ardından, bugün de 2 başsız ceset bulunduğunu, öldürülen bu kişilerin Iraklı olduğunu belirtti. İlk bulunan başsız cesedin de bir Iraklıya ait olduğu kaydedildi. 
     Polis, cinayet nedenini ve cinayeti işleyenlerin kim olduğunu henüz açıklamadı. 
     
     4 IRAKLI SİLAHLA TARANDI 

     Bu arada, Bağdat'ın güneyindeki Latifiye'de kimliği belirsiz silahlı kişiler dün 4 Iraklıyı öldürdü. 
     Polis kaynakları, sivil giyimli saldırganların kalaşnikoflarla 4 Iraklının aracına ateş açtığını, 4 kişinin cesedinin Latifiye'deki hastaneye götürüldüğünü belirtti. 
     Saldırganların 4 Iraklıyı öldürme nedenleri henüz bilinmiyor. 
     
     BAKANLIĞA 2 HAVAN MERMİSİ 

     Bağdat'taki Petrol Bakanlığı yakınlarına bu sabah saatlerinde 2 havan mermisi düştüğü bildirildi. 
     Bakanlıktaki güvenlik görevlisi, bir merminin binanın karşısındaki alana, diğerinin de bakanlığın yanındaki binanın yakınına düştüğünü belirtti. Güvenlik görevlisi, maddi hasara yol açmayan olayda ölen ya da yaralanan olmadığını da kaydetti. 
     Petrol Bakanlığı, Bağdat'a Nisan 2003'te giren Amerikan askerlerince korunan tek bakanlıktı. Bakanlık binası, şimdi de başkentin en iyi korunan binaları arasında yer alıyor. 
     
     ABD ASKERLERİ GEÇERKEN BOMBA PATLADI 

     Öte yandan, Bağdat yakınlarında dün gece Amerikan kafilesinin geçtiği sırada meydana gelen patlamada bir asker öldü. 
     Amerikan ordusunun açıklamasına göre, kafilenin geçtiği yolda gece yarısına doğru patlama oldu. Patlamada 2 asker de yaralandı. 
     Pentagon'a göre, Irak'ta geçen yılın martından bu yana 1056 Amerikan askeri öldü. 
     
</TEXT>
</DOC>
