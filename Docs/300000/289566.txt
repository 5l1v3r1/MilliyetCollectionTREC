<DOC>
<DOCNO> 289566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo06.html </URL>
<DATE> 2004/11/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Utah Jazz'ın Bobcats'i yendiği maçta Mehmet Okur sayı bulamadı 
</HEADLINE>
<TEXT>

     ABD Profesyonel Basketbol Ligi'ne, 8 maçla devam edildi. 
     Batı Konferansı Kuzeybatı Grubu'nda lider Seattle'ın ardından 2. sırada yer alan Mehmet Okur'un takımı Utah Jazz, deplasmanda Charlotte Bobcats'i, çekişmeli geçen bir maç sonucunda 107-105 yendi. Maçta 16 dakika forma giyen Okur, sayı bulamadı ve maçı 1 asist, 1 ribauntla tamamladı. 
     Utah'da Carlos Boozer, 34 sayı, 13 ribaunt ve 3 asistle maçın yıldızı olurken Raja Bell de 21 sayı ve 1 asistlik performansıyla galibiyete katkıda bulundu. 
     Bobcats'de ise, kariyerinin en yüksek rakamına ulaşan Keith Bogans'ın 28 sayı, 5 ribaunt ve 5 asist, Eddie House'ın 17 sayı, 1 ribaunt ve 5 asist ile Gerald Wallace'ın 16 sayı, 5 ribaunt ve 2 asistlik oyunları, yenilgiyi engelleyemedi. 
     
     SEATTLE, 1993'DEN BU YANA EN İYİ BAŞLANGICINI YAPTI 

     Sezon açılış maçında Los Angeles Clippers'a yenilen ve daha sonra çıktığı 6 maçı kazanan Seattle Supersonics, Philedelphia Sixers'ı 103-95 yenerek, galibiyet serisini ve Batı Konferansı Kuzeybatı Grubu'ndaki liderliğini sürdürdü. 
     1993 yılından bu yana lige en iyi başlangıcını yapan Seattle'da, İbrahim Kutluay, bu maçta da forma giymezken, Ray Allen 37 sayı, 5 ribaunt ve 5 asistlik performansıyla bu sezonki en yüksek rakamına ulaştı ve aynı zamanda günün en skorer ismi oldu. 
     21 sayı, 6 ribaunt ve 3 asistli Rashard Lewis, 20 sayı, 5 ribaunt ve 1 asistli Vladimir Radmonovic ile 19 sayı, 3 ribaunt ve 5 asistli Antonio Daniels, galibiyeti getiren diğer isimler oldular. 
     Sixers'da ise Allen Iverson'un 26 sayı, 2 ribaunt ve 4 asistlik oyunu galibiyet için yeterli olmadı. 
     Lige yarın, aralarında Mehmet Okurlu Utah Jazz ile Hidayet Türkoğlu'nun takımı Orlando Magic'in karşılaşacağı maçın da olduğu 11 maçla devam edilecek. 
     
     Günün diğer maçlarında alınan sonuçlar şöyle 

     Atlanta Hawks-Houston Rockets 88-84. 
     Minnesota Timberwolves-Miami Heats 108-97. 
     Phoenix Suns-Dallas Mavericks 107-101. 
     San Antonio Spurs-New York Knicks 99-81. 
     Sacramento Kings-Chicago bulls 113-106. 
     Los Angeles Clippers-Toronto Raptors 101-89. 
     
</TEXT>
</DOC>
