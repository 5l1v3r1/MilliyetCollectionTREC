<DOC>
<DOCNO> 295956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo32.html </URL>
<DATE> 2004/12/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Oktay Ümit Karan ile görüşmedik... 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, Galatasaraylı Ümit Karan ile transferi konusunda görüştüğü yönünde çıkan haberleri yalanladı. 
     Oktay, yazılı olarak yaptığı açıklamada, ''Ümit Karan'ın ne kendisiyle ne de temsilcileriyle herhangi bir görüşmem olmamıştır'' dedi. 
     Kıvanç Oktay açıklamasında, ''Son birkaç gündür basında yer alan, Ümit Karan'ın transferine yönelik görüşmelerde bulunduğum şeklindeki haberler gerçeği yansıtmamaktadır. Ümit Karan'ın ne kendisiyle ne de temsilcileriyle herhangi bir görüşmem olmamıştır. Ayrıca şu an için bu oyuncunun transferi kulübümüzce düşünülmemektedir'' görüşlerine yer verdi. 
     Bu arada, kulübün internet sitesinde yapılan açıklamada ise başkan Yıldırım Demirören'in bir gazetede yer alan röportajında ''en fazla 5 bin bedava bilet verdik'' şeklindeki ifadesinin yanlış anlama sonucu yer aldığı ifade edilerek, şu görüşlere yer verildi 
     ''Başkanımızın kastettiği bu 5 bin bilet, yapılan sözleşmeler gereği sponsorlarımıza dağıtılan biletlerdir. Dağıtılan biletlerin taraftara ücretsiz olarak verildiği şeklinde bir olay söz konusu değildir.'' Öte yandan, kulübün motorsporları şubesinin kapandığı yönünde çıkan haberlerin gerçeği yansıtmadığı ve şubenin faaliyetlerine devam ettiği ifade edildi. 
     
</TEXT>
</DOC>
