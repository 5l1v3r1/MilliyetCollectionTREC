<DOC>
<DOCNO> 278732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo33.html </URL>
<DATE> 2004/10/09/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Bıçakcı "Türk futbolunun özlediği seyirci vardı" 
</HEADLINE>
<TEXT>

     Türkiye'nin, Kazakistan'ı 4-0 yendiği maçın ardından Futbol Federasyonu Başkanı Levent Bıçakçı, taraftarlardan ve stadın atmosferinden övgüyle söz etti. 
     Bıçakçı, maçtan sonra yaptığı açıklamada, milli karşılaşmaya taraftarların aileleriyle birlikte geldiğini ifade ederek, ''Türk futbolunun özlediği seyirci vardı. Atmosfer muhteşemdi'' dedi. 
     Bıçakçı, bir gazetecinin ''Bundan sonra milli maçlar Fenerbahçe Şükrü Saracoğlu Stadı'nda mı oynanır '' şeklindeki sorusu üzerine, ''Bu seyirciyi ve atmosferi gördükten sonra büyük olasılıkla bundan sonra maçlar burada oynanır'' şeklinde yanıt verdi. 
     Milli takımın Kazakistan karşısında istediği futbolu sahaya yansıtamadığını anlatan Levent Bıçakçı, ''Kazakistan zayıf bir rakipti. Bize karşı kapandılar. İstediğimiz oyunu ortaya koyamadık. Ancak istediğimiz sonucu aldık. Kazakistan'ı farklı yenerek gruptaki ilk galibiyetimizi elde ettik. Diğer maçın da berabere bitmesi bizim için iyi bir sonuçtur'' diye konuştu. 
     Levent Bıçakçı, 13 Ekim Çarşamba günü yapacakları Danimarka maçının Kazakistan maçından farklı olacağını, o karşılaşmadan da iyi bir sonuç almak istediklerini söyledi. 
     Bir gazetecinin ''Hakan Şükür olsaydı daha farklı olur muydu '' sorusu üzerine Bıçakçı, ''Hakan Şükür sevdiğimiz bir oyuncu. Polemiklere girmek istemiyorum'' diye yanıtladı. 
     Futbol Federasyonu Başkan Vekili Şekip Mosturoğlu ise Fenerbahçe Şükrü Saracoğlu Stadı'nın atmosferinin çok güzel olduğunu vurgulayarak, ''Fenerbahçe Şükrü Saracoğlu Stadı tercih edilen bir stat. Artık milli takım seyircisi oluşuyor. Seyirci ve organizasyon müthişti. Fenerbahçe Kulübü'ne teşekkür ederim. Galibiyetten dolayı mutluyuz, beklediğimiz bir sonuçtu. Danimarka'yı da yenip rakibimizin gruptaki iddiasını bitirmek istiyoruz'' dedi. 
     Gençlik ve Spor Genel Müdürü Mehmet Atalay ise A Milli Takımı'nın güzel bir galibiyet aldığını ifade ederek, milli takımın yükselen bir grafiği var. Bundan sonra çok daha iyi olacaktır. Bence biz bu grubu geçeriz'' diye konuştu. 
     
     ''ATMOSFER MÜKEMMELDİ'' 
     A Milli Takım Sorumlusu Davut Dişli, Kazakistan karşısında özellikle ikinci yarıda çok iyi oynadıklarını ve farklı galip geldiklerini, ayrıca Fenerbahçe Şükrü Saracoğlu Stadı'ndaki atmosferin de mükemmel olduğunu söyledi. 
     Dişli, basın mensuplarının milli takımın Hakan Şükür'ü arayıp aramadığı ile ilgili bir sorusuna ''Hakan'ı gözler aramadı. Sonuç 4-0. Bu tür spekülasyonların neden yapıldığını anlayamıyorum. Bunlar hem Hakan'a hem de milli takıma zarar veriyor. Ben Hakan Şükür'ün özel hayranıyım. Milli Takım'da oynadığı her zaman büyük faydalar sağlamıştır. Sağlamaya da devam edecektir. Önümüzde Danimarka maçı var. Milli maçlar öncesi bu tür spekülasyonlar yapılmamalı'' diye konuştu. 
     Herkesin milli takımda alternatifinin bulunduğunu belirten Dişli, ''Bu konuların bu kadar konuşulması doğru değil. Milli takıma zarar verir. Artık bunları bırakıp önümüzdeki Danimarka maçına bakalım'' dedi. 
     
</TEXT>
</DOC>
