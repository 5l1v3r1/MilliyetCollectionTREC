<DOC>
<DOCNO> 256781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko04.html </URL>
<DATE> 2004/07/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ev maliyetleri giderek artıyor... 
</HEADLINE>
<TEXT>

     Ev maliyetleri giderek artıyor. 100 metrekarelik apartman dairesinin arsa bedeli hariç maliyeti, 32.5 milyar liraya kadar ulaştı. 
     Devlet İstatistik Enstitüsü DİE verilerinden yola çıkılarak yapılan hesaplamaya göre, ocak-mart döneminde inşaat ruhsatı verilen apartmanlarda 100 metrekarelik dairenin arsa bedeli hariç maliyeti 32 milyar 500.4 milyon lira oldu. Daire maliyeti, geçen yılın aynı dönemindeki 28 milyar 874.1 milyon liralık düzeyine göre yüzde 12.6 arttı. 
     İnşaat ruhsatı verilen ev tipi yapılarda da daire maliyeti yüzde 15.9 artarak 27 milyar 925.7 milyon liradan 32 milyar 369.8 milyon liraya ulaştı. 
     Ev tipi yapılarda ortalama daire büyüklüğü 172 metrekare, apartmanlarda ise 154 metrekare oldu. 
     
     KULLANIM İZNİ VERİLEN YAPILAR 

     İlk üç ayda yapı kullanım izni verilen konutlarda, 100 metrekarelik apartman dairesinin arsa bedeli hariç maliyeti yüzde 3.9 artarak 29 milyar 374.2 milyon liradan 30 milyar 509.4 milyon liraya çıktı. 
     100 metrekarelik evin arsa bedeli hariç maliyeti de yüzde 11.5'lik artışla 28 milyar 43.6 milyon liradan 31 milyar 276.7 milyon liraya ulaştı. Yapı kullanma izin belgesi verilen evlerde ortalama daire büyüklüğü 148 metrekare, apartmanlarda 144 metrekare olarak hesaplandı. 

ANKA 

     
</TEXT>
</DOC>
