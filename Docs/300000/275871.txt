<DOC>
<DOCNO> 275871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun25.html </URL>
<DATE> 2004/09/29/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ekim'de Türkiye'den Fransa'ya AB çıkarması... 
</HEADLINE>
<TEXT>

     Fransa'nın başkenti Paris, Türkiye için önemli kararın alınacağı Aralık ayındaki AB zirvesinden önce, Ekim ayında, Türkiye'den Başbakan Recep Tayyip Erdoğan, milletvekilleri, bilim adamları, sivil toplum örgütleri temsilcileri ve gazetecileri ağırlayacak. 
     Başbakan Erdoğan, Türkiye'nin AB üyeliğini Fransız kamuoyuna daha iyi anlatmak için 20 Ekim'de Paris'e gelecek ve Fransa Uluslararası İlişkiler Enstitüsü'nde IFRI bir konferans verecek. 
     Erdoğan, aynı gün merkezi Paris'te bulanan Ekonomik İşbirliği ve Kalkınma Örgütü'nü OECD ziyaret ederek, örgütün yetkileriyle görüşecek. 
     TBMM ile Avrupa Parlamentosu arasında köprü vazifesi gören Karma Parlamento Komisyonu'nun KPK eş başkanı Aydın Dumanoğlu başkanlığındaki bir parlamenter heyeti de 11 Ekim'de Paris'e gelerek Fransız meslektaşlarıyla Türkiye'nin AB üyeliği konusunda görüşmelerde bulunacak. 
     TBMM AB Uyum Komisyonu Başkanı Yaşar Yakış ve komisyonun diğer üyeleri, 19 Ekim'de Fransız muhataplarıyla görüşmeler için Paris'e gelecekler. 
     Fransa-Türkiye Dostluk Komitesi, 2 Ekim'de Senato binasında, Türkiye'nin AB üyeliğine ilişkin bir konferans düzenleyecek. Bu konferansa, Fransız ve Türk milletvekilleriyle bilim adamları katılacak. 
     Türkiye'den gelecek insan hakları dernekleri temsilcileri ve gazetecilerin katılımıyla, 1 Ekim Cuma günü Paris'te Türkiye'nin AB üyeliğiyle ilgili bir konferans düzenlenecek. 
     Fransa, Aralık ayında yapılacak AB zirvesinden önce, Türkiye'nin üyeliğinin en yoğun tartışıldığı birlik ülkeleri içinde ilk sırada yer alıyor. Söz konusu zirvede AB liderleri, Türkiye ile tam üyelik müzakerelerine başlanıp başlanmayacağına karar vermeleri bekleniyor. 
     
</TEXT>
</DOC>
