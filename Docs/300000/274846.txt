<DOC>
<DOCNO> 274846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy10.html </URL>
<DATE> 2004/09/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Baykal Başbakan Ankara'da rest çekti, Brüksel'de teslim oldu... 
</HEADLINE>
<TEXT>

     CHP Genel Başkanı Deniz Baykal, ''İktidar içine girdiği sıkıntıyı, Brüksel'de yaşadığı sorunları, orada gerçekleştiremediği tabloyu CHP tartışmasıyla örtmek istiyor'' dedi. 
     Baykal, çeşitli ziyaretlerde bulunmak üzere geldiği Artvin'de, Hopa İlçesi'ne bağlı Kemalpaşa Beldesi'nde vatandaşlarla sohbet etti. 
     Türkiye'de çok sayıda gencin iş bulamadığını belirten Baykal, ''Gençler üniversiteleri bitiriyor ama iş bulamıyor. Biz, tüm ülkenin sorunlarını biliyoruz. İktidara geldiğimiz zaman belli bir program çerçevesinde bütün sorunları çözmeye çalışacağız'' diye konuştu. 
     Daha sonra Arhavi İlçesi'ne giden Baykal, Belediye Başkanı Musa Ulutaş'ı ziyaret etti. 
     Baykal, gazetecilerin, Başbakan Recep Tayyip Erdoğan'ın ''önceki günlerde borsadaki düşüşün CHP'den kaynaklandığı'' yönündeki açıklamalarıyla ilgili görüşlerini sormaları üzerine, şunları söyledi 
     ''CHP'ye iktidardan sistemli saldırılar var. Durduk yerde iktidar sözcüleri, hiçbir ciddi dayanağı olmayan, haklı bir temeli olmayan suçlamalarla CHP'ye saldırmaya başladılar. Bu saldırı tırmanışı son olarak sayın Başbakan düzeyine kadar geldi. Başbakan da CHP'ye saldırma duygularını kontrol edemedi. İktidarın CHP ile sürtüşme arayışı içine girdiğine tanık olduk. Bunun bence hiçbir haklı temeli yok. İktidar, içine girdiği sıkıntıyı, Brüksel'de yaşadığı sorunları, orada gerçekleştiremediği tabloyu CHP tartışmasıyla örtmek istiyor. Biz bunun bir parçası değiliz.'' İktidarı, ''içine girdiği yanlış politika nedeniyle suçlama çabası içine girmediklerini'', sadece iktidarın tavır değiştirmesi gerektiğini, bunun Türkiye için önemli olduğunu ortaya koyduklarını ifade eden Baykal, ''Tavır değiştireceğinden de hiç kuşku duymadık. Başbakan en iddialı ifadelerle Ankara'da meydan okurken bunun temelsiz, yersiz, boş, kısa sürede iflas edecek bir tavır olduğunu biliyorduk. Ankara'daki meydan okumanın, Brüksel'de teslimiyete dönüşeceğini bilerek ve bu durumda parlamentonun bir çalışma yaparak TCK'nın sonuçlanmasına fırsat verecek bir olağanüstü çağrı yaparak görevimizi yerine getirdik'' dedi. 
     Baykal, iktidarın, içinde bulunduğu durumu, içine girdiği yanlışları klasik partiler arası tartışma zemini yaratarak örtbas etmeye çalıştığını ileri sürerek, ''Buna biz katkı yapmayacağız. Biz Türkiye'ye sahip çıkmaya çalışıyoruz. Başbakan Türkiye'de yapmış olduğu yanlış dolayısıyla ekonomiyi karıştırdı. 200 trilyon liranın üzerinde bir faiz yükü artışı gerçekleşti. Bunun normal sorumlusu bizzat başbakandır. Meydan okumaktan vazgeçip Brüksel'deki telkinler doğrultusuna girdiği anda borsa ve faizler toparlandı'' diye konuştu. 
     
     ''İKTİDAR, CHP İLE TARTIŞMAYI BİR KENARA BIRAKMALI'' 
     İktidarın CHP ile tartışmayı bir kenara bırakarak hasar tespiti yapması gerektiğini savunan Baykal, '' Nerede hata yaptık, niçin hata yaptık , bunun değerlendirmesini yapmalıdır. Türkiye'nin bundan sonra yapılan hata nedeniyle ne gibi sorunlarla karşılaşacağının değerlenmesini yapmalı, tedbirlerini almalıdır. Fakat 200 trilyon lira sadece maddi açıdan kaybımız oldu'' dedi. 
     Herkesin 6 Ekim'de yayınlanacak İlerleme Raporu'nu beklediğini kaydeden Baykal, şöyle devam etti 
     ''Bu raporda bizi rahatsız edecek bir şeyin olmaması gerekiyor. Umarım olmayacaktır. Eğer raporda yeni sıkıntılar, sorunlar ortaya çıkmaya başlarsa Türkiye'nin bu son dönemde içine girdiği çelişkili tavırdan kaynaklanmaktadır. Çünkü sayın Başbakanın bu tutumu maalesef Türkiye'ye yönelik güveni sarsmıştır. Bunun sonucunda Türkiye ile ilişkilerinde AB yetkililerinin ek güvence arayışı tehlikesi baş göstermiştir. Türkiye'nin 17 Aralık'ta belini zayıflatmıştır. Bunlara karşı önlem almak lazım. Eğer başbakan ''U'' dönüşü yapmamış olsaydı çok daha büyük sıkıntılarla karşı karşıya kalacağını biliyordum. O nedenle başbakanın Ankara'da söylediklerini unuttuk. Brüksel'de dönüş yapmış olması Türkiye açısından iyi olmuştur. Eğer bu dönüşü yapmamış olsaydı Türkiye ağır bir bedel ödeyecekti. Şimdi o tehlikeyi atlattık.'' Baykal, toplumun yapılan hatalar karşısında özendirici bir tavır içinde olmaması gerektiğini belirterek, ''Çünkü yapılmış olan bir hatadır. Hata değil de büyük hizmetmiş, bir başarıymış gibi anlamak bundan sonra benzer hataların yapılmasını açığa çıkarır. Bu yanlıştan dönerek iyi yaptı diyorlarsa evet, iyi yaptı. Ama bu yapılanın yanlış olduğunu ortadan kaldırmıyor. Bundan sonra yanlış yapılmaması için toplum olarak hepimizin gerekli tavrı göstermesi gerekir'' diye konuştu. 
     
     ''BAŞBAKAN ANKARA'DA REST ÇEKMİŞ, BRÜKSEL'DE TESLİM OLMUŞTUR'' 
     ''Başbakanın Brüksel'de tavrından dönmüş olması sadece Brüksel'in değil, Türkiye'nin başarısı olmuştur'' diyen Baykal, şöyle konuştu 
     ''Başta ana muhalefet partisi olmak üzere toplumun bütün kesimi başbakanın bu tavrının kabul edilemez olduğunu açıklıkla ortaya koymuştur. Buna AB'nin tavrı eklenince Başbakan yalnız kaldığını görmüştür. Başbakan meydan okuyuşunu AB'ye yönelik yapmamıştır. Türkiye'de yanlış yaptığını söyleyen insanlara karşı yapmıştır. Bu meydan okuyuşun muhatabı sadece Brüksel değildir, başta başbakan yardımcısı olmak üzere AK Parti'de bir mutabakat ve uzlaşmayla Başbakanın meydan okuyuşuna katılmayan bütün çevrelere yönelik bir meydan okuyuş yapmıştır. Onun altında kalmıştır. Bunun söylenmesi bazı çevreleri çok rahatsız ediyor. Biz söylemeye de meraklı değiliz. Başbakan Ankara'da rest çekmiştir, Brüksel'de teslim olmuştur. Tablo bu kadar açık.'' 
     
</TEXT>
</DOC>
