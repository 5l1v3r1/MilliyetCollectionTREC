<DOC>
<DOCNO> 287305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/magazin/yazdud.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi ile tarih iç içe 
</HEADLINE>
<TEXT>


Çelik Palas Otel bitmiş, bir dünya markası Yeşim Tekstil, İskender Kebap Londra yolunda, doğa harikası Cumalıkızık Köyü, trafik bir felaket, Türk Sanat Müziği'ne aşık bir vali... 


Efendim Adana'nın pamuğundan, kültür, tarih ve eğlence yaşamından Bursa'ya uzanıyoruz bu kez. Birlikte İskender kebabını, Kafkas kestane şekerini tadıp kaplıcalarında toksinlerimizi atacağız... Bursa'yı belki Bursalılar bile bu kadar iyi tanımamış, yaşamamış olacak bugüne kadar. Demedi demeyin. Bu kadar kelamdan sonra gelelim sadede. Bursalı genç işadamı dostum Hasan Dağcı ve sırdaşım İsmail Akkaya ile birlikte gittim Bursa'ya. İDO'nun İstanbul Yenikapı'dan kalkan Adnan Menderes adlı konforlu feribotunda, first class kamarada seyahat ettik. Sağolsun Hasan sürpriz yaptı. Ama Hasan ve ben niyetli olduğumuz için zengin büfesinden İsmoş yararlanabildi ancak. Denizatı Turizm İşletmecilik bence 10 numara çalışıyor. Feribot pırıl pırıldı. Ekip muhteşem. Büfede Ramazan mönüleri çeşit çeşit. Geminin mühendisi ve kaptanı ile biraz sohbet ettik. Bu gemiden dünyada 14 tane varmış. Hasan "Adnan Menderes 
800 yolcu kapasiteli. Saatte 44 mil sürat yapıyor. Avustralya menşeli. 200 araçlık kapasitesi var ayrıca. İstanbul-Yalova 45 dakika. Kaza riski yok. Sayın Tayyip Erdoğan'ın belediye başkanlığı sırasında alındı. O zamanlar çok eleştirilmişti. Türkiye'nin konumuna göre çok lüks bulundu bu gemiler. Halbuki bu gemiler sayesinde trafik kazaları yüzde 80 azaldı. İstanbul-Bandırma 8 saatti, şimdi 75 dakikaya inecek. Aynı feribottan bir tane daha var, adı Turgut Özal" dedi. Yalova-İstanbul arasında hizmet veren Turgut Özal ile birlikte 1996'dan bugüne kadar 10 bin yolcu taşımışlar. İstanbul-Yalova hattı, otomobil 32 milyon. Şoföre ücret yok ama yolcular 6 milyon lira. Yenikapı-Bandırma ise otomobil 72 milyon lira. Hasan "1996 İstanbul-Bandırma arasındaki trafik kazalarından 1 yılda 150 kişi ölüyordu. Şimdi ise bu rakam 40'a düştü. 2005'te Bursa-İstanbul arası feribot ile 75 dakikaya inecek. Araç trafiği de çok rahatlayacak, böylece kazalar da azalacak" diyor. 

Tekstil sektöründe Bursa farkı 

Yalova'ya 1 saat, Yavola'dan Bursa'ya 45 dakikada geldik. Osmanlı kültürü Bursa'daki yaşam üzerinde müthiş etkili olmuş. Yolumuzun üzerinde 680 yıllık Dürdane Köyü var. Osmanlı padişahları av dönüşü bu köyde dinlenirmiş. Bursa'nın girişi gerçekten enteresan. Tepelerde köyler, yol kenarlarında ise Bursa Tekstil, Ticaret Merkezi BUTTİM gibi dev binalar. Renault, Tofaş, Sütaş'ın fabrikaları da burada bulunuyor. Antik dönemde Olympos Mysios adıyla tanınan Uludağ'ın eteklerine kurulan Bursa, M.Ö. 5 bin yılından beri yerleşime sahne olmuş. Pek çok kavmin yerleştiği bu topraklarda Bitynia, Lidya, Pers, Roma, Bizans egemenliği dönemleri yaşanmış. Günümüzde üretimi tarihten gelen kumaşları, ipekçiliği, kaplıcaları, havluları, İskender kebabı, kestane şekeri ve kış turizminin merkezi Uludağ ile özdeşleşmiş Bursa. Türkiye'nin tekstil merkezi olma özelliğini taşıyan Bursa'da tekstil sektöründe faaliyet gösteren 8 bin civarında irili-ufaklı işletmede yaklaşık 60 bin kişi çalışıyor. 

Çelik Palas bitmiş 

Tarihi Türk hamamı, havuzu nedeniyle hep birlikte Bursa Çelik Palas Oteli'nde kaldık. Ama otel bitmiş ve çok eskimiş. Zaten işletmeyi Swiss almış. Dilerim bu otel adam olur. Resepsiyondaki arkadaşlar, oda servisinde Fatih, ne kadar özveriyle de çalışsa... Iııh Ama yemekleri güzel. Fiyatlar iyi. Bursa'da taksi dolmuşlar taksilerden daha revaçta. Hemen her yere sefer var. Fakat trafik İstanbul'u aratmıyor. Korkunç. Üstelik yolları çok dar. Taksim'i aratmayan Altıparmak Caddesi'nden otele bir saatte zor ulaştık. Valizleri bırakıp hemen küçük bir tur attık. Tophane ve İtfaiye semtlerinde Akmerkez gibi dev bir alışveriş merkezi var Zafer Plaza. İçinde yok, yok. Kapalıçarşı ise çok hareketliydi. Bu arada İsmoş teleferiği merak etti. Biliyorsunuz, Türkiye'nin ilk teleferiği Bursa'da. Bursa-Kadıyayla 1235 m arasında 2, Kadıyayla-Sarıalan 1621 m arasında 2 olmak üzere toplam 4 hat var. Her hatta 30 kişi taşıyan birer kabin çalışıyor. Ancak kayak takımlarını teleferikle taşımak yasak. Teleferik Bursa'nın Teleferik semtinden 20 dakikada bir kalkıyor. Önce Kadıyayla'ya çıkıyor. Orada kabin değiştirip Sarıalan'a çıkan kabine biniliyor. Yolculuk 25 dakika sürüyor. 

Yeşim Tekstil zirvede 

Bursa'da kaldığım sürece benden yardımlarını esirgemeyen DHA'nın Bursa Temsilcisi Fuat Kars'a, dünya şekeri muhabiri Işıl Arslan'a, 64 yaşına rağmen müthiş dinamik olan foto muhabiri Mümin Ağbi'ye Çotak , ulaşımdan Ercan Vardar ve Ceyhun Köse'ye, 1978 yılında Yayın Yönetmenim olan Olay Medya Grup Başkanı Saruhan Ayber'e teşekkür ederim. Bursa'daki ilk randevum Yeşim Tekstil'deydi. İsmoş ve Hasan'dan ayrılıp Ankara Yolu üzerinde yer alan Yeşim Tekstil'e gittim. Muhteşem bir yer yapmış Yeşim Çağlar Hattat. Gururlandım. Hemen sevgili arkadaşım, Yeşim'in ağabeyi Mustafa Çağlar'ı arayıp kutladım. Beni Halkla İlişkiler Müdürü Dilek Cesur karşıladı ve gezdirdi. Bursa'da toplam 325 bin metrekare alanda 5 bin civarında çalışanı ile hazır giyim ve ev tekstili üzerine üretim yapan Yeşim Tekstil Türkiye'de yarattığı istihdam alanıyla en büyük firmalar arasında. 2003 yılında 254 milyon dolarlık ihracat gerçekleştiren Yeşim Tekstil, İSO'nun yaptığı 500 büyük firma anketinde 54'üncü sırada. TİM'in yaptığı ankette ise Türkiye'nin en fazla ihracat yapan 22'nci firması. Dünya markaları arasında Nike, Gap, Banana Republic, Old Navy, Zara, Land's End, BHS, Marks Spencer, Bershka, Nick Nora, Karstadt, Quelle, Neckermann, Louis Feraud, Pull Bear, El Corte Ingles gibi pek çok saygın firmanın üretimini yapıyor. Burada çalışanlar çok şanslı. Çalışanların 0-6 yaş grubundaki çocuklarına ücretsiz hizmet veren bin çocuk kapasiteli bir kreş var. Durun, daha bitmedi. Türkiye'de en fazla kadın işçi istihdam eden Yeşim Tekstil'in 3 bin kadın çalışanına yönelik kurduğu Yeşim Kadınlar Kulübü de 
cabası. Yeşim Tekstil'in personel çocuklarının yanı sıra Bursalı çocuklara da spor yapma olanağı sağlamak amacıyla iki yıl önce kurduğu Yeşimspor Kulübü ise şu an 2'nci Lig'de. 

İskender Kebap Londra'da 

Yeşim Tekstil'in ardından Mümin Ağabey ile Müze Restaurant'a gittik. Botanik Park'ın içinde yer alan bu restoran, üçüncü kuşak torun Süleyman oğlu Yavuz İskenderoğlu tarafından 6 yılda yapılmış. Yavuz İskenderoğlu müthiş bir işadamı. Müteşebbis. Anlatırken gözlerinin içi gülüyor. Gerçek İskender kültürüne, tarihi geçmişine duyduğu saygı ve sevgi nedeniyle milyon dolar harcayarak muhteşem bir müze-restoran yapmış. Cumhuriyet dönemi öncesi Osmanlı harfleri ile yazılan ilk tabela, ilk döner ocağı ve İskender Efendi'nin yaşadığı konağı gezerken müthiş keyif aldım. Aynı keyfi sizlerin de yaşamasını isterim. Yavuz İskenderoğlu'nun Amerika'da okuyan oğulları Oğuzhan ve Kayhan İskender de dedelerinin mesleğini sürdüreceklermiş ama eğitimli kebapçı olarak. 1.5 asrı geride bırakan İskender Kebap artık Bursa ile özdeşleşmiş. 1860'lı yıllarda İskender Bey'in yarattığı bu eşsiz lezzet, Bursa'nın döner kebapla anılmasını sağlamış. Yavuz Bey lezzetin, Uludağ'ın kekikle beslenmiş kuzularından geldiğini söylüyor. Orta Asya bozkırlarından Türk mutfağına gelen ve günümüze ulaşan yer ateşinde çevrilip ziyafet sofralarına oturtulan kuzu çevirmesine bir başka şekil vermiş İskender Bey. İlk işi, yerdeki ateşi dikey bir mangala istiflemek olmuşr. Kuzuyu da sinir ve kemiklerinden temizleyip madeni çubuk üzerine sarmış. Kendi ekseni etrafında dönebilen bu çubuk hareket ettikçe kor gibi ateş cızır cızır pişirmiş eti. Mehmed İskender adıyla ilk önce Kayhan Camii bitişiğindeki yerinde başlamış hizmete. İskender Bey'in meşhur lezzeti, yıllar içinde halk arasında döner olarak yaygınlaşmış. 
Üç erkek çocuğu olan Dede Mehmetoğlu İskender Bey bu işi çocuklarına öğretmiş. Onlar da çocuklarına. 2005 yılında Londra'da şube açılacak. Merkez telefon 0224 211 26 90. 

Cumalıkızık'ta iftar 

Tereyağlı İskender kebabını oruç nedeniyle tadamadım tabii. İsmoş ve Hasan iftar için beni bekliyordu. Bu arada Hasan sürprizi patlattı, "Kınalı Kar'ın çekimlerinin yapıldığı Cumalıkızık'a gidiyoruz" dedi. Hemen bu muhteşem dizinin yapımcısı Osman Yağmurdereli'nin kulaklarını çınlattım. Kaç kez "Gidelim" demişti, nasip olmamıştı. Uludağ yamaçlarında sıralanan beş adet "Kızıklı" köyü 300 yıl önce bir ağanın beş kızının adını almış. Bunlar arasından korunarak günümüze ulaşan Cumalıkızık Köyü 'Kınalı Kar' sayesinde çok popüler oldu. Osmanlı dönemi kırsal mimarisinin önemli bir örneği, bir kültür mirası. Eski bir mezarlıktan geçtikten sonra Cumalıkızık Köyü'ne ulaştık. Müthiş otantik. O gece çekim yoktu. Köyün 180 hanesinde 600 kişi yaşıyor. Çekimlerin geçtiği eski konağı gezdik. Sofada iftarımızı yaptık, bahçesinde demli çaylarımızı içtik. Çok temiz bir restoran-pansiyon yapmışlar. Tarih ile iç içe yaşıyorsunuz. İnsanlar müthiş sıcakkanlı. Pansiyonun işletmecisi ve müdürü Erdem Durak, garsonlar Sebahattin Yıldırım, Serkan Özez, Murat Yüksel, şoför Fikret Parlak, pansiyoncu Hüseyin Çolak, gözlemeci Fatma Çalı, aşçı Fatma Özdemir, 
Zuhal Atay ile birlikte tatlılarımızı yedik. Burada kahvaltı dahil iki kişi 50 milyon lira. Harika bir yer. Telefon numarası 0224 372 48 69. Sonra Hasan ve İsmoş ile birlikte Bursa'nın altını üstüne getirdik. Maceralarımızı yarın yazacağım. Sevinçleriniz okyanuslar, üzüntüleriniz ise kum tanesi kadar olsun. 




</TEXT>
</DOC>
