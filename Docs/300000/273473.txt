<DOC>
<DOCNO> 273473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/dunya/axdun02.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ordusu, Irak'ta direnişçileri 'pişirecek' 
</HEADLINE>
<TEXT>


DIŞ HABERLER SERVİSİ 


Amerikan ordusu, Irak'ta meydana gelen çatışmalarda sivil kayıpları önlemek için, hedeflenen kişiyi yaralamayan ancak dayanılmaz acılar veren bir mikrodalga silahı kullanmaya hazırlanıyor. 
Irak'taki zırhlı araçlara önümüzdeki yıl başından itibaren monte edilecek olan "Aktif Karşı Koyma Sistemi" adlı silah, hedeflenen alana yüksek güçte mikrodalgalar gönderiyor. Mikrodalga fırınların çalışma esası temel alınarak geliştirilen silahın gönderdiği dalgalar, derinin altındaki su moleküllerini hızla ısıtarak kişiye dayanılmaz acının yanı sıra yanma hissi veriyor. Hedef, silahın menzilinden çıkar çıkmaz acı sona eriyor. 
Herhangi bir yan etkisi olmadığı belirtilen silahın, kentlerde meydana gelen çatışmalarda ve Amerikan karşıtı gösterilerde etkili bir şekilde kullanılması planlanıyor. 
Geçtiğimiz hafta Bağdat'ta kalabalık bir caddede direnişçilerle Amerikan güçleri arasında meydana gelen çatışmada bazıları sivil 16 kişi ölmüştü. 



</TEXT>
</DOC>
