<DOC>
<DOCNO> 255660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonsiy02.html </URL>
<DATE> 2004/07/15/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Unakıtan Başoğlu'nun şirketinde özel bir inceleme söz konusu değil 
</HEADLINE>
<TEXT>

     Adana Milletvekili Atilla Başoğlu'nun CHP'den istifa ederek AK Parti'ye katılmasında, şirketinin Maliye Bakanlığı'nca denetim altına alınmasının etkili olduğu yolundaki iddialar, TBMM Genel Kurulu'nda da gündeme geldi. Maliye Bakanı Kemal Unakıtan, Başoğlu'nun şirketine özel bir denetim ya da baskının söz konusu olmadığını söyledi. 
     TBMM Genel Kurulu'nda ''Vergi Paketi'' olarak bilinen yasa tasarısının görüşmelerine başlandı. 
     Tasarı üzerinde CHP'nin görüşlerini dile getiren Mersin Milletvekili Mustafa Özyürek, tasarıda olumlu düzenlemelerin yanı sıra Maliye Bakanı Kemal Unakıtan'ın da yararlanacağı şekilde, sahte belge ile ihracatta aracı şirketlerin suç kapsamı dışına çıkarıldığını savundu. 
     Atilla Başoğlu'nun CHP'den istifa ederek AK Parti'ye katılmasına da değinen Özyürek, bu istifada, Maliye Bakanlığı elemanlarının Başoğlu'nun şirketinde vergi incelemesi yapmaları nedeniyle baskı altında kalan milletvekilinin istifa etme noktasına geldiğinin söylendiğini ifade etti. Özyürek, denetimin siyasete alet edilmemesi gerektiğini söyledi. 
     Özyürek'i yanıtlayan Maliye Bakanı Kemal Unakıtan, Maliye Bakanlığı'nın vergi toplarken aynı zamanda denetleme de yaptığını, denetimi yapılacak firmaların da objektif kriterlerle ve sektörel bazda belirlendiğini anlattı. 
     Adana'ya da turne dolayısıyla giden denetim elemanlarının mutat incelemelerini yaptıklarını belirten Unakıtan, ''Bu incelemelerin içerisine icap ediyorsa milletvekillerimiz de girer, başka kimseler de girer, tanıdıklarımız da tanımadıklarımız da girer'' dedi. 
     Başoğlu'nun şirketinin de bu şekilde incelemeye alındığını kaydeden Maliye Bakanı, ''Baskınlar yapılıyor, siyasi baskı düzenleniyor gibi bir durumun asla söz konusu olmadığını'' söyledi. Unakıtan, ''Bir baskın yapılmamıştır. Normal inceleme elemanı dışında bir eleman gitmemiştir. Özel bir baskın yapılmamıştır, şimdiye kadar yapılmadığı gibi bunda da yapılmamıştır. Maliye Bakanlığı da siyasete alet edilmemiştir'' diye konuştu. 
     Unakıtan, böylesi isnatlarda bulunmanın Maliye Bakanlığı ve denetim birimlerine hakaret olduğu görüşünü de savunarak ''Aynen iade ediyorum. Bunlar çirkin yakıştırmalardır'' dedi. 
     Unakıtan, şöyle devam etti 
     ''Şimdi soruyorum size Atilla Bey AK Parti'ye geçti diye inceleme yapmaktan vaz mı geçeceğiz, yani öyle bir şey mi olacak, onu mu düşünüyorsunuz Çok ayıp oluyor. Bu yakıştırmaları, bizim üstatlarımız saydığımız arkadaşlarımızın söylemesi şimdi çalışan arkadaşlarını rencide etmiştir. Bu sözlerin geri alınmasını istiyorum. Özel bir inceleme, baskın katiyen söz konusu değildir ama ben ne yapayım arkadaş sizden memnun değilse ayrılmışsa, ben ne yapayım kardeşim... Necdet Budak da mı inceleniyor 
     Bir şeyi suçlarken neyi suçladığınızın farkına varın ve kimseye iftira atmayın. İftira attığınız o kurullardır, o kurulların şerefli mensuplarıdır.'' Unakıtan'ın konuşmasında, kendisinin dile getirmediği sözleri söylemişçesine konuştuğu gerekçesiyle söz alan CHP'li Özyürek, ''Burada siyasi bir koku olduğu belli, insanlar siyasi baskı altında'' diye konuştu. Özyürek, Başoğlu'nun şirketinde yapılan incelemenin sonuçlarının açıklanmasını da isteyerek, ''Siyasetin, denetimin üzerine gölge gibi düşmesini istemiyoruz'' dedi. 
     Unakıtan ise denetim elemanlarının hiçbir zaman siyasi baskıyla inceleme yapmadıklarını söyledi. Unakıtan, inceleme yapan denetim elemanlarını kendisinin seçmediğini, hiçbirini tanımadığını ifade ederken yapılan denetimin siyasetle uzaktan yakından ilgisinin olmadığını kaydetti. Unakıtan, incelemenin devam ettiğini belirterek, sonuçlarının vergi mahremiyeti çerçevesinde kamuoyunun bilgisine sunulacağını sözlerine ekledi. 
     Genel Kurul'da tasarının maddeleri üzerindeki görüşmeler sürüyor. 
     
</TEXT>
</DOC>
