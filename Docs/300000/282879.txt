<DOC>
<DOCNO> 282879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/guclu.html </URL>
<DATE> 2004/10/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sanal çöplük eziyeti 
</HEADLINE>
<TEXT>


Her yeni buluş, yaşamımıza öylesine hızlı giriyor ki, bir süre sonra sanki onsuz yapamayız noktasına geliyoruz. "Gelmiş geçmiş en büyük icat nedir " sorusuna eminim herkes farklı cevap verecektir. Ama bazıları var ki, hiç tartışmasız ilk 10'a girer. Telefon, televizyon ve şimdi de internet bunlardan bazıları. 
Daha düne kadar cep telefonu yoktu. Hele hele görüntülüsü hayal bile edilemiyordu. Ama şimdi en sıradan kullanım araçlarından birisi oldu. İnternet de öyle. 
İnternetin sağladığı olanaklar müthiş. Bir tuşla dünyanın en ücra köşesiyle bağlantı kurabildiğiniz gibi yine bir tuşla istediğiniz herhangi bir bilgiye anında ulaşabiliyorsunuz. 
Her icadın artıları ve eksileri var. Telefonun da, televizyonun da, internetin de. 
Sizleri bilmem ama bunlar içerisinde, beni en çok rahatsız eden internet üzerinden elektronik haberleşme oldu. 
Müthiş bir kolaylık. Bırakın mektubu, telefonun da yerini almak üzere. Haberleşmenin önemli bir kısmı artık onun üzerinden gerçekleşiyor. İnternet olmadan önce hayatın ne kadar monoton olduğunu düşünün. 
Bilgisayarlar, bütün gün önümüzde açık. Araştırmayı, haberleşmeyi ve yazıyı hep onun üzerinden yapıyoruz. 
Yazdığınız yazıya, yaptığınız programa anında tepki alıyorsunuz. Beğenen beğendiğini, beğenmeyen kızgınlığını anında dile getirebiliyor. 
Ama beni ve yüz binlerce internet kullanıcısını rahatsız eden asıl şikayet konusu bunlar değil. 
Bizi artık bıkkınlık noktasına getiren kepazelik, sanal ortamı, çöplük haline dönüştürme gayreti içerisinde olanlardır. Her gün yüzlerce, hatta binlerce mail geliyor. Ama bunlar içerisinden doğru olanı ayıklamak artık sıkıntı verir hale geldi. 
Pek çoğu virüslü olduğu gerekçesiyle zaten anti virüs programlarının süzgecinden geçemiyor. Ama sizi meşgul ediyor. Onları ayıklamak ve silmek için harcadığınız zamanla çok daha yararlı işler yapabilirsiniz. Bir de bazı mail grupları var ki, aralarındaki sohbetlerden haberdar olalım diye bize de gönderiyorlar. Sanki çok gerekliymiş gibi. Hemen hepsi bir de not düşüyor Rahatsızlık verdiğimiz için özür dileriz. Eğer aynı gruptan bir daha mail istemiyorsanız, lütfen boş bir mail gönderin diyorlar. Demeye diyorlar ama, bir değil bin tane de mail gönderseniz umurlarında değil. 
Mail kutumuzu bu çöplükten nasıl kurtaracağız bilemiyorum. Bu işin uzmanı arkadaşlarımız sürekli bir şeyler deniyorlar ama sonuç almak ne mümkün. 
Bu arada çok önemli mesajlar, ya koruyucu engeline takılıp geri dönüyor ya da binlerce lüzumsuz mail arasında gözden kaçıp hiç okunamıyor. Oysa ciddi anlamda gönderilen her mesaj benim için çok önemli. Mümkün olduğunca cevap da yazmaya çalışıyorum. Çünkü biliyorum ki, iki satırlık bir cevap, bazen çok önemli bir kafa karışıklığını giderdiği gibi bazen de adam yerine konulmanın keyfini yaşatabiliyor. 
Şu çöpçülük işine biraz olsun çare bulabilirsek ya da daha az zaman ayırıyor noktasına gelebilirsek, her mail'le çok daha yakından ilgilenebileceğiz. Ama olmuyor, olmuyor. Bu yüzden pek çoğunuzdan bazen çok sert fırçalar yiyoruz. Ağzınız açıldı mı mangalda kül bırakmıyorsunuz ama yeri geldiğinde iki satırlık cevap yazmıyorsunuz diyorlar. Haklılar. Ama gelip bir gün olsun bizim koltuğumuza otursalar, bize de hak vereceklerdir. 
Konuşmanın da, yazmanın da en güzel olanı, en kısa olanıymış. Yazmak istediklerinizi ne kadar özetlerseniz o kadar iyi olur. Ek bilgi gerektiğinde onu mutlaka sizden isteriz. 
Özetin özeti Yazdıklarınızdan, sorularınızdan, cevap beklentilerinizden hiçbir zaman rahatsızlık duymadık. Benim kızgınlığım, belki de tarihin en önemli buluşunu yani interneti, böylesine hoyratça kullanmamıza... 



</TEXT>
</DOC>
