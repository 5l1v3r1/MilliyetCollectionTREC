<DOC>
<DOCNO> 282221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo18.html </URL>
<DATE> 2004/10/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yanal Hakan Şükür'ün yaptıklarından onur duyuyoruz ama... 
</HEADLINE>
<TEXT>

     Balkan Spor Yazarları Birliği BASU Kongresi ve Eğitim Semineri'ne katılan A Milli Futbol Takımı Teknik Direktörü Ersun Yanal, kendisine Hakan Şükür ile ilgili yöneltilen sorulara, ''Hakan Şükür'ün ülkemiz için yaptıklarından onur duyuyoruz. Ben bir oyuncuya bağlı olmayan, hızlı bir tempoda oynayabilen bir takım oluşturmaya çalışıyorum'' dedi. 
     Yanal, Arnavutluk'tan gelen bir basın mensubunun sorusuna yanıt verirken, ''Hakan Şükür ülkemizin yetiştirdiği en önemli oyunculardan birisidir. Kendisinin ülkemiz adına yaptığı başarılardan hepimiz onur duyuyoruz. Futbolun bir takımı oyunu olduğunu düşünüyorum. Bu oyunda çok daha çabuk, süratli, bir kişiye bağlı olmayan, birçok oyuncuyla gole yönelen bir takım oluşturmaya çalışıyorum. Bu anlamda sevgili Hakan'ı tercih etmedik. Olayın boyutu işte bu'' diye konuştu. 
     Dünyada da futbolun geldiği noktanın bir kişiye bağlı olmayan bir oyun tarzı olduğunu ifade eden Ersun Yanal, sözlerini şöyle sürdürdü 
     ''Futbolcuların rakip oyunculara karşı fiziksel özelliklerini kullanabilme tekniği çok gelişti. Maçlarda ancak bireysel hatalardan kaynaklanan sonuçla kazanabiliyor, ya da kaybedebiliyorsunuz. Ben basketboldan da etkilenerek, her oyuncusu savunma ve hücum yapabilen, oyun kurucusunun da savunma gücü yüksek bir takım oluşturmak istiyorum. Fenerbahçe'nin rakibi Olympique Lyon'da da bunu gördük. Tempoyu yükseltebilen, takım olarak hızlı oynayabilen, tüm oyuncuları gole gidebilen bir takım. Basketboldan da etkilendiğimi söyleyebilirim, Tanjeviç'in yönettiği İtalya milli takımında bütün oyuncular aynı mevkilerde oynayabiliyorlardı. Şu anda dünyada futbolun geldiği nokta da bu. Tempoyu yükseltebilen, kişiye bağlı olmayan takım olarak hızlı oynayan oyuncularla oynamak istiyorum.'' Milli takımın başında ve ülke futbolunun en tepesinde olduğunu kaydeden Ersun Yanal, ''Bir misyon üstlendik. Burada altı boş olmayan, dayanağı olmayan, plansız bir çalışma yapmıyoruz. Geniş bir ekiple buradayız. oynatmak istediğimiz futbola bakacak olursak, yaratıcı futbolun tempolu oyun oynandığı zaman başarılı olacak bir sistem yarattık. Yaratıcı oyuncuların ön planda olduğu bir oyun tarzı benimsiyorum'' diye konuştu. 
     
     ''GRUBUMUZDA FİNALLERİ HAK EDİYORUZ'' 
     Yanal, Dünya Şampiyonası Eleme Grubu'nda oynadıkları futbol ve oyuncu kapasitesiyle finallere gitmeyi hak eden ekip olduklarını söyledi. 
     Gruplarının Avrupa'daki en kritik ve zevkli geçen grubu olduğunu kaydeden A Milli Takım Teknik Direktörü, ''Öyle bir grup ki her sonuç olabilir. Sonuna kadar da belirsiz bir grupta olduğumuzu düşünüyorum. Oyuncu tipi ve oynadığımız futbolla finalleri en hak eden takım olduğumuzu görüyorum ve Almanya'ya gideceğimize inanıyorum'' dedi. 
     Yanal, Arnavutluk ile ilgili bir soru üzerine de ''Arnavutluk'a daha önceki maçlarda şansımız tutmadığı gerçek. Ancak, biz grupta her maça galibiyet için çıkacağız. Arnavutluk iyi bir takım, Danimarka'ya yenilmelerine rağmen iyi oynadılar. Umarım bir Balkan ülkesi ile birlikte grubumuzdan finallere gideriz'' diye konuştu. 
     
     ''HAGİ ÇOK BAŞARILI'' 
     Rumen gazetecinin ''Hagi'nin antrenörlüğünü nasıl buluyorsunuz '' şeklindeki sorusu üzerine Ersun Yanal, Gheorghe Hagi'yi övdü. 
     Yanal, Hagi'nin ülkemize gelmiş en iyi oyunculardan biri, belki de en önemlisi olduğunu vurgulayarak, ''Kendisinin ülke futboluna çok önemli katkıları bulundu. Bunun içinde Galatasaray'ın UEFA kupasını kazanması oldu. Rumen futbolunun Türk futboluna olağanüstü katkıları oldu. Galatasaray O'nun evi gibiydi, şu an çok iyi bir uyum ve performansla katkı da sağlıyor, çok başarılı oldular. Kendisini oldukça beğeniyorum, Hagi oyuncuyken ben teknik direktördüm, şimdi yan yana çalışıyoruz. Bize büyük katkıda bulunuyor'' şeklinde konuştu. 
     
     ''FUTBOLCULAR YURT İÇİNİ YETERLİ GÖRÜYOR'' 
     Danimarka'da birçok futbolcunun yurt dışında oynadığını kaydeden Yanal, Türkiye'de ise bazı kulüplerin futbolculara yüksek ücretler ödediğini, bu nedenle oyuncuların yurt içinde kaldıklarını söyledi. 
     1996 yılından sonra yurt dışına açılım yaşandığını, ancak bunun pek başarılı olamadığına değinen Yanal, ''Oyuncular yurt içinde kazandıkları paraları yeterli görüyorlar. Bazen de ikinci sınıf oyuncular ülkemize geliyor. Bu hiçbir katkıda bulunmuyor. Bu transferlerde belirli kriterler getirilmesi gerektiğini düşünüyorum'' dedi. 
     Ersun Yanal, hakemlerle ilgili bir soru üzerine de ''Ülkelerin ekonomik yapılarının liglere yansıdığını düşünüyorum. Güçlü ülkelerin ligleri de kaliteli oluyor. Böyle olunca önemli organizasyonlara da bu liglerden hakemler geliyor. Ben yeni nesil genç bir hakem jenerasyonunun geldiğini ve pek yakında önemli organizasyonlarda bunların görev alacağına inanıyorum'' açıklamasını yaptı. 
     Türkiye'de spor kültürünün fazla gelişmediğine de değinen Ersun Yanal, sporun her branşında gerçekleşecek özerklik ve atılımla önümüzdeki yıllarda talip olunan olimpiyatların temelini atacaklarına olan inancını sözlerine ekledi. 
     Konuşmaların ardından seminer sona ererken, katılımcılar öğle yemeğinin ardından Fenerbahçe'nin Samandıra Tesisleri, FB Şükrü Saracoğlu Stadı ve Faruk Ilgaz Tesisleri'ni ziyaret edecekler. 
     
</TEXT>
</DOC>
