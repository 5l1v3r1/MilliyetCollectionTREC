<DOC>
<DOCNO> 291312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/spor/aspo.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Prag final maçımız 
</HEADLINE>
<TEXT>


Fenerbahçe Teknik Direktörü Christoph Daum, "Sparta Prag karşısında varımızı yoğumuzu ortaya koyup istediğimiz sonucu almak üzere hareket edeceğiz. İşimiz zor ama bunu başaracak güçteyiz" diye konuştu 

YUSUF DURSUN 


"Kazanacağız" 
FENERBAHÇE Teknik Direktörü Christoph Daum, Sparta Prag ile yapacakları Şampiyonlar Ligi maçını gruplarında bir final maçı gibi gördüklerini söyledi. Prag karşısında kazanmak için her şeyi yapacaklarını belirten Alman teknik adam, "Varımızı yoğumuzu ortaya koyup, istediğimiz sonucu almak üzere hareket edeceğiz. İşimiz zor ama bunu başaracak güçteyiz" dedi. Christoph Daum, gerek sakatlık, gerekse kart cezaları nedeniyle önemli oyuncularından yoksun olduklarını da dile getirdi. 

Üçüncülük de başarı 
ALMAN hoca "Kendi grubumuzda bir final mücadelesi gibi gördüğümüz bir maç oynayacağız. Sadece bu maçla ilgileniyorum şu anda, hesap kitap işiyle değil. Bakıldığında bizim ilk on birimizde güçlü arkadaşlarımızın eksikliği var. Benim inandığım bir şey var, sahaya çıkacak ilk 11 değil, önemli olan 11'de çıkacak olanların sahada yapacaklarıdır" ifadelerini de kullandı. Daum, diğer takımların kadrolarına bakıldığında D Grubu'ndaki üçüncülüğün de başarı olduğunu, kaydetti. 

8 yıllık hasret 

AVRUPA Kupaları'nda sekiz yıldız deplasmanda galibiyete hasret olan Fenerbahçe, kötü gidişe Prag'ta dur demeye çalışacak. Sarı - Lacivertliler en son 1996'da Manchester United'ı 1-0'lık skorla devirmişti. 

M.United - O.Lyon 

D Grubu'ndaki liderlik mücadelesinde Manchester United, sahasında O.Lyon'u ağırlayacak. Old Trafford Stadı'ndaki mücadele TSİ 21.45'te başlayacak. Maçı Danikarlı Kim Milton Nielsen yönetecek. 

109. randevu 

SARI - Lacivertliler Avrupa'daki 109. sınavına çıkacak. Fenerbahçe şu ana kadar yaptığı 108 maçta 32 galibiyet, 15 beraberlik ve 61 yenilgi aldı. Rakip filelere 113 gol attı, kalesinde 195 gol gördü. 

İki kez güldü 

ÇEK takımları ile bundan önce yedi kez karşılaşan Fenerbahçe, sadece iki kez galibiyet mutluluğu yaşadı. Sarı - Lacivertliler, beş yenilgi alırken, en ağır mağlubiyeti 1992 yılında 7-1'lik skorla Sigma Olomouc önünde tattı. 

SPARTA PRAG 
Blazek 
Vorisek 
Kovac 
Petras 
Labant 
Simak 
Sivok 
Zelenka 
Urbanek 
Jun 
Pacanda 

FENERBAHÇE 
Rüştü 
Önder 
Luciano 
Ümit 
Fabiano 
Aurelio 
Serhat 
Kemal 
Alex 
Selçuk 
Tuncay 
Nobre 


</TEXT>
</DOC>
