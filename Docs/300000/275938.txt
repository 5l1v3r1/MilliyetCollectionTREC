<DOC>
<DOCNO> 275938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy06.html </URL>
<DATE> 2004/09/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Memurlar maaş artışına Başbakan'ın müdahale etmesini istedi 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, toplu görüşmelerde gündeme gelen yüzde 8.2 oranındaki maaş zammı teklifinden Başbakan Recep Tayyip Erdoğan'ın habersiz olduğunu savundu. Akyıldız, Başbakan Erdoğan'dan sürece müdahale etmesini istedi. 
     Hükümetle memur sendikaları arasında yürütülen toplu görüşmelerin dördüncü turu başladı. Sosyal ve özlük haklarıyla ilgili görüşmelerin ardından memurlara 2005 maaş artışına ilişkin olarak yüzde 8.2'lik zam teklif edilmişti. 
     Memur sendikaları ise bunun taleplerinden uzak bir rakam olduğunu belirterek kabul edemeyeceklerini bildirmişti. 
     Kamu-Sen Genel Başkanı Bircan Akyıldız, yürütülen görüşmelerde sosyal haklarla ilgili bir mesafe aldıklarını ve siyasi iradenin bazı taahhütlerde bulunduğunu bildirdi. 
     Hükümetin yüzde 8.2 olarak önerdiği maaş artışının bütçedeki payının 3.3 katrilyon olduğunu anımsatan Akyıldız, bunun açılımının ifade edilmemesini eleştirdi. Akyıldız, maaş ve sosyal yardım ile sosyal güvenlik prim payları, ilaç ve tedavi yardımlarının da bu tutarın içinde olduğunu belirterek, bunun ayrıştırılarak masaya getirilmesini istedi. 
     
     "SİYASİ İRADE MASANIN CİDDİYETİNİ GÖRMELİ" 
     Akyıldız, siyasi iradenin, "Masanın ciddiyetini görmek, masaya itibar etmek ve saygı göstermek zorunda olduğunu" söyledi. Taleplerinin uçuk ve karşılanamaz olmadığını savunan Akyıldız, "Bu yüzden talepleri bugün bir kez daha gözden geçireceğiz. Taleplerimiz konusundaki ısrarımızı sürdüreceğiz. Bugün bu masadan uzlaşarak, siyasi iradeyle tokalaşarak, bir mutabakat zaptı imzalayarak kalkmayı umuyor ve istiyoruz" dedi. Akyıldız, kamu çalışanlarının beklentilerinin ve samimi isteklerinin geri çevrilmesi halinde yaşanacak gelişmelerin sorumlusunun siyasi irade olacağını savundu. 
     
     "BAŞBAKAN MÜDAHALE ETMELİ" 
     Akyıldız, hükümetin kamu çalışanlarına verdiği teklifin ilk olduğunu anımsatarak, "Biz pazarlık ortamlarında siyasi iradenin esneme payının olması gerektiğini düşünüyoruz" dedi. Geçmiş yıllarda olduğu gibi bu konuya da Başbakanın müdahale etmesi gerektiğini savunan Akyıldız, "Zira bürokratlarımızın ve görevlendirilen Sayın Bakanımızın yetkilerini aşamama gibi bir handikabı vardır. Ama Sayın Başbakanın bu handikabı aşacağını ve kamu çalışanlarının lehine gelişmelerin altına imza atabileceğini düşünüyoruz. 
     Bu yüzden konuya sayın Başbakanın müdahale etmesi gerektiğine inanıyor ve bunu bekliyoruz" dedi. 
     KESK Başkanı Sami Evren ise taleplerinde ısrarcı oldukların söyledi. Hükümetin yoksulluğu giderici en küçük bir adım bile atmadığını savunan Evren, memurlara teklif edilen artıştan sadece IMF heyetinin ve piyasaların mutlu olduğunu ileri sürdü. Evren, Başbakan Erdoğan'ın "komşusu açken uyuyamayacağı" yönündeki sözünü anımsatarak "Bu tekliften bunu söyleyen Sayın Başbakan da mutlu olmuştur, ama aileleri ile birlikte 10 milyonu bu hükümet mutsuz etmiştir" dedi. 
     Evren, hükümetin teklifini aldıktan sonra görüşmeleri yürüten Bakan Şahin'e "Vicdanınız rahat mı" diye sorduğunu, Şahin'in yanıt vermediğini, ancak sıkı para politikalarından bahsettiğini söyledi. Evren Şahin'e bugünkü toplantıda da "Rahat uyudunuz mu" diye soracaklarını söyledi. 
     
</TEXT>
</DOC>
