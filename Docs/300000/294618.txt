<DOC>
<DOCNO> 294618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/ekonomi/eko04.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell'de niyetleri ciddi' 
</HEADLINE>
<TEXT>


Çukurova Grubu'nun Turkcell'deki ortağı TeliaSonera'nın CEO'su Anders Igel'le görüşen BDDK Başkanı Bilgin, şirketin Turkcell hisselerini satın alma konusunda 'çok niyetli' olduğunu söyledi 

Kadife Şahin 

Dün İstanbul'da Turkcell'de Çukurova Grubu'nun ortağı olan TeliaSonera'nın CEO'su Anders Igel'le bir görüşme yapan Bankacılık Düzenleme ve Denetleme Kurumu BDDK Başkanı Tevfik Bilgin, görüşmenin gayet iyi geçtiğini söyledi. TeliaSonera'nın, Yapı Kredi Bankası'nda YKB rehinli yüzde 13.1 oranında Turkcell hisseleri konusunda niyetinin gayet ciddi olduğunu anladıklarını belirten Bilgin, TeliaSonera'nın Turkcell'i çok iyi tanıdığını da vurguladı. 
İskandinav Telekom şirketi TeliaSonera'nın Avrupa pazarında ilk 5'te yer alan büyük bir firma olduğunu ifade eden Bilgin, şirketin Turkcell'in potansiyelinin gayet iyi farkında olduklarını söyledi. Bu potansiyelin TeliaSonera tarafından çok önemsendiğini kaydeden Bilgin, Türkiye'nin bölgesel pazar olarak da farkında olduklarını iletti. 

Geri alma opsiyonu 1 Şubat'a kadar 
Teliasonera yetkilileriyle toplantılarının yabancı bir yatırımcının Türkiye niyetleri açısından çok olumlu geçtiğinin altını çizen Bilgin, TeliaSonera yetkililerine YKB'deki rehinli Turkcell hisselerine ilişkin yasal koşulları aktardıkları bilgisini verdi. Bilgin, TeliaSonera yetkililerine Çukurova Grubu ile BDDK arasında 31 Ocak 2003 tarihinde yapılan ana sözleşme hükümleri gereği Çukurova Grubu'nun hisseleri geri alma opsiyonunun bulunduğunu ve bu tarihin 1 Şubat 2005'te sona ereceğini ilettiklerini söyledi. 
Çukurova Grubu'nun YKB'nin Turkcell'deki yüzde 13.1 oranındaki hisseleri dışında, bankanın gruba açtığı ancak tahsil edilmeyen kredilerden dolayı ayrıca yüzde 16.5 oranında bir kısım Turkcell hissesi daha bulunuyor. TeliaSonera'nın Turkcell'deki ortaklık payı ise yüzde 37.1. Çukurova Grubu'nun Turkcell'deki sahipliği ise yüzde 42.6. TeliaSonera, grubun TMSF'ye ve YKB'ye olan borçlarının ödenmesinde sıkıntı yaşaması üzerine açıklamada bulunarak, Turkcell hisselerini satın alabileceğini bildirmişti. Çukurova Grubu ise ocak sonunda bitecek satın alma opsiyonunun değerlendirerek yabancı ortağın Turkcell'deki çoğunluk hisselere sahip olmasını istemiyor. 


</TEXT>
</DOC>
