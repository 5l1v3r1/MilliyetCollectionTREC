<DOC>
<DOCNO> 273432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur33.html </URL>
<DATE> 2004/09/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Döneceği gün rehin alınmış .. 
</HEADLINE>
<TEXT>

     Irak'ta rehin alınan Türk şoförlerden biri olan Turgay Keskin'in Fethiye'deki eşi Hacer Keskin, ''Döneceğini sandığımız gün rehin alındığını öğrendik'' dedi. 
     Fethiye'nin Çobanlar Köyü'nde üç çocuğu ile birlikte yaşayan Turgay Keskin'in eşi Hacer Keskin, AA muhabirine yaptığı açıklamada, kocasının çocuklarını okutabilmek için Irak'ta çalışmak zorunda kaldığını söyledi. 
     Hacer Keskin, ''3,5 yıl önce Marmaris'te Vinsan A.Ş'ye kamyon şoförü olarak işe başlayan eşim, 10 aydır Irak'a gidip-geliyordu'' diye konuştu. 
     Turgay Keskin'in şirketten maaş alacağı karşılığı olan 10 milyar lira parasını alabilmek için Irak'taki işi kabul ettiğini kaydeden Hacer Keskin, sözlerini şöyle sürdürdü 
     ''Bu para yanında aylık 800 dolar da maaş alacağı söylendi. Artık dönecek ve bir daha da gitmeyecekti. Ancak rehin alındığı haberini TV'den öğrendik. Hükümetten yardım istiyoruz. Turgay ile birlikte 10 Türk şoförünün kurtarılmasını, sağ-salim dönmelerini bekliyoruz. Sürekli dua ediyoruz.'' Hacer Keskin, çocukları Sevil 16 , Arife 13 ve İsmail 12 ile bir an önce mutlu haber için beklediklerini ifade etti. 
     
</TEXT>
</DOC>
