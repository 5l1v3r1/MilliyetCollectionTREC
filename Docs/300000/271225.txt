<DOC>
<DOCNO> 271225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur23.html </URL>
<DATE> 2004/09/12/ </DATE>
<TIME> 17.32 </TIME>
<AUTHOR>  </AUTHOR>
<HEADLINE>
ABD Büyükelçiliği'ne siyah çelenk bırakıldı... 
</HEADLINE>
<TEXT>

     Irak Türkleri Kültür ve Dayanışma Derneği üyeleri, Irak'taki Türkmen kenti Telafer'e yönelik saldırıyı protesto etmek için ABD'nin Ankara Büyükelçiliği önüne siyah çelenk bıraktı. 
     Irak Türkleri Kültür ve Yardımlaşma Derneği üyeleri, büyükelçilik karşısındaki Kennedy Caddesi'nden ABD Büyükelçiliği'ne doğru geldiler. 
     ''ABD Telafer'den defol'', ''Kerkük Türktür Türk kalacak'', ''Hükümet uyuma, Türkmenlere sahip çok'', ''Telafer'in kanı yerde kalmayacak'', ''Ordu Kerkük'e'' şeklinde sloganlar atan grup, ellerinde, ''İntikam'', ''3 milyon Türkmen kaderine terk edilemez'' yazılı pankartlar taşıdılar, tekbir getirdiler. 
     Emniyet yetkililerinin yoğun güvenlik önlemi aldığı büyükelçilik önüne yaklaştırılmayan grup adına birkaç temsilci, büyükelçilik önüne gelerek üzerinde ''Irak Türkmenleri'' yazılı siyah çelenk bıraktı. 
     Çelengin bırakılmasının ardından basın açıklamasının Büyükelçilik karşısındaki Kennedy Caddesi'nde yapılmasına izin verildi. 
     Burada grup adına açıklama yapan Irak Türkleri Kültür ve Yardımlaşma Derneği Ankara Şube Başkanı Abbas Türkmen, ABD'nin, nüfusunun tamamı Türkmen olan Telafer'e yaptığı saldırıların, Kerkük'e yapılması planlanan asıl saldırının provası olduğunu öne sürdü. 
     Bu saldırıyla Türkiye'nin nabzının ölçüldüğünü ve göstereceği tepkinin belirlenmek istendiğini savunan Türkmen, bu harekete karşı Türkiye Cumhuriyeti Devleti'nin gerekli hassasiyeti ve tepkiyi şiddetli şekilde göstermek zorunda olduğunu söyledi. 
     Türkmen, ''Halkımıza karşı girişilen bu zulüm ve soykırım hareketi karşısında stratejik olarak ortak ve müttefik saydığımız, ülkemizin topraklarını üs olarak kullanan ABD hükümeti ve askeri üzerine daha ciddi ve etkili şekilde gidilmesi ve gerekli önlemlerin alınması zamanı gelmiş ve geçmektedir'' diye konuştu. 
     Türkiye'nin, gerekli tüm önlemleri süratle alarak olaylara daha etkin şekilde müdahale etmesini isteyen Türkmen, ''ABD ve işbirlikçi güçlerinin bir an önce Telafer'den çekilmesini talep ediyoruz'' dedi. 
     Türkmenleri destekleyen İlteriş Türkçüler Derneği Başkanı İlhan Erdoğan da ''Telafer'de yaşananlara, Türk hükümetinin ve ordusunun sessiz kalmasının tüm dünya Türklüğünde infial yarattığını'' öne sürerek, ''Türk milleti olarak orduyu göreve çağırıyoruz. Daha fazla Türk kanı akmadan, Musul, Kerkük ve Telafer'den Türkmenler zorla göç ettirilmeden, orduyu Irak'a gönderin'' dedi. 
     Irak Türkleri Kültür ve Yardımlaşma Derneği'nin basın açıklamasına İşçi Partisi Ankara Şube yöneticilerinin bazıları da destek verdi. 
     
</TEXT>
</DOC>
