<DOC>
<DOCNO> 272304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko09.html </URL>
<DATE> 2004/09/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Otomotiv yan sanayiinde dış açık büyüyor... 
</HEADLINE>
<TEXT>

     Taşıt Araçları Parça Sanayicileri Derneği TAYSAD Genel Sekreteri Barbaros Demirci, Türkiye'nin yan sanayii alanında yıl sonu itibariyle 3 milyar 400 milyon dolar dış ticaret açığı vereceğini, bunun ise toplam dış ticaret açığının yüzde 14'ünü oluşturacağının tahmin edildiğini bildirdi. 
     Demirci, otomotiv sektöründe üretim ve ihracatın tarihi rekorlar kırarak arttığını, ancak buna paralel ithalatın da patladığını belirtti. 
     Yerli yan sanayii ürünlerinin, ihraç amaçlı araçlarda yeterince yer alamadığını, bu araçlarda kullanılan yan sanayii mamüllerinin ithal edildiğini anlatan Demirci, ithal araçların yedek parça ihtiyacının da dışarıdan karşılandığını söyledi. 
     Demirci, iç pazar payı azalan sektörün, ihracattan başka şansı kalmadığını ifade ederek, şunları kaydetti 
     ''Yıl sonu itibariyle yan sanayiinde 2 milyar 800 milyon dolar ihracat bekliyoruz. İthalatın ise 6 milyar 200 milyon dolar seviyesinde gerçekleşeceği tahmin ediliyor. Bu durumda, Türkiye yan sanayii alanında 3 milyar 400 milyon dolar dış ticaret açığı verecek. Ülkenin dış ticaret açığı ise 24 milyar dolar tahmin ediliyor. Bunun da toplam dış ticaret açığının yüzde 14'ünü oluşturacağını bekliyoruz.'' 
     
     ''YABANCI FİRMALARI FİNANSE EDİYORUZ'' 

     Yan sanayii ürünlerinin ithalatının, daha çok otomotiv ana sanayi ve ithalatçı firmalar tarafından yapıldığına dikkati çeken Demirci, şöyle devam etti 
     ''Bunun nedeni belli... Birincisi kur politikası ithalatçı lehine çalışıyor. Türkiye ithalat cenneti haline gelince, kelimenin tam anlamıyla katma değer ve kar transferi yaşanıyor. Dolar bazında yan sanayi mamül dış ticareti büyük açık veriyor, ama kilogram bazında ise inanılmaz bir fazla veriyor. Katma değeri olmayan ihracat yapıyoruz. Kilogramı 9 dolara parça ithal ederken, kilogramı 4 dolar olan parça ihraç ediyoruz. Yaptığımız her 1 kilogramlık dış ticarette dış ülkelerdeki firmaları Türkiye 5 dolar finanse ediyor. Türkiye ucuz üretim yapılan, ama katma değeri de yurtdışına transfer edilen ülke haline geldi. İkincisi de Türkiye'ye gelen yeni araç projeleri birçok mamülün ithalatı için başlangıçta anlaşma yapıyor.'' Demirci, bu durumun devamı halinde, Türkiye'nin ne istihdama ne de makroekonomik problemlere çözüm bulamayacağını ifade etti. 
     
     NE YAPMALI 

     Yeni araç projelerinde zamanla yerlileşmenin gerçekleşebildiğini, ancak Türkiye'de Ar-Ge destekleri yeterli olmadığı için firmaların bu doğrultuda çalışma yapamadığını anlatan Demirci, uzun dönemli yerlileştirme hedefi çerçevesinde, ana ve yan sanayi arasında yeterli diyaloğun da kurulamadığını söyledi. 
     Demirci, üretim ve ihracat artarken, yan sanayii potansiyelinin yeterince kullanılamadığına işaret ederek, sektörde kapasite kullanım oranının yüzde 50 dolayında olduğunu, gerçekleşen üretimin büyük bölümünün ise ihraç edildiğini belirtti. 
     Sorunun çözümü için ana ve yan sanayii kuruluşları ile devletin biraraya gelip, en azından bundan sonraki projeler için bir strateji planı çizmesi gerektiğini vurgulayan Demirci, şöyle konuştu 
     ''Şu anda uygulanan yatırım indirimleri yüzde 40 civarında. Bu rantabl değil. Şunu öneriyoruz yeni bir araç projesi geleceği zaman, bu projede yer alması planlanan yan sanayii firmalarını biraraya getirelim, o yan sanayi firmalarının, projede yer alması için yapması gereken Ar-Ge yatırımlarını toplayalım. Bu miktar üzerinden devlet en az yüzde 100 yatırım indirimi sağlasın.'' Barbaros Demirci, bu durumda otomotiv sanayiinin de devletin de kazanacağını, aksi halde ihraç edilen araçların beklenen katma değeri sağlamayacağını sözlerine ekledi. 

     
</TEXT>
</DOC>
