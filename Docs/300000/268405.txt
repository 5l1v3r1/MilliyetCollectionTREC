<DOC>
<DOCNO> 268405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun39.html </URL>
<DATE> 2004/09/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bulgaristan'da mafya alarmı... 
</HEADLINE>
<TEXT>

     Bulgaristan'ın başkenti Sofya'da dün akşam çıkan silahlı çatışmada biri polis iki kişinin öldürülmesi, Cumhuriyet Başsavcılığı ve İçişleri Bakanlığı'nı mafyaya karşı alarma geçirdi. 
     Cumhuriyet Başsavcısı Nikola Filçev, İçişleri Bakanlığı Genel Sekreteri Boyko Borisov ile bir görüşme yaparak, herhangi bir suça karışmış olsun olmasın tüm mafya liderlerinin 24 saat içinde tutuklanmasını istedi. 
     Örgütlü suçlarla mücadelede adalet mekanizmalarının çok daha hızlı ve tavizsiz çalışması gerektiğini belirten Filçev, mafya gruplarının davalarına bakan kadın yargıçların yetersiz olduklarını öne sürerek, ''Örgütlü suçlarla ilgili davalarda konunun üzerine korkmadan gidebilecek erkek yargıçlar bakmalıdır'' diye konuştu. 
     Filçev'in açıklamalarının ardından İçişleri Bakanlığı Örgütlü Suçlarla Mücadele Servisi, ülke genelinde geniş çaplı bir operasyon başlattı. Operasyon kapsamında mafya gruplarıyla bağlantılı olduğu belirlenen çok sayıda kişinin gözaltına alındığı bildirildi. 
     Operasyon devam ettiği için gözaltına alınan kişilerin isimleri açıklanmazken, bazı bürokratlar ile ünlü işdamlarının da polis merkezlerine çağrılarak ifadelerinin alındığı öğrenildi. 
     İçişleri Bakanlığı yetkilileri, baskın düzenlenen bazı villa ve işyerlerinde çok sayıda ruhsatsız silah ele geçirildiğini açıkladılar. 
     Mafya operasyonu ve sonuçlarıyla ilgili resmi açıklamanın önümüzdeki günlerde yapılacağı bildirildi. 
     Avrupa Birliği, 2007 yılında tam üye olarak kabul edeceği Bulgaristan'ı örgütlü suçlarla daha aktif mücadele vermesi konusunda defalarca uyarmıştı. Uluslararası siyasi gözlemciler, Bulgaristan'ın örgütlü suç eylemleriyle mücadelede başarı sağlayamaması durumunda Avrupa Birliği'ne tam üyeleğinin ertelenebileceği görüşünde birleşiyor. 
     
</TEXT>
</DOC>
