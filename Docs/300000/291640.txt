<DOC>
<DOCNO> 291640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/spo06.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK'ye revizyon geliyor 
</HEADLINE>
<TEXT>


Merkez Hakem Kurulu'nun atamayla işbaşına gelmesi için yasa değişikliğine gidilmesi gündemde 

CEMAL ERSEN 


Şahin sıcak baktı 
BAŞBAKAN Yardımcısı ve Devlet Bakanı Mehmet Ali Şahin ile Futbol Federasyonu Başkanı Levent Bıçakcı'nın Merkez Hakem Kurulu'nun geçmiş dönemde olduğu gibi atama ile göreve gelmesi konusunda görüş birliğine vardığı öğrenildi. Bu doğrultuda 3813 sayılı yasada gerekli değişikliğin yapılması ve gelecek sezondan itibaren Merkez Hakem Kurulu'nun seçimle değil, federasyon başkanınca atanması konusunda uzlaşmaya varıldığı bildirildi. 

Eski sisteme dönüş 
HAZIRLANACAK teklifin yıl sonuna kadar TBMM'ye sunulacağı ve yasanın "Merkez Hakem Kurulu" başlıklı 15. maddesinde yer alan "MHK, Genel Kurulca seçilir ve biri başkan olmak üzere dokuz kişiden oluşur" ifadelerinin, "Kurul, Federasyon Başkanı tarafından yedisi faal olmayan, ikisi de bilgi ve deneyimine güvenilir kişiler arasından olmak üzere 4 yıl süreyle atanır" olarak değiştirileceği bildirildi. 

Temyiz edilecek 
ANKARA 13. Asliye Hukuk mahkemesinin, MHK seçimini iptal etmesinin ardından, federasyon kararı Yargıtay'a taşıma kararı aldı. Hukuk Kurulu Üyesi İsmail Özersin 15 gün içinde itirazda bulunacaklarını, karar sürecinin sezon sonuna uzayabileceğini söyledi. Mevcut MHK'nin görevine devam edeceğini belirten Özersin, yasada yapılacak değişiklerin yürürlüğe girmesi durumunda devam eden davanın da hükmünün kalmayacağını belirtti. 


</TEXT>
</DOC>
