<DOC>
<DOCNO> 272430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur23.html </URL>
<DATE> 2004/09/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Köy korucusu tüfeğiyle şehre gelince... 
</HEADLINE>
<TEXT>

     Tokat'ta, elinde tüfeğiyle valilik binasının önünden geçen köy korucusuna, polis müdahale etti. 
     AA muhabirinin aldığı bilgiye göre, merkeze bağlı bir köyde koruculuk yapan Ş.A, noter işlemleri için otomobiliyle Tokat'a geldi. İşlemlerini bitirdikten sonra aracını valilik binasının yakınına bırakan köy korucusu, üzerine zimmetli Kalaşnikof marka tüfeği de yanına aldı. 
     Elinde tüfekle valiliğin önünde bulunan güvenlik şeridinden geçmek isteyen korucuyu gören güvenlik güçleri, müdahale etti. 
     Bu arada, bir trafik polisi, tüfeği köy korucusunun elinden alarak, valilik binasında görevli polis memurlarına teslim etti. 
     Bir süre tüfeğini vermemek için direnen Ş.A'nın üzerinde ise tüfeğe ait 4 adet dolu şarjör bulunduğu belirlendi. 
     Yaklaşık 1 saat süren işlemlerin ve tutanak tutulmasının ardından poşete sarılan tüfek, gerekli uyarılar yapıldıktan sonra köy korucusuna teslim edildi. 
     
</TEXT>
</DOC>
