<DOC>
<DOCNO> 274515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun33.html </URL>
<DATE> 2004/09/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Hıristiyan Demokratlar Türkiye'de sistematik işkence yok 
</HEADLINE>
<TEXT>

     Avrupa Parlamentosu Hıristiyan Demokrat Grup Başkanı Hans-Gert Poettering, AB Komisyonu'nun genişlemeden sorumlu üyesi Günter Verheugen'i ''Türkiye'de sistematik işkence yok'' sözlerinden dolayı eleştirdi. Poettering, ''Sistemli işkence yok demek, işkence var demektir'' diye konuştu. 
     Poettering, Verheugen'in sistematik işkence olmadığı yönündeki sözlerini ''olağanüstü'' bulduğunu ifade ederek, ''Verheugen'in 'işkence yoktur' demesini tercih ederdim. Sistematik işkence yoktur demesinin bizi memnun etmesi mümkün değildir. Bu işkencenin devam ettiğini gösterir'' diye konuştu. 
     Verheugen dün Başbakan Recep Tayyip Erdoğan ile görüşmesinin ardından Türkiye'de sistematik işkencenin bulunmadığını, ancak bunun işkence yapılmadığı anlamına gelmediğini söylemişti. Verheugen, Türkiye'nin sistematik olarak işkence uyguladığını iddia etmek için haklı hiçbir sebep kalmadığını, eylül başında yaptığı Türkiye ziyaretinde konunun gündeme gelmesi üzerine komisyonun bir uzmanı Türkiye'ye gönderdiğini, ancak Türkiye'de sistematik işkence olmadığı yönündeki kanaatin değişmediğini ifade etmişti. 
     Verheugen'in sözcüsü Jean-Christophe Filori de bugün bir soru üzerine Türkiye'de sistematik işkencenin bulunmadığını, sistematik işkence olması için işkence mekanizması içinde devletin de etkisinin olması gerektiğini, Türkiye'de böyle bir durumdan bahsetmenin doğru olmadığını söylemişti. Filori, Türkiye'de kötü muamele olduğunu, ancak bunun sistematik işkenceyle aynı anlamda alınmaması gerektiğini kaydederek, ''Yakında kabul edilecek yeni TCK da zaten bunu sağlıyor. O yüzden bir an önce geçmesini o kadar önemli gördük'' diye konuşmuştu. 
     
</TEXT>
</DOC>
