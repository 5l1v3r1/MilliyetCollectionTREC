<DOC>
<DOCNO> 257115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy15.html </URL>
<DATE> 2004/07/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gül "Iraklılar'a yardım etmek zorundayız" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ı şu anda yönetenlerin çok büyük sıkıntılarla karşılaştığını, bölgede çok sık terörist faaliyetler düzenlendiğini belirterek, ''Dolayısıyla Iraklılara da Irak hükümetine de yardım etmek zorundayız'' dedi. 
     Gül, basına yaptığı açıklamada, ''Sadece Irak yönetimini dışarıdan sıkıştırmak değil, aynı zamanda onlara da yardımcı olmak zorunda oldukları'' kaydederek, bu toplantıların böyle bir iyi niyetle yapıldığını ve çok faydalı olduğunu söyledi. 
     Gül, Irak'a komşu ülkeler toplantısında bölge ülkelerin görüşlerinin tam olarak ortaya çıktığını, Irak ve BM'nin de temsil edildiğine dikkat çekerek, bu açıdan toplantıların önemli olduğunu ifade etti. 
     Toplantıda, Irak'ın toprak bütünlüğü ve siyasi birliğinin korunmasıyla ilgili konularda samimi görüşlerini ifade ettiğini belirten Gül, Kerkük'le ilgili görüşlerini aktardığını belirterek, şunları söyledi 
     ''Çünkü bunun bir problem olmamamsı lazım Irak'ın önünde. Huzurlu bir şekilde Irak'ın demokratik bir yapıya kavuşması için bütün bu tehlikeli konuların el birliğiyle çözülmesi lazım. Bizim Iraklılara yardımcı olmamız gerekir. Irak'taki herkes Arabıyla, Kürdüyle, Türküyle hepsi de bizim akrabamızdır. Dolayısıyla bu toplantılar Iraklıların hep beraber huzuru, rahatı ve bütünlüğü içindir.'' Gül, Kerkük'e ilişkin verdiği mesajların sorulması üzerine de şunları söyledi 
     ''Şudur, tabii ki oralarda karışıklıklar olabilir. Çünkü böyle bir potansiyel var. Tabii ki Kerkük Irak'ın bir parçasıdır. Buna Irak halkı karar verecektir, ama buralarda karar verilmeden önce oldu bittilerin olmaması gerekir. Bunlar rahatsız edici unsurlardır ve bunlara dikkat edilmesi Irak'ın istikrarlı bir şekilde düzlüğe çıkmasını sağlar.'' ''Bu konuda hassasiyetli olun mesajını verdiğini'' kaydeden Gül, Irak'ta huzursuzluk olması halinde bütün bölge ülkeleri olarak çok etkilendiklerini söyledi. 
     Terör konusuna da değinen Gül, ''Kolay değil. Irak'ı şu anda yönetenler çok büyük sıkıntılarla karşılaşıyor. Birçok suikast yapılıyor. Terörist faaliyetler çok. Iraklılara da Irak hükümetine de yardım etmek zorundayız. Sadece Irak'ı dışarıdan sıkıştırmak değil, aynı zamanda onlara yardımcı da olmak zorundayız. Böyle bir iyi niyetle toplantılar yapılıyor ve faydalı olunuyor'' diye konuştu. 
     Gül, toplantı çerçevesinde yaptığı ikili temaslarda da bu konuları dile getirdiğini kaydetti. 
     Bakan Gül, bir soru üzerine toplantıların çok başarılı geçtiğini, herkesin açık yüreklilikle konuştuğunu belirterek, Irak Dışişleri Bakanı Hoşyar Zebari'nin de Irak'ta olup bitenlerle ilgili birinci elden bilgi vermesinin çok faydalı olduğunu söyledi. 
     Gül, daha sonra toplantı çerçevesinde verilen öğle yemeğine katıldı. Yemekte AB Ortak Savunma ve Dış Politika Yüksek Temsilcisi Javier Solana da hazır bulundu. 
     
</TEXT>
</DOC>
