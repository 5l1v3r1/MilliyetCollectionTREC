<DOC>
<DOCNO> 280563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yasam/yas02.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeşlerini bile kandırdı 
</HEADLINE>
<TEXT>


Ölen annesi gibi giyinip sesini incelterek emekli maaşı çeken Gencel, kardeşlerini de 'atlatmış' 

HİLMİ DUYAR Balıkesir DHA 

Balıkesir'de, evinin bodrumuna gömdüğü annesinin kılığına girerek, 2 yılda toplam 8 bin 800 YTL'lik emekli maaşını çeken Şerafettin Gencel'le ilgili araştırma derinleştikçe, daha da garip gerçekler ortaya çıkıyor. 
Vicdaniye Mahallesi Aşık Sokak'ta oturan Gencel 47 , 2 yıl önce ölen annesi Ümmühan Gencel'i 78 , bezlere sarıp üzerine kireç döktükten sonra bodrum katına gömdü. Asker firarisi Gencel, annesinin emekli maaşını da onun elbiselerini ve kalın camlı gözlüklerini giyip sesini incelterek çekti. Sonunda banka memurlarının şüphelenmesiyle yakalanan Gencel'in, okuma yazması olmayan annesinin emekli maaşını, onun gibi 'parmak basarak' çektiği anlaşıldı. 

'Sizi istemiyorum' 
Annesini soran komşularına, "Yaşlandı, elden ayaktan düştü. Ben bakamadığım için İzmir'deki ablamın yanına gitti. Orada rahat eder" yanıtını verdiği öğrenilen Gencel'in, kardeşlerini de kandırdığı anlaşıldı. 
Alınan bilgilere göre, Gencel, biri Almanya'da olan kardeşleri telefonla aradığında da kendi sesiyle "Sizinle görüşmek istemiyor" dedikten sonra, sesini inceltip annesi arkadan sesleniyormuş gibi telefona uzaktan "Evet, onlarla görüşmek istemiyorum" diye bağırıyordu. Nitelikli dolandırıcılık, izinsiz cenaze defnetmek ve şüpheli ölüm suçlarından tutuklanan Gencel'in annesini öldürüp öldürmediği, Adli Tıp'tan beklenen otopsi raporuyla belli olacak. 




</TEXT>
</DOC>
