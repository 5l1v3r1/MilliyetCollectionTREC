<DOC>
<DOCNO> 291920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yasam/yas01.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
En mutlu günü göremediler 
</HEADLINE>
<TEXT>


Ortaklaşa aldıkları otomobilleriyle geçirdikleri kazada can veren 3 öğretmen arkadaşın stajyerlikleri Öğretmenler Günü'nde kalkacaktı, cenazeleri kalktı 


Yozgat'ın Saraykent ilçesinde geçirdikleri trafik kazasında ölen 3 öğretmen için, stajyerliklerinin kaldırılacağı 24 Kasım Öğretmenler Günü, cenazelerinin kalktığı gün oldu. Birlikte ev kiralayan 3 arkadaşın, kaza yaptıkları otomobili de ortaklaşa aldığı belirtildi. 
Dedefakılı Beldesi İlköğretim Okulu'na 2 ay önce atanan Rukiye Karaca, Güzin Yılmaz Baş ve Ayşe Özdemir'in, önceki akşam bilgisayar kursundan dönerken geçirdikleri trafik kazasında yaşamını yitirmesi, Birsen Tümey'in de ağır yaralanması, meslektaşları, öğrencileri ve Dedefakılı halkını yasa boğdu. 

Yozgat'ta kutlama iptal 
Öğretmenler için dün okullarında tören düzenlendi. Acılarının büyük olduğunu belirten Yozgat Milli Eğitim Müdür Yardımcısı Necati Coşkun, "Karaca, Baş ve Özdemir, bugün dün Öğretmenler Günü'nde törenle yemin edip stajyerlikleri kaldırılacaktı" dedi. 
Coşkun, Tümey'in sağlık durumunun da iyiye gittiğini söyledi. Gözyaşlarını tutamayan Okul Müdürü Alper Kopan, öğretmenlerin masasına birer gül ve karanfil bırakırken, Coşkun, öğretmenleri için gözyaşı döken öğrencileri teselli etmeye çalıştı. Yozgat'ta Öğretmenler Günü kutlama programı da iptal edildi. 
Doğankent beldesinde bir ev kiralayan genç öğretmen arkadaşların, Dedefakılı'ya gidip gelebilmek için, kaza yaptıkları otomobili de ortak aldığı öğrenildi. 
Meslektaşları, arkadaşlarının okula her gün otomobilleriyle geldiğini, bir aydır da ilçe merkezinde açılan bilgisayar kursuna devam ettiklerini söyledi. 

Düğünü bu yaz olacaktı 
Öğretmen Güzin Yılmaz Baş 22 , memleketi Kırıkkale'nin Keskin ilçesinde toprağa verildi. Çarşı Camii'ndeki törene babası Haluk, annesi Hüsniye Yılmaz, kardeşleri Ali ve Naide, eşi Mehmet Emin Baş'la meslektaşları katıldı. 
Sürekli ağladığı gözlenen ve yazın düğün yapmaya hazırlandıklarını söyleyen Mehmet Emin Baş'ın, eşiyle tayinini Kırıkkale merkeze istemeyi planladığı öğrenildi. 
Kızının maaşının büyük bölümünü görev yaptığı okuldaki öğrencilerine burs olarak verdiğini söyleyen anne Hüsniye Yılmaz da, "Arayıp Öğretmenler Günü'nü kutlayacaktım. Hep onu öğretmen görmeyi hayal ediyordum. 24 Kasım'ın hayatımın en acılı günü olacağını hiç düşünemezdim" diye konuştu. 


</TEXT>
</DOC>
