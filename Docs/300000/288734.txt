<DOC>
<DOCNO> 288734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun19.html </URL>
<DATE> 2004/11/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Almanya Savunma Bakanı Türkiye'nin tank talebine onay veririm 
</HEADLINE>
<TEXT>

     Almanya Savunma Bakanı Peter Struck, Türk hükümetinden tank talebi gelmesi durumunda Türkiye'ye tank satışına onay vereceğini açıkladı. 
     Struck, Alman Haber Ajansı'na DPA yaptığı açıklamada, Türk hükümetinin, 1999 yılında yaptığı tank talebinin hala geçerli olmasını isteyip istemediğini ve Federal Güvenlik Konseyi'nin böyle bir satışa onay verip vermeyeceğini bilemediğini belirterek, ''Türk hükümetinden tank talebi gelirse ben satışa onay veririm'' dedi. 
     Kendisinin 1999 yılında Sosyal Demokrat Parti SPD federal meclis grubu Başkanı olarak Türkiye'ye tank satışına karşı çıktığını ve o yıl yapılan talebin bu nedenle federal hükümet tarafından izlenmediğini hatırlatan Struck, ''Ancak Türkiye'de şartlar 1999 yılından bu yana belirgin şekilde değişti'' diye konuştu. 
     Türkiye ile AB üyelik müzakerelerine başlanmasının gündemde olduğuna işaret eden Struck, ''Türkiye'deki gelişmeler yakından izlenmeli. Son olarak Türkiye'de tankların Güneydoğu Anadolu'da kullanıldığı yönündeki iddialar asılsız çıktı'' dedi. 
     Alman ordusunda yapılan reformlarla özellikle çok sayıda tankın açığa çıkartılacağını belirten Struck, ''Ben NATO müttefikleri arasında silah sistemlerinin birleştirilmesinden yanayım. Leopard-II tankı ittifak içindeki en iyi tank. Ve tabii ki bu tankları satabilirsem çok sevineceğim. Çünkü bizde bunlardan çok var'' şeklinde konuştu. 
     Struck, Türkiye'ye yapacağı ziyaret sırasında NATO müttefiki olan Türkiye ile ilişkileri daha da geliştirmek istediğini kaydetti. 
     Peter Struck, 17 Kasım Çarşamba günü 2 günlük resmi ziyaret için Türkiye'ye gidecek ve Dışişleri Bakanı Abdullah Gül ile Milli Savunma Bakanı Vecdi Gönül ile görüşecek. 
     
</TEXT>
</DOC>
