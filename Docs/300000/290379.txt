<DOC>
<DOCNO> 290379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/yazar/theper.html </URL>
<DATE> 2004/11/20/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Haber sizi yanıltmasın 1 
</HEADLINE>
<TEXT>


Perşembe günü gazetemizde, Tempo dergisine atfen çıkan bir haber yanlış anlaşılmalara neden oldu. Bugünkü ve yarınki yazımı bu haberin ne anlama geldiğini açıklamaya ayırdım. Zira okuyucuların yanlış yönlendirilmeleri söz konusu olabilir. 
Haber şu 
"Gömme balkonu kapatmak serbest." 
Haber geniş verilemediği, özet verildiği için yanlış anlamaya yer verecek nitelikte. Başlığı dahi açıklamaya muhtaç. 
Haberin kaynağı şu. 
Binalarda balkon kapatmak milli bir görev. Hiç kimse görerek aldığı binanın, gördüğü ve beğendiği haline razı değil. Mutlaka bir yerlere taşmak, bir yerlere genişlemek arzusunda. Bu halde ilk akla gelen ise balkonlar. Balkon kapatmalarda, kapatanlara müdahale, ilk etapta belediyelerin görevi. Çünkü bir bina yapılırken projesini tasdik eden belediye. Projesine uygun inşaatı denetleyen yine belediye. Şayet binayı projesine uygun yapmazsanız belediye size iskan izni vermez. Yani yasalara saygılı bir ülkede yaşıyorsanız o binaya girip oturamazsınız. Bizim ülkemizde yasalara saygılı olunmadığı için böyle bir binaya girilir ve oturulur. Ancak projeye aykırı inşaat yapılması halinde belediyenin inşaat devam ediyorken mühürleme, inşaat bitmiş ise yıkım kararı alma görevi var. 
İşte haber konusu yapılan olay, belediye ile vatandaş ilişkisi. 
Danıştay bir kararında demiş ki, gömme balkonu kapatan vatandaşa ceza yazma, balkonunu yıkma. 
Yani haber belediye ile, yani idare ile vatandaş arasındaki bir ilişkiyi düzenliyor. Bu kararın hukuka uygun olup olmadığı ayrıca tartışılabilir, bana makul bir karar olarak gelmiyor. 



</TEXT>
</DOC>
