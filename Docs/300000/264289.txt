<DOC>
<DOCNO> 264289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/spor/bbas.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aklımız başımıza geldi' 
</HEADLINE>
<TEXT>


12 Dev Adam'ın kaptanı İbrahim, "Geçmiş yıllara oranla takımın çehresi değişti. Hepimiz biraz daha olgunlaştık, bambaşka bir ekip olduk" dedi 

GÖKHAN TÜRE 


'Maceraya atılmam' 
A Milli Basketbol Takımımız'ın yıldızı ve kaptanı İbrahim Kutluay artık geçmişe sünger çektiklerini, tek hedeflerinin Ay - Yıldızlı formayı zirveye taşımak olduğunu söyledi. Takımdaki herkesin olgunlaştığını ve birbirine saygı gösterdiğini vurgulayan tecrübeli oyuncu, "Herkes beni bu ABD maçlarından sonra daha çok tanıdı ve transfer teklifleri gelmeye başladı. NBA'e gideceksem şartların bana uyması lazım. Ben bu saatten sonra NBA şartlarına uyum sağlayamam. Maceraya atılmam" dedi. 

'Uyum üst düzeyde' 
İBRAHİM takımdaki uyumun üst düzeyde olduğunu belirtti ve "Dört maç oynadık, iki kere ABD'ye kaybettik. Kazanabilirdik de. Ama birçok arkadaşımız takımında görev yapmazken kendini ABD'ye karşı oynarken buldu. Bunun heyecanı sahaya yansıdı. ABD'ye alan savunması yapan takımlar kafa kafaya oynadı. Bizim amacımız kendi basketbolumuzu oynamak, potansiyelimizi bir üst seviyeye çıkarmaktı. Kazanmaya çalışsaydık değişik taktikler uygulayabilirdik ama oyunu çirkinleştirmedik" diye konuştu. 

Paolo şaşırdı 

A Milli Basketbol Takımı'nın İtalyan kondisyoneri Paolo Bellati, yıllara dayanan tecrübesine karşın Ay - Yıldızlı takımda bir ilki yaşadığını söyledi. İtalya Milli Takımı, Stefanel ve daha birçok Avrupa'nın ünlü kulübünde görev yapan Bellati, "Hayatımda ilk kez böylesine çalışkan ve istekli bir ekiple beraber olma şansı yakaladım" diye konuştu. 

Hakyemez korkuttu 

A Milli Basketbol Takımı'nın Genel Menajeri Doğan Hakyemez, fazla çalışmaktan yorgun düştü. Kafilenin tüm sorunlarıyla ilgilenen, aynı zamanda oyuncularla kros çalışmasına katılıp koşan Hakyemez dün bir ara fenalaştı. Yapılan kontrol sonucu tansiyonunun düştüğü anlaşılan tecrübeli idareci, aldığı ilaçlarla kısa sürede toparlanıp yeniden görevinin başına geçti. 


</TEXT>
</DOC>
