<DOC>
<DOCNO> 252902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/guncel/axgun01.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaattin Çakıcı, üvey oğlunun peşinde... 
</HEADLINE>
<TEXT>


Polis, Alaattin Çakıcı'dan üvey oğlu Onur Özbizerdik'i öldürmesi için talimat aldığı öne sürülen yeğeni Adem Çakıcı ile 3 adamını Beşiktaş'ta gözaltına aldı... 

ERDAL KILINÇ İstanbul 

Organize suç örgütü lideri Alaattin Çakıcı'nın, yurtdışından verdiği talimatla 21 yaşındaki üvey oğlu Onur Özbizerdik'i öldürtmek istediği öne sürüldü. Polisin, bu bilgiye ulaşmasının ardından Çakıcı'nın talimatıyla harekete geçtiği öne sürülen yeğeni Adem Çakıcı ve 3 adamı gözaltına alındı. 
Organize Suçlar Şube Müdürlüğü ekipleri, bir süredir takip ettikleri Adem Çakıcı, Cem Akarsu, Murat Aydın Şakir ve Ozan Güngören Beşiktaş'ta gözaltına aldı. Sorguları süren Adem Çakıcı ve 3 adamının üzerinde 4 ruhsatsız tabanca ele geçirildi. 

Aracı kullandı 
Polisin verdiği bilgiye göre, Alaattin Çakıcı yurtdışından Adem Çakıcı'yla temasa geçti. Polisin takibine karşı da doğrudan temas yerine aracılar kullanıldı. Yeğen Çakıcı'nın da Alaatin Çakıcı'nın gönderdiği talimat üzerine, Özbizerdik'i öldürme planı yaptığı iddia edildi. 
Polisin, Çakıcı ile yeğeni arasındaki haberleşme trafiğini öğrenip takibe başladığı bildirildi. Delillerin toplanmasının ardından da düğmeye basan polis, önceki akşam Beşiktaş'ta Adem Çakıcı ve 3 adamını gözaltına aldı. 

Sevgiyle başladı, kanla bitti 
Çakıcı ile Onur Özbizerdik arasında sevgiyle başlayan ilişki, yıllar sonra nefrete dönüştü. Onur Özbizerdik, kabadayı Dündar Kılıç'ın kızı Uğur Kılıç'ın ilk eşi Mersinli Uğur Özbizerdik'ten olan oğlu. Uğur Kılıç, boşandıktan sonra ikinci evliliğini Alaattin Çakıcı ile yaptı. 
Uğur Kılıç, eski Emlakbank Genel Müdürü Engin Civan'ın vurulmasından sonra olaya Semra Özal'ın adını karıştırınca, Çakıcı ile bozuştu. 
Televizyonların canlı yayınlarında bile tartışan çift, 1994'te tek celsede boşandı. 
Uğur Kılıç, 20 Ocak 1995'te Uludağ'da o zaman 12 yaşında olan oğlu Onur Özbizerdik'in gözleri önünde öldürüldü. Talimatı boşandığı eşi Çakıcı'nın verdiği öne sürüldü. Bu olaydan sonra Özbizerdik'in annesinin intikamını almak için fırsat kolladığı iddia edildi. 

Akmerkez'de saldırı 
Adı çeşitli olaylara karışan Onur Özbizerdik ile şoförü Adil Cesur, Aralık 1999'da Akmerkez'den çıkışta silahlı saldırıya uğrayarak ağır yaralanan Çakıcı'nın kardeşi Gencay Çakıcı'ya yapılan cinayet girişiminden sorumlu tutuldu. Bir süre cezaevinde yatan Özbizerdik, Şubat 2000'de tutuksuz yargılanmak üzere serbest bırakıldı. Gencay Çakıcı da, kendisine saldıranı görmediği gerekçesiyle davacı olmadı. 


</TEXT>
</DOC>
