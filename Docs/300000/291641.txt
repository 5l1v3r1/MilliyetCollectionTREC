<DOC>
<DOCNO> 291641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/spo07.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemeden iptal kararı çıktı 
</HEADLINE>
<TEXT>


Ankara 13. Asliye Hukuk Mahkemesi, 22 Temmuz'da yapılan Merkez Hakem Kurulu seçimini, "İki üyenin belirtilen özellikleri taşımaması" gerekçesiyle iptal etti 

TÜRKER KARAPINAR 


Boşat - Lakot iddiası 
ANKARA 13. Asliye Hukuk Mahkemesi, Sabri Çelik başkanlığındaki Merkez Hakem Kurulu seçimlerini iptal etti. Mahkeme, Futbol Federasyonu eski Başkanı ve MHK Başkan adayı Kemal Ulusu'nun yaptığı itirazı karara bağlarken gerekçesini, "İki üyenin yasada belirtilen özellikleri taşımaması" olarak gösterdi. Söz konusu iki üyenin Muhittin Boşat ve Ali Can Lakot olduğu iddia edildi. 

15. maddeye aykırı 
DURUŞMAYA, Ulusu ve avukatı Mehmet Akif Uçar ile davalı Futbol Federasyonu'nun avukatı İsmail Özersin katıldı. Hakim Mahmut Ülgey, 22 Temmuz 2004'te yapılan MHK seçimini, 3813 sayılı yasanın 15. maddesine aykırı yapıldığı gerekçesiyle, "temyiz yolu açık" olmak üzere iptaline karar verdi. Ulusu, "Hukuka aykırı liste hazırlandı. Futbol ciddi bir iştir" dedi. 

'Karara saygılıyız' 

MHK Başkanı Sabri Çelik mahkemenin seçimin iptaline yönelik kararına saygı duyduklarını açıkladı. Çelik, "Hukuka saygılıyız. Gereği ne ise yapılacaktır. Federasyon yasal süreç ile ilgili girişimde bulunacak. Şu anda kurul olarak görevimizin başındayız" ifadelerini kullandı. Çelik'in, mahkeme kararından sonra kurul üyeleriyle yaklaşık 1 saat süren bir tele - konferans yaptığı vurgulandı. 


</TEXT>
</DOC>
