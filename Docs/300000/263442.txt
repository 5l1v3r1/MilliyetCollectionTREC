<DOC>
<DOCNO> 263442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sontur03.html </URL>
<DATE> 2004/08/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kendisini kaçırmak isteyen kişiyi affetti 
</HEADLINE>
<TEXT>

     İsmail AKDUMAN - SAMSUN DHA 
SAMSUN'da evli ve bir çocuk babası 24 yaşındaki Çetin Sonkaya, kendisini bekar olarak tanıttığı 20 yaşındaki D.A.'yı kaçırmaya kalkıştığı iddiasıyla yargılandığı duruşmada, genç kız şikayetinden vazgeçti. 
     D.A. duruşmada, "Kendisi evli. Bir de çocuk sahibi. Ben olaydan sonra nişanlandım. Onu affediyorum. Siz de affedin'' dedi. 3 aydır tutuklu bulunan Sonkaya ile kaçırılma olayında kendisine yardımcı olduğu iddia edilen 23 yaşındaki arkadaşı Kaşif Keskin tutuksuz yargılanmak üzere tahliye edildi. 
     
     Pazarda tanıştılar 
     Taflan Beldesi Yalı Mahallesi'nde 3 ay önce meydana gelen olayda, pazarcılık yapan Çetin Sonkaya, kendisinden alışveriş yapan D.A. ile tanıştı. İddiaya göre aralarında yakınlaşma olan gençler, daha sonra telefon ile görüşmeye başladı. 
     Telefon görüşmelerinde genç kıza evleneceklerini söyleyen Sonkaya, buluştuğu D.A.'yı, arkadaşı ile birlikte ellerini, ayaklarını ve ağzını bağlayarak kaçırmaya çalıştı. 
     Bu sırada çevredeki vatandaşların olayı görmesi üzerine kızı bırakarak kaçan iki sanık, jandarma tarafından yakalandı. Kız kaçırmak suçundan tutuklanan Sonkaya ile arkadaşı Keskin, suçlamaları kabul etmedi. 
     
     'Evli olduğumu söyledim ' 
     2'nci Ağır Ceza Mahkemesi'nde 3 ile 10 yıl arasında hapis cezası istemiyle ikinci kez hakim karşısına çıkan Sonkaya, "7 ay önce pazarda tanıştık. Telefonla konuştuk. Olay günü de beni arayıp, buluşmak istedi. Buluştuk. Konuşurken evli olduğumu söyledim. Bana vurmaya başladı. Ben de ona engel olmak isterken, görenler bizi yanlış anladı. Zorla kaçırmaya kalkışmadık'' dedi. Keskin ise genç kızı tanımadığını ve olayla bir ilgisinin olmadığı belirterek tahliyesini istedi. 
     
     'Nişanlandım, affediyorum' 
     İlk duruşmada ağzı ve elleri bağlanarak zorla kaçırıldığını iddia eden D.A. ise, şikayetinden vazgeçtiğini söyleyerek sanıkları affettiğini belirtti. 
     Bu olaydan sonra başka bir kişiyle nişanlandığını söyleyen genç kız, "Olay günü buluşup konuştuk. Gitmek istediğimi söyleyerek, yanından ayrılmak istediğim sırada, arkadan ağzımı kapadı. Arkadaşı da iple ellerimi, ayaklarımı bağladı. Bağırmaya başlayınca, ağzımı da bantladılar. Beni sürükleyerek götürdükleri sırada komşular gördü ve beni bırakıp kaçtılar. Bana evli olduğunu söylememişti. Ancak ben nişanlandım. Onun da çocuğu var. Ben onu affediyorum. Sizden de affetmenizi istiyorum'' diye konuştu. 
     Mahkeme, genç kızın şikayetinden vazgeçmesi, sanıkların cezaevinde kaldıkları süreyide dikkate alarak her iki sanığı tutuksuz yargılanmak üzere tahliye etti. 
     
</TEXT>
</DOC>
