<DOC>
<DOCNO> 289233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko12.html </URL>
<DATE> 2004/11/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Borsa, 2005'ten çok şey bekliyor 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, halka arz edilen hisselerde destekleme konusunu değerlendirirken, korumacılık anlayışının piyasaların rasyonel işleyişi açısından çok doğru olmadığını belirterek, bundan uzak durmakta yarar bulunduğunu bildirdi. 
     Birsen, son halka arzların bazılarında, hisselerde, işlem görmeye başladıktan sonra kaydedilen düşüşlere ilişkin görüşünü açıklarken, her hisse senedinin muhakkak pozitif değer kazanmasının piyasada garantisinin bulunmadığını vurguladı. 
     Hisse değerinin daha sonra pozitif olabileceği gibi pozitiften negatife de geçebileceğine işaret eden Birsen, ''Önemli olan çok eksi veya artı çıkması açısından ne gibi sebepler var, ona bakmak lazım'' dedi. 
     Osman Birsen, hisselerin desteklenmesi uygulaması konusunda ise korumacılık anlayışının doğru bir şey olmadığını bildirdi. Piyasanın aslında korumanın yapılmadığı yer anlamında olduğuna dikkati çeken Birsen, şunları kaydetti 
     ''Bu bakımdan koruma gibi kavramlar piyasanın rasyonel işleyişine engel getirebilir, gereksiz beklentiler yaratabilir. Mesela fiyat açısından korunacağına ilişkin beklenti yaratabilir. O nedenle talep artırabilir veya fiyatla ilgili daha iyimser olunabilir. O bakımdan bir şekliyle uzak durmakta yarar var. Yatırımcıların, daha çok hesaba dayalı, netice itibariyle riskleri de hesaplamak suretiyle fiyat oluşumlarının olmasına bakmalarında yarar bulunuyor. '' 
     
     BORSA YOLUYLA ÖZELLEŞTİRME 
     Osman Birsen, borsa yoluyla özelleştirme konusuna bakışını açıklarken de, bazı kamu kurumlarının gerçekten çok popüler olduğunu kaydetti. Başarılı yönetilenler bulunduğunu, bu kurumların hisselerine talep olabileceğini belirten Birsen, ''Bu da aynı şekilde borsadaki fiyatlamadan ziyade, başlangıçtaki pazarlama ve fiyatlamanın önemini ortaya çıkarıyor. Bunu, hassas yapılması gereken bir çalışma olarak görüyorum'' dedi. 
     Birsen, ''Yatırımcıların bu kurumlara ilgisini bekliyor musunuz Örneğin Türk Telekom'a'' sorusu üzerine de, hisselerde stratejik ortaklık olup olmayacağı tartışmaları yapıldığına işaret ederek, bu konular netleştikten, belli teknolojik ve uzun vadeli planlar ortaya çıktıktan sonra değerlendirme yapılabileceğini kaydetti. 
     İMKB Başkanı Birsen, ''Tabii Türk Telekom, hem sektörün önemi hem yaptığı atılımlarla çok önemli bir kamu kurumu olarak özelleştirilmek ve bizim piyasaya katkı yapmak üzere duruyor. THY yine öyle. Bu bakımdan programlarının ortaya çıkması, onların tartışılması ve değerlendirilmesi sonucunda daha kesin bir şey söylenebilir'' dedi. 
     
     ''2005, 2004'DEN DAHA İYİ OLACAK'' 
     Borsa'nın ilk 11 aylık performansına ve gelecek yıla ilişkin değerlendirmelerde de bulunan Birsen, 2003 yılında endeks artışının yüzde 100'ü geçtiğini, işlem hacminde de artış yaşandığını anımsattı. 
     2004 yılında da bunların güçlenerek devam ettiğinin görüldüğünü belirten Osman Birsen, özellikle işlem hacminde dolar bazında yüzde 40-45'lere varan artış bulunduğuna dikkat çekti. Endeksin de pozitif bir değer olarak artışını bir trend olarak gösterdiğini kaydeden Osman Birsen, halka arzlarda da sayısal ve büyüklük olarak artış bulunduğunu, bunun geçmiş yıllarla kıyaslandığında önemli bir faaliyeti ifade ettiğini bildirdi. 
     Bazı hisse senetlerinde halka arz fiyatı ile borsa fiyatı arasında ortaya çıkan uyumsuzluğa, fiyat desteği gibi unsurların neden olduğu konusunda değerlendirmeler yapıldığını belirten Birsen, ayrıca bazı dış faktörlerden de kaynaklanan hareketler yaşandığını kaydetti. 
     ''Piyasanın tabiatında bu var, piyasa hiçbir zaman aynı şekilde veyahut hesaplandığı şekilde tıpa tıp ortaya çıkmıyor'' diyen Birsen, 2005'e çok olumlu baktıklarını söyledi. 
     Osman Birsen, ''2005, 2004'den daha iyi olacak. AB ile ilişkilerimiz, Irak krizinin yılbaşında getirdiği bazı belirsizlikler, daha sonra ABD seçimleri ve ekonomi politikasıyla ilgili bazı mülahazalar uluslararası piyasaları, dolayısıyla global yapı içinde bizi menfi yönde etkiledi ve bazı belirsizlikler yarattı. 2005'in daha istikrarlı bir dönemi ifade edeceğine inanıyorum'' dedi. 
     Birsen, bir soru üzerine, yasal sınırlama nedeniyle hisse portföyü tutmadığını söyledi. Osman Birsen, ''Sizden tavsiye isteniyor mu '' sorusuna ise, ''Tavsiye de etmiyoruz. Başlangıçta soruyorlardı ama cevabını alamayacaklarını anladıkları için şimdi artık sormuyorlar'' yanıtını verdi. 
     
     ''KUMAR SÖYLEMİ GİTTİKÇE AZALIYOR'' 
     Borsa'da hisselere yatırımın kimi kişiler tarafından adeta ''kumar'' olarak görüldüğünün anımsatılması üzerine de, Birsen, ''Şu anda öyle pek kumar gibi gören yok. Eskiden daha çok söylüyorlardı, gittikçe o azalıyor'' dedi. 
     Manipülatif hareketlerin yasak olduğunu, bu konuyla çok ciddi mücadele yaptıklarını aktaran Birsen, daha büyük hisselerin dolaşımına imkan verecek katılımlara izin verdiklerini, bunun sonuçlarının önümüzdeki yıllarda hem güvenilme hem de fiyat istikrarı açısından olumlu olarak alınacağını vurguladı. 
     
</TEXT>
</DOC>
