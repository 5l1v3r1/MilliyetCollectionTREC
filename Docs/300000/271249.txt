<DOC>
<DOCNO> 271249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/guncel/axgun02.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düğüne gelmeniz yeter' 
</HEADLINE>
<TEXT>


Yazarımız Melih Aşık, Sezerler'in mütevazı düğününü anlattı Hediye verme düzeni yoktu, "Hediye verilmiyor mu " diye sorduk, "Gelmeniz yeter" dediler 

İSTANBUL Milliyet 

Cumhurbaşkanı Ahmet Necdet Sezer ve eşi Semra Sezer'in oğlu Levent Sezer ile Evren Altunay'ın Çankaya Köşkü'ndeki düğünü çok mütevazı geçti. Düğünde hediye verme düzeni de yoktu. 
Düğüne katılan gazetemiz yazarı Melih Aşık izlenimlerini şöyle anlattı "Düğün, Cumhurbaşkanının kişiliği ve kimliğine yakışan bir atmosferde gerçekleşti. Damat ve gelinin genç arkadaşları ile Sayın Cumhurbaşkanı Sezer'in arkadaşları yarı yarıyaydı. Hatta gençler biraz daha çoğunluktaydı. 

Aryalar söylendi 
Davetlileri kapıda Sayın Sezer ve eşi ile gelinin anne ve babası karşıladı. Nikah kıyıldıktan sonra salona iki ayrı düğün pastası getirildi. Levent Sezer pastayı keserken, Beşiktaşlı olduğu için orkestra jest yapıp Beşiktaş marşı çaldı. İki genç opera sanatçısı aryalar söyledi. Ardından Napoliten Orkestrası'ndan hafif müzik parçaları dinledik. Geceyi, genç çift ve arkadaşları birlikte dans ederek tamamladı. 
Kuvvet komutanları sivil kıyafetlerle düğüne katılırken, 7. Cumhurbaşkanı Kenan Evren, Anayasa Mahkemesi Başkanı Mustafa Bumin, eski Yargıtay Cumhuriyet Başsavcısı Sabih Kanadoğlu, CHP lideri Deniz Baykal ile eşi Olcay Baykal, eski Başbakan Bülent Ecevit ile eşi Rahşan Ecevit, eski siyasetçilerden Hasan Fehmi Güneş de gecedeydi. 
Düğüne gelenler çiçek getirmediği gibi hediye verme düzeni de yoktu. Cumhurbaşkanının bir yakını, "Hediye verilmiyor mu" sorumuza, "Siz geldiniz yeter" yanıtını verdi. Ağırbaşlı bir devlet adamına yakışır bir gece oldu." 




</TEXT>
</DOC>
