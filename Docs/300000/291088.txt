<DOC>
<DOCNO> 291088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko15.html </URL>
<DATE> 2004/11/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İş Bankası'na 600 milyon dolarlık kaynak... 
</HEADLINE>
<TEXT>

     İş Bankası, Standard Chartered Bank'ın düzenleyicisi olduğu, havale akımlarını içeren, varlığa dayalı menkul kıymet ihracı sekuritizasyon işlemi çerçevesinde, 600 milyon dolarlık kaynak sağladı. 
     İş Bankası'ndan Borsa'ya gönderilen açıklamada, 3 işlemden oluşan kaynağın vadelerinin 7, 8 ve 10 yıl olduğu belirtilerek, 500 milyon dolarlık ilk iki işlemin MBIA Insurance Corporation ve Ambac Assurance Corporation tarafından sigortalandığı kaydedildi. 
     Açıklamada, kaynağın bugün itibariyle banka hesaplarına gireceği vurgulandı. 
     
     ÖZİNCE TÜRKİYE İÇİN DÖNÜM NOKTASI 

     İş Bankası Genel Müdürü Ersin Özince, bankanın uluslararası piyasalardan sağladığı 600 milyon dolarlık kaynağa ilişkin olarak, ''Bu işlem, faiz oranı, vade ve tutar açısından Türkiye için bir dönüm noktasıdır ve kaynak, tıpkı kuruluş yıllarımızda olduğu gibi bugün de Türkiye ekonomisinin hizmetine sunulacaktır'' dedi. 
     Özince, İş Bankası'nın yurtdışı havale akımlarına dayalı olarak seküritizasyon varlığa dayalı menkul kıymet ihracı işlemi yoluyla sağladığı toplam 600 milyon dolarlık kaynağa ilişkin olarak düzenlenen basın toplantısında yaptığı konuşmada, bankanın sadece Türkiye'de değil, dünyada da şimdiye kadar havale akımlarına dayalı olarak yapılan ve iki sigorta kuruluşu tarafından aynı anda sigortalanan en yüksek tutarlı seküritizasyon işlemini tamamladığını bildirdi. 
     Özince, ''Bu işlem, faiz oranı, vade ve tutar açısından Türkiye için bir dönüm noktasıdır ve kaynak, tıpkı kuruluş yıllarımızda olduğu gibi bugün de Türkiye ekonomisinin hizmetine sunulacaktır. Daha uzun vadeli kaynak olduğu için, daha uzun vadeli yatırımlar desteklenecektir'' dedi. 
     İş Bankası'nın bugün özkaynakları itibariyle Türkiye'nin en büyük bankası olduğunu ifade eden Özince, 30 Eylül 2004 tarihi itibariyle toplam aktiflerin 37 katrilyon 492 trilyon liraya, öz kaynakların 7 katrilyon 196 trilyon liraya yükseldiğini, iştirakleri ile birlikte değerlendirildiğinde İş Bankası'nın günümüzde dünyanın en büyük şirketleri arasında yer aldığını söyledi. 
     Bankanın yurtdışından bu büyüklükte, bu vadede ve rekor derecede düşük vade oranı ile taze kaynak sağlıyor olmasının Türkiye açısından bir dönüm noktası olduğuna işaret eden Özince, bu başarıda Türkiye ekonomisinde sağlanan gelişmelerin yanı sıra İş Bankası'nın sektördeki konum ve finansal tablolarının güçlülüğünün de etkili olduğunu vurguladı. 
     Özince, şunları kaydetti 
     ''Son olarak gerçekleştirdiğimiz 600 milyon dolarlık seküritizasyon işlemi, uluslararası piyasalarla entegrasyonumuzun sağlamlığı açısından da önemli bir göstergedir. İş Bankası, piyasa koşullarında yaşanan gelişmeler ışığında ve ülkemizin içinde bulunduğu olumlu ortamdan yararlanarak fonlama kaynaklarını çeşitlendirmek, yaygınlaştırmak, aktif ve pasifleri arasındaki vade uyumsuzluğunu gidermek, uluslararası piyasalara daha fazla entegre olmak amacıyla, farklı finansal araçlardan yararlanmayı sürdürecektir. İş Bankası 80 yıldan bu yana başarıyla yaptığı gibi, sağladığı her kaynağı Türk ekonomisinin hizmetine sunmaya devam edecektir.'' Özince, bu işlemin özellikle Türk bankalarının klasik borçlanma yöntemi olan sendikasyon krerdilerinden ve onların kısa vadeli yapısından ayırt edici şekilde değerlendirmelerinde çok önemi bulunduğunu söyledi. İş Bankası olarak geçmişte, başka varlığa dayalı menkul kıymet işlemi yaptıklarını ifade eden Özince, ancak ilk kez bu kadar düşük faizli ve uzun vadeli bir işlemi gerçekleştirdiklerini kaydetti. 
     
     ''BANKA 3 MİLYAR DOLARDAN FAZLA DIŞ KAYNAK SAĞLADI'' 

     İş Bankası Genel Müdür Yardımcısı Aykut Demiray da, işlemin rekor sayılabilecek şekilde düşük bir faiz oranına sahip olduğunu, bugüne kadar Türkiye'de bankalar tarafından uluslararası piyasalardan sağlanmış en yüksek tutarlı borçlanma olduğunu belirtti. 
     Demiray, ''10 yıl vadede Türkiye'de yapılmış en uzun vadeli seküritizasyon işlemidir. Türkiye'de Standart and Poor's'tan BBB - kredi notu alarak piyasaya çıkan ilk seküritizasyon işlemidir. Toplam 500 milyon dolar tutarındaki iki bölüm sadece Türkiye'de değil, dünyada da şimdiye kadar havale akımlarına dayalı olarak yapılan ve iki sigorta kuruluş tarafından aynı anda sigorta edilen en yüksek tutarlı seküritizasyon işlemidir'' diye konuştu. 
     600 milyon dolarlık bu işlemle bugüne kadar uluslararası piyasalardan sağladıkları dış kaynağın 3 milyar doları geçtiğine dikkat çeken Demiray, ''Zannediyorum önümüzdeki yıl daha uygun koşullarla, daha uzun vadeli değişik enstrümanları da Türk sanayicisinin, Türk iş aleminin hizmetine sunma imkanımız olacak'' dedi. 
     Aykut Demiray, bu kaynakları Türk ekonomisinin hizmetine sunduklarını belirterek, şöyle konuştu 
     ''Şu ana kadar Hazine tarafından garanti edilen Karadeniz Otoyolu ve İzmir-Aydın Otoyolu'ndan İstanbul Metrosu'nun ikinci etap bölümüne, İstanbul-Ankara demiryolu rehabilitasyon projesi gibi onlarca krediye vermiş olduğumuz taahhüt tutarı 1 milyar doları geçiyor. 2005 yılında bunun büyük bir bölümü peyderpey çekilecek. 700-800 milyon dolar olacak. Onun dışında da özel sektörün ciddi kuruluşlarının şu anda büyük bir yatırım ihtiyacı içinde olduklarını hepimiz biliyoruz. Bunun devam ettirilebilmesi tabii ki yeni yatırımların yapılmasına bağlı. İş Bankası bu tür işlemleri de yine finanse etmeye devam edecektir.'' 
     
     ''İŞLEM TÜRK BANKACILIĞI İÇİN YENİ BİR SAYFA AÇIYOR'' 

     Standard Chartered Bank yetkililerinden Noel Edison da, İş Bankası'nın bu kaynakla çok büyük bir iş başardığını ve Türk finans kurumları için yeni standartlar tespit ettiğini söyledi. 
     Bunun çeşitlendirilmiş bir program olduğunu ifade eden Edison, İş Bankası'nın uluslararası sermaye piyasalarına girmesine imkan verdiğini kaydetti. 
     Edison, ''Bu işlem Türk bankacılığı ve kurumsal bankacılık için yeni bir sayfa açıyor. Fiyat ve vade açısından bir ilktir'' diye konuştu. 
     Standart Chartered Bank temsilcilerinden Martin Essenburg da, bu işlemin İş Bankası için büyük bir başarı olduğunu, sermaye piyasalarında bankanın değerini artırdığını söyledi. 
     Essenburg, katılımın yoğunluğunun da, uluslararası piyasaların İş Bankasına güveninin bir işareti olduğu vurguladı. 
     MBIA Insurance Corporation temsilcisi David Dubin de, ''Bu çok uzun vadeli bir iş birliğidir. Çalışmalarımızı Türkiye'de devam ettirmeyi umuyoruz. İş Bankası ile gelecekte de çalışmaya devam ediyoruz'' dedi. 
     
     İŞLEMİ İKİ ŞİRKET SİGORTALADI 

     Verilen bilgiye göre, Standard Chartered Bank liderliğinde gerçekleştirilen işlem, MBIA Insurance Corporation ve AMBAC Assurance Corporation tarafından sigorta edildi. 
     Dünyanın önde gelen derecelendirme kuruluşlarından Standard and Poor's ve Moody's tarafından derecelendirilen seküritizasyon işlemi, bir Türk bankasının uluslararası piyasalardan bir defada sağladığı en yüksek kaynak olma özelliğini taşıyor. 
     Sağlanan kaynağın sigortalı olan ve Standard Poor's'dan AAA ve Moody's'den Aaa notuna sahip 7 yıl ve 8 yıl vadeli 250'şer milyon dolarlık bölümü için sırasıyla, Libor artı yüzde 0.33 ve Libor artı yüzde 0.36 faiz ödenecek. 10 yıl vadeli ve Standard Poor's'dan BBB- ve Moody's'den Baa3 işlem notu ile sağlanan sigortasız 100 milyon dolarlık bölüm için de Libor artı yüzde 1.83 faiz uygulanacak. 
     
</TEXT>
</DOC>
