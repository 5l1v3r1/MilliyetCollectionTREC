<DOC>
<DOCNO> 277326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/siyaset/asiy.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eve dönüş' kararı eski 
</HEADLINE>
<TEXT>


YTP Parti Meclisi, CHP'ye katılma kararını resmen almak üzere kurultayın toplanmasına karar verdi. Dün yapılan PM toplantısıyla da, Baykal'ın ziyaretinden çok önce birleşme kararına varıldığı ortaya çıktı 

Saliha Çolak - Ankara 


YTP Parti Meclisi PM , Genel Başkan İsmail Cem'in CHP'ye "katılma kararını" onayladı. CHP Genel Başkanı Deniz Baykal'ın gerçekleştirdiği "geçmiş olsun" ziyareti sırasında Cem'e yaptığı "eve dön" çağrısına "tamam" yanıtı verildikten bir gün sonra, YTP PM de gerekli kararı aldı. PM, CHP'ye katılma kararını resmen almak üzere kurultayın toplanmasına karar verdi. 

Danışsaydınız sitemi 
Dün yapılan PM toplantısıyla da, Baykal'ın ziyaretinden çok önce birleşme kararına varıldığı ortaya çıktı. Bazı üyeler, toplantı çağrısının bir hafta önce yapılmasına dikkati çekerek, "Biz de bazı koltuklar için seçim yapılacak sanmıştık. Meğer CHP ile birleşme işi tamamlanmış, bizi onay için bir hafta önceden çağırmışlar" dedi. 
Toplantı öncesi açıklamalarda bulunan Cem, "Türkiye'de sosyal demokrasi için önemli bir adım attık. Bu kolay değil. YTP'yi büyük emeklerle kurduk. Ateşin sınavından geçtik, büyük mücadeleler verdik" diye konuştu. Toplantı sırasında da özellikle bazı parti teşkilatlarının, "Bu karar bize sorulmadan alındı. Şimdi onaylattırıyorsunuz. Keşke açıklamalar yapılmadan bize de danışsaydınız" diye sitem ettiği öğrenildi. Cem de bu eleştirilere, "Süreç çok hızlı gelişti. Rahatsızlığım nedeniyle ABD'ye dönmeden önce sonuçlandırmak istedik" karşılığını verdi. 

'Üzgünüm, şartlar böyle' 

Bazı üyelerin eski birleşmelerden, Baykal'ın tavrı nedeniyle istenen sonuçların alınamadığına dikkat çekmesi üzerine, "CHP'de herkese görev verilmeyebilir" uyarısında bulunan Cem, şunları söyledi 
"Kendimiz için değil, Türkiye için bu birleşmeyi yapıyoruz. Zamanında DSP'den Türkiye'nin önünü göremediğimiz için ayrıldık. Şimdi de, Türkiye'nin önündeki karanlığın AKP'yle artacağını gördüğümüz için, hiç olmazsa böyle bir girişime katkı veriyoruz. Zorluklarla kurulan YTP'nin CHP'ye katılmasından dolayı üzgünüm ama şartlar buna elverdi." 
Toplantı sonrası yapılan yazılı açıklamada PM'nin, Cem'in Baykal'a ilettiği mektubun içeriğine tümüyle katıldığı ve birleşme teklifini görüşerek CHP'ye katılma kararı almak üzere, büyük kongrenin en kısa sürede yapılmasının kararlaştırıldığı ifade edildi. 


</TEXT>
</DOC>
