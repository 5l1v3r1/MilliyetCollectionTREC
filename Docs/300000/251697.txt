<DOC>
<DOCNO> 251697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo08.html </URL>
<DATE> 2004/06/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çalımbay 3 büyük takımın bir transferi bizim transfer bütçemize yakın 
</HEADLINE>
<TEXT>

     Çaykur Rizespor, 2004-2005 sezonunun hazırlıklarını Bolu'nun Gerede ilçesinde sürdürüyor. 
     Teknik direktör Rıza Çalımbay yönetiminde yaklaşık 2 saat süren ve 16 futbolcunun katıldığı antrenmanda yeşil-mavili oyuncular kondisyon ağırlıklı bir çalışma yaptı. 
     Teknik direktör Çalımbay, kampın ilk döneminde kondisyon ağırlıklı çalışacaklarını belirterek, Avusturya'da yapacakları ikinci kamp döneminde hazırlık maçlarına ağırlık vereceklerini söyledi. 
     10 yeni futbolcuyu renklerine bağladıklarını ifade eden Çalımbay, bu oyunculardan bir kısmının Gerede'de, diğerlerinin ise Avusturya'da takıma katılacağını kaydetti. 
     Dış transferde ağır ve düşünerek hareket ettiklerini vurgulayan Çalımbay, ''Bizim için en iyisini bulmaya çalışıyoruz. Nereye oyuncu gerekiyorsa araştırdık. Görüşmelerimizin tamamını bu hafta sonuçlandıracağız'' dedi. 
     
     YABANCI ANTRENÖRLER 
     Çalımbay, yerli antrenörlerin değerinin bilinmediğini ve bu durumun kamuoyunun suçu olduğunu savundu. 
     Türk futbolunun yerli teknik adamlar sayesinde başarıyı yakaladığına dikkati çeken Çalımbay, şunları kaydetti 
     ''Türkiye, Avrupa Futbol Şampiyonası'na Fatih Terim ile gitti. İkinci kez gittiğinde takımın başında Mustafa Denizli vardı. Dünya üçüncüsü olduğumuzda teknik direktör Şenol Güneş'ti. Denizlispor'u UEFA Kupası'nda 4. tura biz çıkardık. Çok sayıda başarılı antrenör var. Buna karşın bazı kulüpler yabancı antrenörleri tercih ediyorlarsa kendileri bilir.'' 
     
     TRANSFER ÜCRETLERİ 
     Çalımbay, 3 büyük takımın istediği futbolcuları aldığını, Anadolu kulüplerinin ise maliyeti az oyunculara yöneldiğini söyledi. 
     Aynı ligde mücadele etmelerine karşın büyük takımlarla aralarında dengesizliklerin olduğunu ifade eden Çalımbay, ''3 büyük takımın bir transferi, bizim transfer bütçemize yakın. Onların alacağı bir futbolcuya bizim talip olmamız çok zor. Belki bunu Gençlerbirliği yapabilir. Örneğin Beşiktaş Çağdaş'ı aldı ve kendilerine 2 trilyon liraya maloldu. Bizim bu rakamlarla oyuncu almamız imkansız. Bizim gibi takımlar 300-400 bin dolara futbolcu alırken, onlar tek bir oyuncuya 5 milyon dolar veriyor. Ancak baktığınız zaman aynı ligde oynuyoruz'' diye konuştu. 
     Çalımbay, bir gazetecinin ''İbrahim Toraman'a 3 trilyon verilmesi doğru mu '' sorusuna, ''Yabancı oyunculara veriliyorsa bizimkilere de verilebilir. Bizim daha kaliteli futbolcularımız var. Portekiz'deki şampiyonada herkes gördü. Yetenekli oyuncu yok denecek kadar az'' yanıtını verdi. 
     
</TEXT>
</DOC>
