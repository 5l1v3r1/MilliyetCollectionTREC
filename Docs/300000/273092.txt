<DOC>
<DOCNO> 273092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun05.html </URL>
<DATE> 2004/09/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kazakistan'da sandık başında... 
</HEADLINE>
<TEXT>

     Kazakistan'da parlamentonun alt kanadı Meclis'in yeni üyelerini belirlemek üzere halk bugün sandık başına gidiyor. 
     Seçme yaşı 18 olan Kazakistan'da 8 milyon 200 binden fazla kayıtlı seçmen bulunuyor. Seçmenler, 67 seçim çevresinde, 10 bin dolayında sandıkta ve bin civarında elektronik oy verme terminalinde tercihini yapıyor. 
     Devlet Başkanı Nursultan Nazarbayev, oyunu kullandıktan sonra yaptığı açıklamada, halkı sandık başına çağırdı. Nazarbayev, bu seçimlerin öncekilerden farklı olduğunu belirterek, ''Çünkü bu seçimlerin, yeni siyasi partiler yasasında ve yeni düzenlemeler yapılan seçim yasasında belirlenen esaslar çerçevesinde, açık ve adil bir ortamda yapılması gerekir ve böyle olduğuna inanıyorum'' diye konuştu. 
     Başkent Astana'da elektronik oy verme terminalinde oyunu kullanan Nazarbayev, elektronik oy verme işleminin ilk kez kullanıldığını hatırlatarak, ''bu işlemin uygulanmasında olduğu gibi, Kazakistan'ın reformlar konusunda her zaman önde gittiğini, uzak-yakın dışarıdan gelen binden fazla gözlemcinin bu reformları yerinde görerek değerlendireceğini'' kaydetti. 
     Nazarbayev, her koltuk için ortalama 9 adayın yarıştığına dikkati çekerek, halkın da etkin bir biçimde seçimlere katılarak yeni üyeleri belirlemesinin, ülkede birlik beraberlik içinde başlatılan reformlar için gerekli olduğunu ifade etti. 
     
</TEXT>
</DOC>
