<DOC>
<DOCNO> 268318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/siyaset/siy02.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kozinoğlu dosyası Erdoğan'ın masasında 
</HEADLINE>
<TEXT>


ANKARA Milliyet 


MİT Dış Operasyonlar Daire Başkan Yardımcısı Kaşif Kozinoğlu hakkında MİT'in hazırladığı rapor, Başbakanlık'a ulaştı. Başbakan Recep Tayyip Erdoğan, raporu inceledikten sonra kendisine doğrudan bağlı olan MİT'in personeli Kozinoğlu hakkındaki iddiaların Başbakanlık Teftiş Kurulu BTK tarafından incelenip incelenmeyeceğine karar verecek. 
Alaattin Çakıcı'nın Karagümrük Lokali baskını davasının geciktirilmesi amacıyla Yargıtay'la görüşmek için devreye giren Kozinoğlu hakkındaki iddiaların değerlendirildiği rapor, Başbakanlık'a geldi. Erdoğan'ın, yarın gerçekleşecek olan Rusya Devlet Başkanı Putin'in ziyaretinin ardından raporu inceleyeceği belirtildi. Başbakan'ın BTK'ca soruşturma açılıp açılmamasına izin verip vermeyeceğinin hafta sonuna kadar netleşebileceği vurgulanıyor. 
Adalet Bakanı Cemil Çiçek ise, geçen hafta Kozinoğlu hakkında soruşturma açılması için Başbakan'ın iznine gerek olmadığını, İstanbul Başsavcılığı'nın soruşturma başlattığını ifade etmişti. Erdoğan'ın da BTK tarafından ikinci bir soruşturmaya onay vermeyebileceği ifade ediliyor. MİT Müsteşarı Şenkal Atasagun, raporun gönderildiğini 30 Ağustos Resepsiyonu'nda açıklamıştı. 

Atasagun'la görüştü 
Erdoğan dün akşam saatlerinde Atasagun'la bir araya geldi. Haftalık görüşmelerini çarşamba günleri yapmaya özen gösteren Erdoğan'ın, Atasagun'u dün kabul etmesi dikkati çekti. 


</TEXT>
</DOC>
