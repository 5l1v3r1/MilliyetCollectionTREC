<DOC>
<DOCNO> 254061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun12.html </URL>
<DATE> 2004/07/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Radikal dincilere yakın takip'e Türk derneklerinden tepki... 
</HEADLINE>
<TEXT>

     Almanya Federal İçişleri Bakanı Otto Schily ile eyalet içişleri bakanlarının radikal dincilerle ilgili merkezi bir bilgi bankası oluşturulması yönünde aldıkları karar, bazı Türk derneklerinin tepkisine yol açtı. 
     Almanya Türk Cemaati TGD Başkanı Hakkı Keskin, Berliner Zeitung gazetesine yaptığı açıklamada, terörün sadece radikal dincilere mal edilemeyeceğini belirterek, ''Masum insanların da bu bilgi bankasına kayıtlarının girmeyeceğini kim garanti edecek'' dedi. 
     Berlin Türk Cemaati TGB Genel Sekreteri Celal Altun da, aynı gazeteye yaptığı açıklamada, böyle bir bilgi bankası için milyonlarca yabancı hakkında belki haksız yere soruşturma yapılacağına işaret ederek, kişilerin özel haklarının ihlal edilebileceği gerekçesiyle federal hükümetin uygulamaya koyduğu ilk ''güvenlik önlemleri paketinden'' bile endişe duyduklarını dile getirdiklerini hatırlattı. 
     Schily ve eyalet içişleri bakanları, dün Kiel kentinde düzenledikleri toplantıda, teröristlere ve radikal dincilere baskıyı artırabilmek amacıyla radikal dinciler hakkında ülke çapında merkezi bir bilgi bankası kurulması kararı almışlardı. 
     
</TEXT>
</DOC>
