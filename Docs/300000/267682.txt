<DOC>
<DOCNO> 267682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/dunya/dun03.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı Türkler Bush'un kurultayında 
</HEADLINE>
<TEXT>


NEW YORK Milliyet 


ABD'deki Cumhuriyetçi Parti kurultayında, Türk kökenli Amerikan seçmenine de doğrudan hitap eden bir etkinlik var. Amerikan Musevi Komitesi'nin AJC düzenlediği yemekli toplantıda ABD - Türkiye - İsrail dayanışması vurgulanacak. ABD'deki Türk kökenliler de, bu toplantı nedeniyle, bir siyasi parti kurultayının resmi programında ilk kez yer almış olacaklar. Kurultay salonuna yakın bir otelde yarın yapılacak olan toplantı, ABD'deki "Türk ve Musevi topluluklarının siyasi meselelerinin konuşulacağı bir ortam" olarak tanımlanıyor. Musevi ve Türk derneklerinden temsilcilerin yanı sıra, bazı Cumhuriyetçi Parti delegeleri ve Kongre üyelerinin de davet edildiği toplantıda, İsrail yanlısı lobi kuruluşu AIPAC'in uzmanlarından Keith Weissman, "Türkiye, ABD ve İsrail Demokrasi Ortakları" başlıklı bir konuşma yapacak. 


</TEXT>
</DOC>
