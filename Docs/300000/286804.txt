<DOC>
<DOCNO> 286804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/spor/ysenay.html </URL>
<DATE> 2004/11/07/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
F.Bahçe ayakta 
</HEADLINE>
<TEXT>



Üst üste oynanan önemli maçlar yorgunu Fenerbahçe, yine de yüksek volümlerdeki bir mücadele yaratmayı kolayca beceriyordu sahasında. İlk yarıda Ankara Büyükşehir Belediyespor'un kalesine sayısız hücum ziyaretleri yapan Fenerbahçe, Alex - Hooijdonk diyaloğundan gelen Nobre golüyle sayı buluyor, ancak üst üste kaçırılan fırsatları da hatırlarsak, Sarı - Lacivertli kadronun maçın sonucunu daha ilk 45'te sağlama bağlamaması insanı şaşırtıyordu... 
Selçuk, Fener orta sahasına önemli dinamikler getiriyordu çalışkanlığıyla... Kırmızı karta gelip dayanan çocukça faullerini düşünürsek, Selçuk'un futbolu kadar profesyonellik anlayışını da geliştirmesi şart. Ancak Fener orta sahası ve gol alanları, bir türlü hepimizin istediği hücuma çıkış yollarını göz alıcı ve rakibi bitirici son gol vuruşlarını oyun şablonuna sokamıyordu. Evet Aurelio, Alex, Serkan, Ümit Özat ve Hooijdonk çırpınıp duruyorlar bu şemayı yerleştirmek için... Ancak olmuyor işte.. Ya pas hatası, ya fiziksel yetersizlik, ya da harekette rakipten daha geç kalma gibi yanlışlar işi bozuyor sonunda... Bu basit gibi görünen plan bir yerleşse takıma, Fenerbahçe hem gole çıkış, hem de sayı bulma konusundaki meselesini temelden çözebilecek. 

Kartal havası 
Ankara Belediyespor, Anadolu belediyeleri parasızlıktan kıvranırken, öylesine hem kadro olarak, hem de futbol olarak lüks bir takımı nasıl da kurmuş hayret doğrusu... Gizli Başkan Melih Gökçek, önümden geçip, koltuğuna giderken aklıma geldi işte meselenin bu tarafı... Ehh, eskiden "İstanbul'un taşı toprağı altındır" lafı geçerliydi ülkemizde, şimdilerde ise çok önemli zenginler Ankara'da boy gösteriyorlar nedense Futbolu da bu yıl ligde önemli işler yapacak bir göstergede Ankara'nın... Sahayı parselleyişleri, top gezdirme ustalıkları birinci sınıf... Öyle Fener'le oynuyoruz gibi bir kompleksleri hiç yok... "Ne de olsa Kartal'ı evinde yenmiş takımız" havasını basıyorlardı sanki sürekli Fenerbahçe önünde... Ayrıca 75. dakikada üst üste kaçırdıkları gol pozisyonlarını da işaretlersek, Ankara Büyükşehir Belediyespor'un ne belalı bir takım olduğu daha kolay tarif edilir... 
İkinci 45'te yine Fenerbahçe'nin hücum bombardımanları vardı sahnede... Ama son hareket beceriksizlikleri ve paslaşma diyaloglarındaki uyumsuzluk yukarıda anlatmaya çalıştığım sorunlarla at başı devam etmekteydi. Hooijdonk boş bölgelerde dolaşıp, kazandığı topları büyük ustalıklarla Nobre'ye, Alex'e, Selçuk'a aktarıyor, ama onların uzak yakın rakip kaleye yaptıkları harekatlar beklenen garanti golünü getiremiyordu bir türlü... 
Özetlersek Fenerbahçe için oldukça da zor bir geceydi dünkü oyun... Rakibin gole kavuşması, kazancın bir anda teke düşmesi işten bile değildi... Ama ne de olsa Fenerbahçe, Fenerbahçe'dir bildiğiniz gibi... Elinden geleni yaptı ve bana göre çok da zor bir rakibinin önünde üç puanla kapatmasını bildi haftayı. 


</TEXT>
</DOC>
