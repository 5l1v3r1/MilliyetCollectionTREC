<DOC>
<DOCNO> 293362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun45.html </URL>
<DATE> 2004/11/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
ABD, Müslümanların ilk İngilizce televizyonu yayına başlıyor 
</HEADLINE>
<TEXT>

     ABD'de İngilizce yayın yapacak Müslümanlara ait ilk televizyon kanalı bugün yayına başlıyor. 
     Pakistan'dan ABD'ye 1979 yılında göç eden Muzzammil Hassan tarafından kurulan ve ''köprüler'' anlamına gelen ''Bridges TV''nin kablodan ve uydudan yayına başlayacağı ve şimdiden 50 bin abonesi olduğu açıklandı. 
     Televizyon kurma fikrinin 2001 yılında radyoda Müslümanlar hakkında yapılan aşağılayıcı yorumlara üzülen eşi tarafından ortaya atıldığını söyleyen Hassan, ''Eşim o zaman yedi aylık hamileydi ve doğacak çocuklarının böyle bir ortamda büyümesini istemiyordu'' dedi. 
     ABD'nin kablo TV işletmecisi Comcast ile anlaşma yapan Bridges TV'nin tüm ülkede izlenebileceği belirtildi. Televizyonun daha çok yaşam tarzları ve eğlenceye yoğunlaşacağı, Müslümanlar tarafından yapılan çizgi filmlere, eğitsel şovlara ve Kuranıkerim'den esinlenerek yapılan animasyonlara yer vereceği ifade edildi. 
     Hedef kitlelerinin kendilerine, hem yabancı kanalların, hem de Amerikan kanallarının bir şekilde tek taraflı davrandığını ilettiğini söyleyen Hassan, kendilerinin El Cezire gibi uydudan yayın yapan Arap televizyon kanallarından farklı olarak Amerika'daki yaşama dair ve Amerikan sermayesi desteğiyle İngilizce yayın yapacaklarını söyledi. 
     
</TEXT>
</DOC>
