<DOC>
<DOCNO> 268069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun01.html </URL>
<DATE> 2004/09/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Verheugen Türkiye'nin ilerleme raporunda sürprizler olabilir 
</HEADLINE>
<TEXT>

     AB Komisyonu'nun Genişlemeden Sorumlu Üyesi Guenter Verheugen, komisyonun Türkiye ile ilgili Avrupa Parlamentosu'na AP sunacağı ilerleme raporunun ''birkaç küçük sürpriz içerebileceğini'' söyledi. 
     AP Dışişleri Komisyonu'nda yaptığı konuşmada, rapor hazırlanır hazırlanmaz parlamentoya sunulacağını bildiren Verheugen, ''Raporun içeriği ile ilgili olarak ise size, bazı sürprizler olabileceğini söyleyebilirim'' dedi. 
     Verheugen, söz konusu sürprizlerin ne olabileceği konusunda ise bir şey söylemedi. 
     
     SÜRPRİZ İÇİN RAPORU BEKLEYİN 

     AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori, Verheugen'in dünkü Avrupa Parlamentosu AP Dış İlişkiler Komisyonu'nda sözünü ettiği sürprizlerin neler olduğunu açıklamayacaklarını söyledi. 
     Filori, Verheugen'in sözleriyle ilgili bir soru üzerine, ''Sürprizin özelliği sürpriz olmasıdır. Sürpriz olabilmesi için raporun açıklanmasını bekleyin. Çocuklar için hediye neyse, bizler için sürpriz odur'' dedi. 
     Verheugen, dünkü konuşmasında, Komisyon'un Türkiye ile ilgili AP'ye sunacağı ilerleme raporunun ''birkaç küçük sürpriz içerebileceğini'' söylemişti. ''Raporun içeriği ile ilgili olarak ise size bazı sürprizler olabileceğini söyleyebilirim'' diyen Verheugen, söz konusu sürprizlerin ne olabileceği konusunda ayrıntı vermemişti. 
     Öte yandan, Avrupa Parlamentosu'nda basın toplantısı düzenleyen Alman Hıristiyan Demokrat Hans-Gert Poettering, Türkiye'deki insan hakları örgütlerinden yaygın insan hakları ihlalleri olduğu yönünde bilgi geldiğini öne sürdü ve Komisyon'dan söz konusu ihlalleri raporda tarafsız biçimde ele almasını istediklerini söyledi. 
     Türkiye ile müzakerelerin ''otomatik bir şekilde'' başlamayacağını belirten Poettering, Hıristiyan Demokratlar grubunda Türkiye'nin üyeliği hakkında görüş birliği bulunmadığını ifade etti. Poettering, Türkiye ile özel ilişki kurulmasını savundu. 
     

     
</TEXT>
</DOC>
