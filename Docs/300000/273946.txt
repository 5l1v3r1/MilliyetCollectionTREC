<DOC>
<DOCNO> 273946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko23.html </URL>
<DATE> 2004/09/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Denizbank için talep toplanmaya yarın başlanacak... 
</HEADLINE>
<TEXT>

     Denizbank'ın halka arz edilecek toplam yüzde 25'lik hissesi için talep toplanmasına yarın başlanacak. 
     Denizbank'tan yapılan açıklamaya göre, halka arz süreci kapsamında yarın ve 24 Eylül Cuma günü talep toplanacak. 
     Denizbank'ı yurtdışında Merill Lynch ve Caib, yurtiçinde ise Türkiye Sınai Kalkınma Bankası TSKB liderliğinde, DenizYatırım ve İş Yatırım eş liderliğinde, toplam 32 aracı kurumdan oluşan bir konsorsiyumun halka açacak. 
     Halka arz edilecek hisselerin yüzde 65'i için yurtdışı yatırımcılar hedefleniyor. Geri kalan hisselerin yüzde 30'unun yurtiçindeki küçük bireysel yatırımcılara, yüzde 3.5'inin büyük çaplı bireysel yatırımcılara ve yüzde 1.5'inin Zorlu Grubu çalışanlarına satılması planlanıyor. 
     Halka arz fiyat aralığı 2,650-3,100 TL olarak belirlendi ve talepler tavan fiyat olan 3,100 TL'den toplanacak. Kesin satış fiyatının 3,100 TL'nin altında gerçekleşmesi durumunda aradaki fark tasarruf sahiplerine iade edilecek. 
     
</TEXT>
</DOC>
