<DOC>
<DOCNO> 269365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun01.html </URL>
<DATE> 2004/09/06/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Bush, son anketlerde Kerry'e fark attı .. 
</HEADLINE>
<TEXT>

     2 Kasım'da yapılacak ABD başkanlık seçimlerine 2 aydan az bir süre kala, yapılan son iki kamuoyu araştırması, ABD Başkanı George W. Bush'un, Demokrat Rakibi John F. Kerry'nin açık farkla önüne geçtiğini ortaya koydu. 
     Haftalık Amerikan haber dergisi Newsweek tarafından yapılan bir ankete göre Bush oyların yüzde 52'sini alırken, Kerry'nin oyları yüzde 41'de kalıyor. Derginin anketine göre bağımsız aday Ralph Nader ise yüzde üçlük bir oy oranına sahip. 
     Derginin son anketine göre, seçmenler arasında Bush'un politikalarını onay oranı da Ocak ayından bu yana ilk kez yüzde 50 limitini aşarak yüzde 52'ye ulaşırken, ankete katılanların yüzde 'ü de Bush'u yeniden başkan görmek istediklerini belirtti. 
     Haftalık Time dergisinin yaptığı son anket de Newsweek ile aynı sonuçları gösteriyor. Ankete göre seçimlerin bugün yapılması durumunda Bush yüzde 52, Kerry ise yüzde 41 oranında oy alıyor. Irak konusunda seçmenlerin en çok güvendiği adayı yüzde ile Bush oluştururken, bu konuda Kerry'nin desteği yine yüzde 41'de kalıyor. 
     Time'ın anketine göre, Bush asıl farkı terörle mücadele konusunda atıyor. Bush'un bu konuda aldığı seçmen desteği yüzde 57'yi bulurken, Kerry ancak yüzde 36'lık bir desteğe ulaşabiliyor. Kerry'nin zafiyeti ''liderlik'' konusunda da kendini gösteriyor, adayların güçlü bir liderlik sergileyip sergileyemeyeceği sorulan seçmenlerin yüzde 56'sı Bush için olumlu cevap verirken, Kerry için bu oran sadece yüzde 37'yi buluyor. 
     Seçmenlerin yüzde 54'ü Bush'un daha iyi bir başkomutan olduğunu düşünürken, aynısını Kerry için düşünen seçmenlerin oranı yüzde 39'da kalıyor. Genel olarak Bush hakkında olumlu düşünenlerin oranı yüzde 52'yi bulurken, bu konuda da Kerry yüzde 43'le geriden geliyor. 
     Parti kongrelerinin hemen sonrasında adayların oy oranlarının genelde büyük artış gösterdiğini belirten uzmanlar, ancak bu artışın kampanyanın ilerleyen günlerinde düştüğünü belirtiyorlar. 
     Müslümanlar kararsız... 
     ABD'deki Müslüman toplumun temsilcileri, 2 Kasım'da yapılacak ABD başkanlık seçimi öncesinde belli bir adayı destekleme konusunda henüz karar vermediklerini açıkladı. 
     Müslüman liderler, uzun süredir temasta oldukları hem Demokrat Parti hem de Cumhuriyetçi Parti yetkililerinden belli sözler almadan, desteklerini açıklamada isteksiz davranıyor. 
     ABD'deki Müslümanlar, 2000 seçimlerinde, Demokrat Partili başkan adayı Al Gore'a karşı Cumhuriyetçi Partili George W. Bush'u desteklemişlerdi. Ancak 11 Eylül 2001'deki terörist saldırıların ardından Bush yönetiminin izlediği politikalar, Müslümanlarda kuşku yarattı. Amerikalı Müslümanlar, Müslümanların vatandaşlık haklarının korunacağına ilişkin garanti almadan, hangi adayı destekleyecekleri konusunda söz vermek istemiyor. 
     Kuzey Amerika İslam Toplumu adlı kuruluşun yıllık kongresinde konuşan Amerikan Müslüman Birliği AMA Başkanı Aga Said, ''Bu ülkede, Müslüman vatandaşlık hakları krizi var. Bugün ABD'deki Müslüman ve Araplar, ikinci sınıf vatandaşlar'' dedi. 
     Said, ABD'deki Müslüman toplumun oylarını blok halinde almak isteyen başkan adayının, Amerikan Anayasası'ndaki ilkelere dayalı şekilde Müslüman vatandaşlık haklarını koruyacağına ilişkin kamuoyu önünde söz vermesi gerektiğini, bunu yapmayan adayın Müslümanlar'dan oy alamayacağını söyledi. 
     AMA ile birlikte, Amerikan-İslami İlişkiler Konseyi CAIR ve Müslüman Halkla İlişkiler Konseyi MPAC , 11 Eylül'den sonra devreye konulan Amerikan yurtsever yasasıyla erozyona uğrayan haklara yeniden kavuşmayı beklediklerini belirtiyorlar. Yurtsever yasası, terörist olduğundan şüphelenilen bir kişinin süresiz olarak hapiste tutulmasına imkan tanıyor. Bu yasa nedeniyle 11 Eylül'den sonra, aralarında daha çok Müslümanların olduğunu birçok kişi, ABD'de aylarca hapiste tutulmuştu. 
     
</TEXT>
</DOC>
