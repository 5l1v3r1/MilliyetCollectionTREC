<DOC>
<DOCNO> 261992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun09.html </URL>
<DATE> 2004/08/10/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
New York Times El Kaidenin lider kadrosundaki boşluklar dolduruldu 
</HEADLINE>
<TEXT>

     Bülent Keneş AA 

Terör örgütü El Kaide içinden yeni liderlerin ortaya çıkarak örgütün yakalanan ya da öldürülen önde gelen isimlerinin yerini aldıkları bildirildi. 
     New York Times gazetesinde yer alan habere göre, Pakistan'da yakalanan Muhammed Naeem Noor Khan'ın bilgisayar kayıtlarını, e-posta adreslerini ve dosyalarını inceleyen ABD istihbarat analistleri, El-Kaide'nin üst mevkilerindeki boşlukların alt mevkilerdeki üyeler ya da örgüte yeni katılan isimler tarafından doldurulduğunu tespit etti. 
     Pakistan'daki bulguların ABD Başkanı George W. Bush'un seçim kampanyalarında sunduğu El-Kaide tablosundan daha karmaşık bir tablo ortaya koyduğunu yazan gazete, Başkan Bush'un son birkaç aydır sürekli olarak El-Kaide'nin lider kadrosunun yakalandığını ya da öldürüldüğünü söylemesine rağmen, yeni bulguların örgütün kendini yenilediğini ve taze bir kana kavuştuğunu gösterdiğini kaydetti. 
     İstihbarat yetkililerinin El-Kaide'nin yeni lider kadrosunda yer alan isimler konusunda bilgi vermediğini kaydeden gazete, yetkililerin Usame Bin Ladin'in örgüt üzerinde, doğrudan ya da yardımcısı Ayman El Zevahiri aracılığıyla, ne kadar kontrole sahip olduğu konusunun ise henüz çok açık olmadığını ifade ettiklerini yazdı. Yeni bulguların terör örgütü El Kaide'nin merkezi komuta yapısının bazı unsurlarını ve iletişim yapısını koruduğunu gösterdiğini ifade eden istihbarat yetkilileri, örgütün Khan gibi bilgisayar uzmanları aracılığıyla çeşitli ülkelerdeki alt gruplarına kriptolar halinde mesajlar ve emirler gönderebildiğini kaydetti. 
     New York Times, ''Oysa, istihbarat uzmanları Amerika'nın Afganistan'da savaş başlatmasından sonra El Kaide'nin merkezi yapısını terk ederek, kendisini tüm dünyadaki aşırıcı grupların çatısı altında toplandığı gevşek bir yapı şeklinde reforme ettiğine inanmaktaydılar,'' diye yazdı. 
     
     LAS VEGAS DA HEDEFTEYMİŞ 
     Öte yandan, 11 Eylül 2001 terörist saldırılarından bir yıl sonra ABD Adalet Bakanlığı tarafından ele geçirilen bir video kasetteki görüntülere göre, El-Kaide terör örgütünün Las Vegas'taki bazı gazinolara yönelik saldırı hazırlığı içerisinde olduğunun anlaşılmasına rağmen, yetkililerin halka bu konuda herhangi bir uyarıda bulunmadığı kaydedildi. Kasetin 30 Ağustos 2002 tarihinde ele geçtiği belirtilirken, 1997'de çekildiği belirlenen ve gazinolar hakkında ayrıntılı bilgiler bulunan kasetin El-Kaide liderliğinin saldırılacak gazino tercihine yardımcı olmak amacıyla hazırlandığının belirlendiği ifade edildi. 
     Kasette ABD'nin önde elen eğlence merkezlerinden Las Vegas'taki MGM Grand, Excalibur ve New York, New York gazinolarına ait görüntüler bulunduğu ifade edildi. 
     
</TEXT>
</DOC>
