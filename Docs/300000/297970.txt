<DOC>
<DOCNO> 297970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo39.html </URL>
<DATE> 2004/12/15/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Futbol Federasyonu'nda "Hükmen Yenilgi" kararları... 
</HEADLINE>
<TEXT>

     Futbol Federasyonu Yönetim Kurulu, 2. ve 3. Futbol Liglerinde mücadele eden 3 takımı 3-0 hükmen yenik saydı. 
     Futbol Federasyonu'ndan yapılan açıklamaya göre, İkinci Lig B Kategorisi C Grubu'nda Adıyamanspor-Siirtspor takımları arasında 14 Kasım'da Adıyaman'da oynanan ve çıkan olaylar nedeniyle 85. dakikada hakem tarafından tatil edilen maçta, Adıyamanspor'un 3-0 yenik sayılmasına karar verildi. 
     Üçüncü Lig 4. Grup'ta, 7 Kasım'da Akşehir'de oynanan ve çıkan olaylar nedeniyle 68. dakikada hakem tarafından tatil edilen Akşehirspor-Konya Gençlerbirliği maçında Akşehirspor 3-0 yenik ilan edildi. 
     28 Kasım'da Muşspor-Ceyhanspor takımları arasında Muş Şehir Stadı'nda seyircisiz oynanması gereken 3. Lig 1. Grup 12. hafta maçında, hakem ve gözlemcinin ısrarlı taleplerine rağmen sahayı müsabaka oynanacak duruma getirmedikleri gerekçesiyle de Muşspor 3-0 yenik sayıldı. 
     Bu arada, İkinci Lig A Kategorisi'nde 19 Aralık Pazar günü Vefa Stadı'nda Karagümrük Kyoto ile lider Sivasspor arasında saat 13.30'da oynanması gereken karşılaşma, Futbol Federasyonu tarafından Atatürk Olimpiyat Stadı'na alındı. 
     Türkiye Kupası'nda, 23 Aralık Perşembe günü Kayseri Erciyesspor-Akçaabat Sebatspor takımları arasında oynanacak 2. kademe maçının 13.00 olan başlama saati de 12.00 olarak değiştirildi. 
     
</TEXT>
</DOC>
