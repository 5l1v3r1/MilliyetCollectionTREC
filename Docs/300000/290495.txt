<DOC>
<DOCNO> 290495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur24.html </URL>
<DATE> 2004/11/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Terör kurbanları anıldı 
</HEADLINE>
<TEXT>

     İngiltere'nin İstanbul Başkonsolosluğu çalışanları, geçtiğimiz yıl başkonsolosluğa yapılan bombalı terör saldırısında hayatını kaybeden 16 kişiyi törenle andı. 
     Londra'da ve dünyanın diğer kesimlerinde görevli tüm İngiliz diplomatik görevlileri temsilen Birleşik Krallık Diplomatik Hizmetler Başkanı Sir Michael Jay ve İngiltere'nin İstanbul Başkonsolosu Barbara Hay ile iki görevli, sağanak yağış altındaki anmada ilk olarak saat 10.45'te başkonsolosluk binasının önünde, geçtiğimiz yıl saldırının yapıldığı yere olayda vefat edenlerin tümü için çelenk bıraktı. 
     
     Ölenlerin anısına çelenk 
     Çelengin üzerine de, ''20 kasım 2003 tarihinde teröristler tarafından öldürülen çalışma arkadaşlarımızın, dostlarımızın ve komşularımızın anısına. Onları her gün düşünüyoruz. Fakat özellikle bugün kederle anıyoruz'' yazılı bir kart iliştirildi. Çevredeki esnafın hazırlattığı büyük bir çelenk de olay yerine bırakıldı. 
     
     Konsolosluk bahçesinde anma töreni 
     Daha sonra da Beyoğlu'ndaki İngiltere'nin İstanbul Başkonsolosluğu bahçesinde Pera House , geçen yıl saldırının gerçekleştiği saat 11.03'te, özel bir anma töreni gerçekleştirildi. 
     Basına kapalı olarak yapılan törende, başkonsolosluk mensupları ve yakınlarını kaybeden ailelerin, ölenler anısına saygı duruşunda bulundukları bildirildi. 
     
     Başkonsolos Short da hayatını kaybetmişti 
     İstanbul'da, 20 kasım 2003 tarihinde İngiltere'nin İstanbul Başkonsolosluğu'na bomba yüklü bir araçla yapılan terör saldırısı sonucu, Başkonsolos Roger Short'un da aralarında bulunduğu 10'u konsolosluk görevlisi 16 kişi hayatını kaybetmiş, çok sayıda kişi de yaralanmıştı. 
     Aynı gün Levent'teki HSBC Bankası'na yönelik bombalı saldırı sonucu da 17 kişi vefat etmiş, yüzlerce kişi yaralanmıştı. 
     
</TEXT>
</DOC>
