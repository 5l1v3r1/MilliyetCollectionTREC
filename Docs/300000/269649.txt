<DOC>
<DOCNO> 269649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yasam/axyas01.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fayın kalbine sondaj 
</HEADLINE>
<TEXT>


California'daki depremlere neden olan San Andreas fayının merkezine tüple girilip araştırma yapmak için sondaja başlandı 

DIŞ HABERLER SERVİSİ 

ABD'li jeofizikçiler, dünyanın en aktif faylarından olan ve Kuzey Anadolu Fayı'na sismolojik bakımdan ikizi kadar benzeyen California'daki San Andreas fayının yeraltındaki merkezine bir tüple inerek depremi önceden tahmin etme konusunda araştırmalar yapmaya başladı. 
Parkfield köyünde başlatılan araştırma çerçevesinde yapılan sondaj 2,5 km derinliğe kadar indi. Amerikan Ulusal Bilim Vakfı'nın finanse ettiği 20 milyon dolarlık 30 trilyon lira proje, San Andreas fayının merkezine girerek ölçümler yapılmasını, sarsıntıların kayalar ve toprak katmanları üzerinde yaptığı değişikliklerin gözlemlenmesini, ayrıca elektro manyetik ve kimyasal analizler yapılmasını kapsıyor. Dikine girişi tamamlayan sondaj mili bundan sonra delme işlemini yana doğru yapacak ve fayın tam kalbine girecek. 
SAFOD San Andreas Fayı Derin Gözlemevi adı verilen projede temel amaç sarsıntı öncesi, sırası ve sonrasında ortaya çıkacak değişimlerle ilgili tüm verileri elde etmek. İlk aşamada fayın derinliklerinden çıkarılan kaya örnekleri analiz edilecek ve çıkan gazların izleri aranacak. Daha sonra açılan sondaj deliğinden içeri sarkıtılacak hassas algılayıcılar dinleme yapacak ve en küçük sinyal ve sarsıntıyı kaydedecek. 



</TEXT>
</DOC>
