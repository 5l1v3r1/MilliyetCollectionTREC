<DOC>
<DOCNO> 260052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur41.html </URL>
<DATE> 2004/08/02/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Tiyatrocular, "Perde" diyemeden su içinde kaldılar .. 
</HEADLINE>
<TEXT>

     ''Vajina Monologları'' oyununun yönetmeni Almula Merter tarafından kurulan ve bu yıl ilk kez perdelerini açacak olan ''Çığır Sahne Oyuncuları Tiyatrosu'', Şişli'de İSKİ isale hattının patlaması sonucu sular altında kaldı. 
     Tiyatronun sahibi ve yönetmen Merter, A.A muhabirine yaptığı açıklamada, Feriköy Ergenekon Caddesi Sadık Şendil Sokak'taki su borusunun, altyapının yetersiz olması nedeniyle patladığını belirtti. 
     Merter, sabaha karşı meydana gelen olayda suların aynı binadaki özel bir otoparkın duvarını yıkarak, tiyatroyu kullanılmaz hale getirdiğini kaydetti. 
     ''Haldun Dormen Tiyatrosu'' olarak yıllarca sanatseverlere hizmet verdikten sonra kapanan tiyatroyu 4 ay önce satın alarak yeniden yarattıklarını anlatan Merter, salonda ilk belirlemelere göre yaklaşık 100 milyar lira zarar olduğunu söyledi. 
     Merter, ''Sezonu 17 Eylül'de açmak istiyorduk ve bunun için herkes çok çalışıyordu. Ben kendi hayatımla ilgili her şeyi durdurarak, tüm maddi varlığımı buraya yatırdım. Zaten Türkiye'de tiyatro yapmak çok büyük problem, bir de böyle afetlerle karşılaşıyorsunuz'' dedi. 
     Bu arada, İSKİ'den alınan bilgiye göre, isale hattındaki sorun nedeniyle bölgedeki birçok yere gün içinde su verilemedi. 
     Yetkililer, sorunun giderildiğini ve şebekeye yeniden su verilmeye başlandığını bildirdiler. 
     
</TEXT>
</DOC>
