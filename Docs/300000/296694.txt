<DOC>
<DOCNO> 296694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas21.html </URL>
<DATE> 2004/12/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
007 Bond adayı Cage "James Bond'u bir İngiliz oynamalı" 
</HEADLINE>
<TEXT>

     007 James Bond adaylarından ünlü aktör Nicolas Cage, Bond rolüne ''Amerikalı'' bir aktörün seçilemeyeceğini, çünkü bu karakterin yüzde 100 İngiliz olduğunu söyledi. 
     Internetteki ''imdb'' sitesinin haberine göre, ''National Treasure'' adlı yeni filminin prömiyerinde James Bond rolünün kendisine önerilmesiyle ilgili soruları yanıtlayan Cage bu iddialara ancak güldüğünü belirtti. 
     Pierce Brosnan'ın tahtına kendisinin aday olamayacağını dile getiren oyuncu, ''Aslında 007 Bond rolü her aktörün rüyasıdır. Ama şu var ki, benim bu rolü oynamam hiç de gerçekçi olmaz'' dedi. 
     Bond'un safkan İngiliz olduğuna dikkati çeken Cage, ''Bir Amerikalı aktör bence asla James Bond olamaz. Bir İngiliz, Batman karakterini rahatlıkla canlandırabilir. Ama siz bir Amerikalı'ya Bond'u oynatamazsınız. Bu asla olmaz'' sözleriyle filme ''kırmızı ışık'' yaktı. 
     
     KİMLER GELDİ KİMLER GEÇTİ 
     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     51 yaşındaki Brosnan ise James Bond serisinin, ''World is not Enough'', ''Die Another Day'' ve ''Tomorrow Never Dies'' adlı filmlerinde rol aldı. 
     Bond'u son olarak canlandıran İrlanda asıllı aktör Pierce Brosnan'ın yapımcılarla yolunun ayrılması üzerine aralarında Colin Farrell, Nicolas Cage ve Jude Law'un da bulunduğu birbirinden ünlü tam 15 aktörün ismi gündeme gelmişti. Filmde Bond rolüne uygun aday bulunamaması ve senaryodaki bazı eksiklikler nedeniyle yapımın çekimleri 2006 yılına ertelenmişti. 
     
</TEXT>
</DOC>
