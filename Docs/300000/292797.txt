<DOC>
<DOCNO> 292797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun10.html </URL>
<DATE> 2004/11/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Taliban militanları yardım örgütünün bürosunu bastı 3 ölü, 4 yaralı 
</HEADLINE>
<TEXT>

     Afganistan'da, Taliban militanı oldukları sanılan kişilerin bir Afgan yardım örgütünün bürosunu basarak 3 kişiyi öldürdükleri bildirildi. 
     Polis, 30 kadar silahlı militanı taşıyan 6 aracın Ferah iline bağlı Delaram kasabasındaki ofise sabaha karşı ağır makineli tüfekler ve RPG'lerle saldırdıklarını, ölenlerden ikisinin WARA adlı yardım kuruluşunun korumaları, diğerininse koruma görevi yapan asker olduğunu açıkladı. 
     Militanlarla olay yerine gelen güvenlik güçleri arasındaki çatışmada 4 polisin de yaralandığı belirtildi. 
     
     PAKİSTAN-AFGANİSTAN SINIRINDA PROTESTO EYLEMİ 
     Bu arada, binlerce kişi, Amerikan askerlerince tutuklanan kişilerin serbest bırakılması talebiyle Afganistan-Pakistan sınırındaki bir yolu kapattılar. 
     Celalabad'tan Pakistan'daki sınır geçişine uzanan yolun 5 kilometrelik kısmını kapatanların sayısının 5-6 bin olduğu, protestocuların tutuklular serbest bırakılana kadar eylemlerini sürdüreceklerini söyledikleri belirtildi. 
     Protestocular, Amerikan askerlerinin bir hafta önce, El Kaide militanlarını bulmak için yaptıkları baskınlarda, aralarında bir kadının da bulunduğu sivilleri tutuklamalarından şikayet ettikleri bildirildi. 
     
</TEXT>
</DOC>
