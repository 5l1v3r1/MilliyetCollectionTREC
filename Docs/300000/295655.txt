<DOC>
<DOCNO> 295655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur25.html </URL>
<DATE> 2004/12/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Donmak üzere iken bulunan kadın Kardeşim beni bıçaklayıp attı 
</HEADLINE>
<TEXT>

     Kütahya-Eskişehir Karayolu'nun kenarında, bir kadın, yaralı olarak, donmak üzereyken bulundu. 
     Kadının, ilk ifadesinde, kardeşinin kendisini ''Kötü yola düştüğü'' gerekçesiyle dövdüğünü, boğazından bıçakladıktan sonra köprüden atarak, ölüme terkettiğini öne sürdüğü bildirildi. 
     Kütahya-Eskişehir Karayolu'nun 24. kilometresinde, dün gece yol kenarında yaralı bir kadının yerde yattığının ihbar edilmesi üzerine olay yerine giden güvenlik güçleri ve 112 ekipleri, boğazından bıçakla yaralanmış, giysileri ıslak ve donmak üzere olan Türkan Sakız'ı 30 buldu. 
     Kütahya Devlet Hastanesi'nde tedavi altına alınan kadının, kendisini kardeşinin öldürmeye çalıştığını iddia ettiği kaydedildi. 
     Kütahya İl Jandarma Komutanlığı ekiplerince ifadesi alınan kadının, eşi Mustafa Sakız'la aralarındaki boşanma davasına katılmak üzere dün kardeşi Mehmet Ş. 24 ve ablası Esmer A. ile birlikte Bilecik'in Söğüt İlçesi'ne gittiğini, duruşmadan sonra eve dönerken kardeşinin Sabuncupınar Köprüsü yakınında otobüsü durdurması sonucu yarı yolda indiklerini söylediği öğrenildi. 
     ''Otobüs uzaklaştıktan sonra, kardeşim kötü yola düştün diyerek beni önce dövmeye başladı, ardından da boğazımdan bıçakladı ve köprüden Porsuk Çayı'na atarak ölüme terk etti. Kendime geldiğimde sürünerek yol kenarına çıktım ve kurtarılmayı bekledim'' dediği bildirilen kadının ifadeleri doğrultusunda zanlının ve olayın görgü tanığı Esmer A'nın bulunması için operasyon başlatıldı. 
     Bu arada, Porsuk Çayı'ndaki suyun seviyesinin düşük olması nedeniyle kadının boğulmaktan kurtulduğu, Mehmet Ş'nin, Kuzey Kıbrıs Türk Cumhuriyeti'nde vatani görevini yaptığı ve annesinin ölümü üzerine bir hafta önce izinli olarak Türkiye'ye geldiğinin belirlendiği bildirildi. 
     
</TEXT>
</DOC>
