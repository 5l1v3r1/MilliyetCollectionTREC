<DOC>
<DOCNO> 286306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun06.html </URL>
<DATE> 2004/11/05/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD, Yunanistan'ın Makedonya kızgınlığını önemsemedi... 
</HEADLINE>
<TEXT>

     ABD, Makedonya'yı kendi özgün adıyla tanıma yönündeki kararının Yunanistan'da yol açtığı şiddetli tepkiye karşın, bu konudaki tutumunu savundu. 
     ABD Dışişleri Bakanlığı sözcüsü Richard Boucher, gazetecilere yaptığı açıklamada, Washington'un bu kararıyla ''Makedonya'da açıklık, istikrar ve demokrasiye destek için uygun ve doğru bir adım attığını'' söyledi. 
     Sözleri sık sık Yunan gazetecilerin protestosuyla kesilen Boucher, ABD'nin kararının Yunanistan'a karşı bir adım niteliği taşımadığını vurguladı. Boucher, ''şunu Yunan hükümetine ve Yunan halkına iletiyoruz ki, bu kararımız, onlara karşı veya onlara hakaret eden bir adım değil'' diye konuştu. 
     Washington'daki bazı uzmanlar ise ABD'nin, Irak'taki koalisyon güçlerinde birliği bulunan Makedonya'yı adıyla tanıyarak ödüllendirdiği görüşünü dile getirdiler. 
     ABD Savunma Bakanı Donald Rumsfeld de, geçen haftalarda Üsküp'e yaptığı ziyaret sırasında, Makedonya'ya Irak'a asker gönderdiği için teşekkür etmiş ve bu ülkeden, ABD'nin dün resmen benimsediği şekilde ''Makedonya'' diye söz etmişti. 
     ABD'nin Makedonya'yı adıyla tanıma kararı, Macaristan'ın Irak'taki koalisyonda bulunan birliklerini Mart sonunda çekmeye hazırlandığı bir sırada geldi. 
     
</TEXT>
</DOC>
