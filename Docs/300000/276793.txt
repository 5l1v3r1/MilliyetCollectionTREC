<DOC>
<DOCNO> 276793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo11.html </URL>
<DATE> 2004/10/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Almanya'da maç sonrası taraftarlar çatıştı 45 yaralı... 
</HEADLINE>
<TEXT>

     Almanya'nın Essen kentinde 2. lig takımlarından Rot-Weiss Essen ile Eintracht Frankfurt takımları arasında yapılan ve 4-4 beraberlikle sonuçlanan maçtan sonra taraftarların birbirleri ve polis ile çatışmaları sonucunda 45 kişi yaralandı. 
     Essen polisi, her iki takımın taraftarlarının maç sonrasında stadın önünde ve kentin liman yolunda birbirlerine taş ve sopalarla saldırdıklarını, bu arada olayları önlemeye çalışan bazı polislerin de yaralandığını bildirdi. 
     Polis yetkilileri, olaylar sırasında, aralarında 3 güvenlik görevlisinin de bulunduğu 45 kişinin yaralandığını, 18 yaralının hastanede tedavi gördüğünü, 7 kişinin de güvenlik güçlerine karşı koymak, huzuru bozmak ve hakaret suçlarından gözaltına alındığını kaydetti. 
     Söz konusu takımların kulüpleri tarafından yapılan açıklamalarda, meydana gelen olaylardan dolayı duyulan üzüntü dile getirildi ve olayların sorumlularının bulunabilmesi için polis ile işbirliği yapılacağı ifade edildi. 
     
</TEXT>
</DOC>
