<DOC>
<DOCNO> 277327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/siyaset/axsiy01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemeyle döndüler 
</HEADLINE>
<TEXT>


Baykal yönetiminin ihraç ettiği milletvekilleri Ketenci, Aydın ve Tomanbay, mahkeme kararıyla CHP'ye geri döndü. Mahkeme kararı, kesin nitelik taşıdığı için, CHP'nin itiraz hakkı bulunmuyor 

ANKARA Milliyet 


CHP İstanbul milletvekilleri Ahmet Güryüz Ketenci, Hasan Aydın ve Ankara Milletvekili Mehmet Tomanbay, ihraç edildikleri partiye mahkeme kararıyla geri döndü. Yüksek Disiplin Kurulu'nun YDK , 15 Ağustos'ta partiden ihraç ettiği 3 milletvekilinin, kararın iptali istemiyle Ankara 5. Asliye Hukuk Mahkemesi'ne açtıkları davanın dünkü duruşmasına, Aydın ve avukatları ile CHP'nin avukatı Şahin Mengü katıldı. 
Davacı avukatları, kararın demokrasiye, hukuk kurallarına aykırı olduğunu savundu. Mengü de iddiaların yersiz olduğunu savunarak davanın reddini istedi. H kim Süleyman Kapusuz da, ihraç kararının iptal edildiğini bildirdi. Mahkeme kararı, Siyasi Partiler Kanunu uyarınca kesin nitelik taşıdığı için CHP'nin karara itiraz hakkı bulunmuyor. 
Karar, CHP Genel Merkezi'ne de tebliğ edildi. CHP Ankara İl Disiplin Kurulu tarafından partiden kesin ihraç istemi reddedilen eski Genel Sekreter Ertuğrul Günay'ın dosyası da YDK gündemine geldi. 12 Ekim'e kadar savunması istenen Günay, "Savunma yapmayacağım. Merkez, bir yandan bazı ölü oluşumlarla, yapay birleşmelere giderken, diğer yandan partinin öz unsurlarını cezalandırıyor" dedi. 


</TEXT>
</DOC>
