<DOC>
<DOCNO> 278651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/uras.html </URL>
<DATE> 2004/10/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Analar, Tanrıçalar, Hanım Sultanlar 
</HEADLINE>
<TEXT>


Orhan Pamuk diyor ki, "Türkiye Avrupalı mı, yoksa Asyalı mı Laik mi, yoksa İslam devleti mi Batılı mı, yoksa Doğulu mu Bunların ne önemi var ki Biz, biziz... Bu bile yeterince karmaşık bir durum..." 
"Biz, biziz..." ama, "bizim biz olduğumuzu, sadece bizim bilmemiz yetmiyor", başkalarına da anlatmak gerekiyor... 
İşte bunun için Avrupa Birliği Komisyonu'nun Türkiye'yle ilgili raporunun açıklandığı gün Brüksel'de bir sergimiz açıldı. Bu serginin açık kalacağı 15 Ocak gününe kadar da Türkiye'yi tanıtmak için değişik programlar uygulanacak. 
Biz Avrupa Birliği'ne dahil ülkelerin bazılarının devlet adamlarıyla politikacılarının bizi sevmediklerini, istemediklerini sanıyoruz. Onları ikna edersek sorunun sona ereceğini düşünüyoruz. Halbuki bizi yanlış tanıyan, bizi istemeyen halk. Devlet adamlarıyla politikacılar kendi halklarının tepkisini dile getiriyor. 

Türkleri tanımıyorlar 
Avrupa ülkelerinde yaşayanların çoğunluğunun Türkiye'yi tanımadığını, Türkiye'de olan bitenden habersiz olduğunu kabul etmek zorundayız. Gerçekçi olalım. Avrupa'da yaşayan Türkiye'yi ve Türk insanını tanımayan için Türkiye ve Türk insanı, onların sokaklarında gezinen, kırk yıldır uyuma direnen, kılığı kıyafeti bozuk, sosyal güvenlik kuruluşlarının imkanlarıyla hayatını sürdüren insanlar. 
Biz Türkiye'yi, Türkleri Avrupa halkına tanıtmaya mecburuz. Bunu yapmakta geciktik. Biz kimiz Kültürümüz ne Medeniyete katkımız ne Sanatımız ne Yaşamımız nasıl Avrupalı kendi çabasıyla bunları araştırarak öğrensin diye beklersek hiçbir netice alamayız. Avrupalı için dünyada öğrenilmesi gereken tek bir ülke Türkiye değil... Onlarca ülke var... Hem de unutmayınız ki Türkler Osmanlı döneminde Avrupa medeniyetini altüst etmeye çalışan onların ifadesiyle "barbar"ların torunu... 
İşte bunun içindir ki, şimdilerde Dışişleri Bakanlığımız, Avrupa Birliği'ne üye ülkelerin nüfusu büyük şehirlerinde yaşayanlara Türkiye'yi tanıtma amacıyla programlar uygulamaya başladı. Bu programlar Dışişleri Bakanlığı'nın yönlendirmesiyle Kültür ve Turizm Bakanlığı ve İstanbul Kültür ve Sanat Vakfı işbirliğiyle düzenleniyor. Profesyonel kuruluşların yardımıyla uygulanıyor. 
Bu çerçevede ilk kapsamlı etkinlik ağustos - eylül aylarında Berlin'de uygulandı. Programın ikinci ayağı için Avrupa Birliği'nin merkezi Brüksel seçildi. 
Şu günlerde Brüksel'in sokaklarını "Türkiye" afişleri süslüyor. Programda değişik etkinlikler var. Ama en önemlisi Brüksel'in ünlü Güzel Sanatlar Sarayı "Bo - Zar"da açılan "Analar, Tanrıçalar ve Hanım Sultanlar" sergisi. Türk kadınını tarihsel bir perspektif içinde inceleyen sergiyi ünlü kadın müze uzmanımız Nazan Ölçer ile Filiz Çağman düzenledi. 37 müzeden derlenen 323 parça eser, ordumuzun yardımıyla askeri uçaklarla Brüksel'e taşındı. Sergiyi 2 Ekim'de Başbakanımız ile Belçika Başbakanı açacaktı. Başbakanımız gelemedi. Onun yerine açılışı Kültür ve Turizm Bakanı Erkan Mumcu yaptı. İstanbul Kültür ve Sanat Vakfı Başkanı Şakir Eczacıbaşı, vakfın Dışişleri Bakanlığı'yla işbirliği yaparak Türkiye'nin yurtdışında tanıtılmasına dönük programlara katkısının devam edeceğini belirtiyor. 

Tanıtma toplantıları 
Dışişleri Bakanlığı Yurtdışı Tanıtma ve Kültür İşleri Genel Müdürü Büyükelçi Şule Soysal, üçüncü tanıtma programının ocak ayında Londra'da gerçekleştirileceğini, Londra'da da bir sergi açılacağını söylüyor. 
Belçika'daki programın bir başka ayağı Arzuhan Yalçındağ'ın başını çektiği, "Türkiye'nin AB üyeliği için Kadın İnisiyatifi"in etkinlikleri. 13 Ekim'de başlayacak bir sempozyum için 25 Türk kadını Brüksel'e gidiyor. Türkiye'de kadınlara seçme ve seçilme hakkı 1934 yılında tanındı. Belçikalı kadınlar aynı hakkı almak için 1948 yılına kadar bekledi. İşte biz bu gibi şeyleri Avrupalılara anlatmak zorundayız. 



</TEXT>
</DOC>
