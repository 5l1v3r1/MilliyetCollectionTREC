<DOC>
<DOCNO> 297872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko09.html </URL>
<DATE> 2004/12/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Unakıtan Erdemir'e güçlü ortak arıyoruz 
</HEADLINE>
<TEXT>

     Maliye Bakanı Kemal Unakıtan, yüzde 46.12'si Özelleştirme İdaresi Başkanlığı'na ÖİB ait olan Ereğli Demir ve Çelik Fabrikaları'na Erdemir saygın ve mali olarak güçlü yatırımcıları çekmeyi hedeflediklerini bildirdi. Unakıtan, "Güçlü ve stratejik bir ortağın Erdemir'i ve Türkiye çelik sanayinin geleceğini garanti altına alacağı düşünülmektedir" dedi. 
     CHP Zonguldak Milletvekili ve KİT Komisyonu üyesi Harun Akın'ın Erdemir'in özelleştirilmesine ilişkin soru önergesini yanıtlayan Maliye Bakanı Unakıtan, bir ülkedeki yassı çelik tüketim düzeyinin, o ülkedeki refah ve gelişmişliğin en önemli göstergelerinden birisi olduğunu belirtti. 
     Türkiye'nin yassı çelik tüketiminin 2003 yılında 6.7 milyon ton olarak gerçekleştiğini bildiren Unakıtan, bu dönemde 3.5 milyon ton düzeyinde oluşan üretim nedeniyle ihtiyacın yaklaşık yarısının ithalatla karşılandığını kaydetti. Unakıtan, aynı dönemde, 8.4 milyon tonluk uzun mamul tüketimine karşılık 15.1 milyon tonluk uzun mamul üretiminin gerçekleştirildiğini bildirdi. 
     Unakıtan, "Görüldüğü gibi uzun ve yassı çelik üretim ve tüketiminde dengesizlik vardır. Bu dengesizlik, önümüzdeki dönemde de artarak devam edecektir. Çünkü, yassı çelik tüketim trendine baktığımızda son 20 yılda yassı çelik tüketiminde yüzde 7.5'lik bir büyüme yaşandığı, önümüzdeki 10 yıllık dönemde de bu trendin yüzde 10'luk bir artışla 
     2013 yılında 17 milyon ton civarında olacağı tahmin 
     edilmektedir" dedi. 
     
     "GÜÇLÜ VE SAYGIN YATIRIMCILAR ARANIYOR" 
     Unakıtan, Erdemir'de ÖİB'in başarılı ve kabul edilebilir bir özelleştirme için yoğun çaba harcadığını bildirdi. ÖİB'in Erdemir hisselerinin yerli ve yabancı stratejik yatırımcılara satışına yönelik çalışmalarının amaçlarını 8 başlıkta toplayan Unakıtan, bunları şöyle sıraladı 
     ".Demir çelik sektörü açısından olumlu bir yatırım ortamının olduğu şu sıralarda Erdemir'e saygın ve mali olarak güçlü yatırımcıların çekilmesi, .Devletin ticari ve endüstriyel faaliyetlerden çekilip asli görevlerine dönmesi ilkesi, .Erdemir için en uygun faaliyet ve pazar ortamının yaratılması, dünya piyasalarına tam entegrasyonun sağlanması, .Türk demir çelik sektöründe kalitenin artırılması ve uygun ürün yelpazesinin oluşturulması yoluyla verimli çalışacak pazar ortamlarının yaratılması, .Erdemir'in stratejik faaliyetlerinin ve modern üretimin devamı için gerekli olacak yatırımın sağlanması ve garanti altına alınması, .Satış hasılatının optimum düzeyde olması, .Uygun istihdamın garanti altına alınması ve sosyal normlara uygun çalışma ortamının sağlanması, .Çevre standartlarına uygun olarak Erdemir'in verimli ve karlı olarak faaliyetlerini sürdürmesi" 
     
     "STRATEJİK İŞBİRLİKLERİ FAYDA SAĞLAYACAKTIR" 
     Unakıtan, ÖİB'in özelleşecek şirketin sadece ülke içindeki potansiyelini değil, dünya ölçeğinde gelecekteki pozisyonunu da değerlendirdiğini kaydetti. Unakıtan, "Erdemir'in değişen piyasa şartlarında rekabetçi yapısını ve karlılığını koruyarak büyümesini sürdürdüğü görülmektedir. 
     Ancak, Erdemir'in dünya ölçeğinde bir oyuncu olabilmek amacıyla özellikle hammadde temini ve katma değeri yüksek yeni ürünlere yönelimi gibi alanlarda yapılabilecek stratejik işbirliklerinden fayda sağlayacağı düşünülmektedir" dedi. 
     
     "ERDEMİR'İN BAĞIMSIZLIĞI ZORLAŞTIRICI BİR ETKEN OLABİLİR" 
     Dünada çelik döngüsünün şu anda tarihinin en üst noktada olduğunu ve düşüşe geçeceğini vurgulayan Unakıtan, Türkiye'ye coğrafi yakınlığı olan çelik üreticilerinin konsolidasyonunun da çok hareketli olduğunu bildirdi. Orta ve Doğu Avrupa'nın 15-18 milyon ton kapasiteye sahip olduğuna dikkat çeken Unakıtan, firmaların ham maddelerini sadece kendileri için kullandıklarını, rakiplerin erişimlerini engellediklerini kaydetti. Unakıtan, "Bu firmalar, Erdemir ile aynı piyasada rekabet etmektedirler ki bu durum uzun dönemde Erdemir bağımsız kalmaya devam ederse zorlaştırıcı bir etken olacaktır" dedi. 
     Bakan Unakıtan, yakın dönemde piyasada yaşanan çalkantılar sırasında uluslararası çelik üreticisi grupların sahip oldukları firmaların daha iyi performans gösterdiğini anımsatarak, "Dünyada çelik sektöründe yaşanan olumlu gelişmeler, özelleştirme açısından büyük fırsat olup, güçlü ve stratejik bir ortağın Erdemir'i ve Türkiye çelik sanayinin geleceğini garanti altına alacağı düşünülmektedir" dedi. 

ANKA 
     
</TEXT>
</DOC>
