<DOC>
<DOCNO> 280584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yazar/saglam.html </URL>
<DATE> 2005/03/15/ </DATE>
<TIME>  </TIME>
<AUTHOR> Erdoğan SAĞLAM  </AUTHOR>
<HEADLINE>
Ödenen kiralar, kira gelirinden mahsup edilebiliyor 
</HEADLINE>
<TEXT>


Gerçek kişiler, bir takvim yılı içinde elde ettikleri beyana tabi gelirler için yıllık gelir vergisi beyannamesi vermek zorundalar. Normalde beyannamenin 15 Mart akşamına kadar verilmesi gerekiyor. Ancak Maliye e - beyanın ilk yılı olması nedeniyle beyan süresini tüm mükellefler için 31 Mart akşamına kadar uzattı. Ödeme süresinde değişiklik yok. Tahakkuk eden vergilerin mart ve temmuz ayı sonuna kadar iki eşit taksitte ödenmesi gerekiyor. 
2004 yılı içinde tahsil edilen kiralardan 2004 ve önceki yıllara ilişkin olanlar 2004 yılında elde edilmiş sayılıyor. Örneğin 2004 yılı içinde 2003, 2004 ve 2005 yıllarına ilişkin kira tahsilatı yapan kişi, sadece 2003 ve 2004 yılına isabet eden kiraları 2004 yılında elde etmiş sayılıyor. 2005 yılına ait kira ise 2005'te elde edilmiş sayılacak. 
Kiraların beyan edilip edilmeyeceği, konut veya işyeri kirası olmasına göre farklı kurallara tabi. Konut kira gelirlerinde 1 milyar 800 milyon lira istisna var. İstisnayı aşan konut kirası için beyanname verilmesi zorunlu. Kira gelirini beyan etmeyenler veya eksik beyan edenler ile kira gelirinin yanında ticari, zirai veya serbest meslek kazancını beyan etmek zorunda olanlar istisnadan yararlanamıyor. 
İşyeri kira gelirleri ise, bunların üzerinden ödemeyi yapanlarca vergi kesintisi yapıldığı için, beyanname verme sınırını aşıp aşmamasına göre beyana konu ediliyor. 2004 yılı içinde tahsil ettikleri brüt işyeri kiraları toplamı net kira vergi kesintisi 14 milyar lira 14 bin YTL 'yi aşanlar beyanname vermek zorunda. Kişilerin başka beyana tabi gelirleri varsa, beyan sınırının hesabında bunlar da dikkate alınıyor. Gelirin istisna kısmı ile yapılan giderler toplamdan düşülüyor. 
İndirilecek giderin saptanmasında iki yöntem var. Kişiler gerçek veya götürü gider yönteminden birini tercih ediyorlar. Ya yaptıkları giderin gerçek tutarı ile ilgilenmeyip gelirin yüzde 25'ini götürü gider olarak dikkate alıyorlar. Ya da gerçek giderlerini gelirden düşüp beyan edilecek tutarı hesaplıyorlar. Yöntem seçimi gayrimenkullerin tamamı için yapılıyor. Yani bir kısmı için gerçek, bir kısmı için götürü gider yöntemi seçilemiyor. Götürü gider yöntemini seçenler iki yıl geçmeden bu usulden dönemiyor. İndirilebilecek gerçek giderler, ev sahibinin ödediği yakıt, su, asansör, idare, bakım, onarım, sigorta, emlak vergisi, amortisman, kiraya verilen binanın alımı için kullanılan kredilerin faiz giderleri vs. 
Gerçek gider yöntemini seçenler, kiraya verdikleri konut için aldıkları kiradan, kendi oturdukları konutun kirasını düşebiliyorlar. Örneğin sahip olduğu konut için 5 milyar lira kira geliri elde eden bir kişi 6 milyar lira konut kirası ödemişse elde ettiği kira gelirini beyan etmeyecek. Ancak ödenen konut kirası işyeri kirasından indirilemiyor. 



</TEXT>
</DOC>
