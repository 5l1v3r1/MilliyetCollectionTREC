<DOC>
<DOCNO> 268495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo09.html </URL>
<DATE> 2004/09/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Atagün, boksta Türkiye'nin gururu oldu... 
</HEADLINE>
<TEXT>

     Atina'da düzenlenen 28. Yaz Olimpiyat Oyunları'nda 48 kiloda boksta gümüş madalya kazanan Atagün Yalçınkaya, ''Türkoğlu Türk olarak bokstaki en büyük başarı bana ait'' dedi. 
     Kazandığı madalyayla boksta olimpiyat tarihindeki 2. gümüş, toplamda da 4. madalyayı Türkiye'ye getiren Atagün Yalçınkaya, Anadolu Ajansı Spor Servisi'ne yaptığı ziyaret sırasında çarpıcı açıklamalarda bulundu. 
     Milli sporcu, bugüne kadar Türk boks tarihinde çok fazla madalya bulunmadığını kaydederek, ''Uluslararası arenada büyük başarılarımız pek yok. Daha önce boksta olimpiyatlarda kazanılan madalyaların 1'i dışında diğerlerini ülkemize devşirme sporcular getirdi. Benim başarım belki de bu nedenle büyük ilgiyle karşılandı. Türkoğlu Türk olarak bokstaki en büyük başarı bana ait'' diye konuştu. 
     
     BOKSTAKİ MADALYALAR 
     Türkiye, daha önce yapılan olimpiyatlarda Malik Beyleroğlu ile gümüş, Eyüp Can ve Turgut Aykaç ile de bronz madalya kazanma başarısı göstermişti. 
     Atlanta-1996'da Türkiye adına mücadele eden ve ülkeye ikincilik getiren Azeri kökenli 75 kilo boksörü Malik Beyleroğlu, büyük bir başarıya imza atmıştı. Türkiye'de doğup, spor yaşamını da burada sürdüren 48 kilo boksörü Atagün Yalçınkaya'nın Atina-2004'de gümüş madalya alması, bu branştaki en büyük başarı olarak tarihteki yerini almış oldu. 
     ABD'nin Los Angeles kentinde, 1984 yılında gerçekleştirilen olimpiyatlarda ise 51 kiloda Eyüp Can ve 57 kiloda Turgut Aykaç, Türkiye'ye bronz madalya getiren isimler oldular. Danimarka'da boksa başlayan milli boksör Eyüp Can, Türkiye'nin efsane sporcuları arasında yer aldı. 57 kilodaki Türk boksör Turgut Aykaç ise Adana'da doğarken, boksa da bu şehirde başladı. 
     
     ''ATİNA'DA BÜYÜK HEYECAN YAŞADIM'' 
     Atina'daki karşılaşmalar sırasında büyük heyecan yaşadığını belirten Yalçınkaya, şöyle konuştu 
     ''İlk kez olimpiyatlara katılmam nedeniyle çok stresli ve zorlu maçlara çıktım. Mesela İtalyan rakibimle yaptığım maçta gereğinden fazla yoruldum. Hocalarım bana maç sırasında 'Neden sol yumruğunu kullanmıyorsun Sol yumruğun bize maçı getirir' diye sordu. Ama kolumu kaldıracak halim kalmamıştı. Bunu tamamen heyecanıma bağlıyorum.'' Yalçınkaya, yine de olimpiyatlarda büyük bir başarı yakaladığını ifade ederek, ''Benden büyük rakiplerimle yaptığım bütün maçları kazandım. Finalde ise tecrübesizliğim nedeniyle kaybettim. Ama önümde daha uzun bir yol var. Türk halkına söz veriyorum, önümüzdeki olimpiyatlarda altın madalya kazanarak ülkeme döneceğim'' diye konuştu. 
     
     ''ARTIK 48 KİLODA DÖVÜŞMEYECEĞİM'' 
     Yalçınkaya, oyunlar için 55 kilodan 48 kiloya düştüğünü, bunun da kendisini bir hayli etkilediğini söyledi. 
     Milli boksör, artık bu kiloda dövüşmeyeceğini, 51 veya 54 kiloda ringe çıkacağını belirterek, ''Doktor, artık kemiklerimin bu kiloya el vermediğini söyledi. Doğal olarak vücudum gelişme gösteriyor ve beni kilo artırmaya zorluyor'' dedi. 
     
     ARTIK FENERBAHÇE ADINA MÜCADELE EDECEK 
     Yalçınkaya, daha önce Büyükşehir Belediyesi Ankaraspor Kulübü'nün sporcusu olduğunu hatırlatarak, ''Eski kulübüm, maaşlarımızı gününde yatırmıyordu. Fenerbahçe Kulübü'nü maaşımı zamanında ödediği için tercih ettim. Artık maaşımı gününde alabiliyorum'' diyerek sözlerini tamamladı. 
     
</TEXT>
</DOC>
