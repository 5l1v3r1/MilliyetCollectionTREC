<DOC>
<DOCNO> 288712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yazar/theper.html </URL>
<DATE> 2004/11/14/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Maksat huzuru bulmak 
</HEADLINE>
<TEXT>


Toplum ne çabuk çehre değiştiriyor değil mi Çocukluğumda bayram benim için üstüme giydiğim yeni elbiseyle ayağıma giydiğim yeni pabuçtu. 
Gençliğimde yeni gömlek, yeni pabuç ve akraba ziyaretleri olurdu. Çocukluğumda akraba ziyaretinden söz etmedim, çünkü neredeyse aynı çevrede geniş bir aile gibi yaşardık. Zaten bir arada idik, ama zamanla şehir büyüdü, akrabalar arasındaki mesafe açıldı. Ufak seyahatler yapmak gerekti akraba ziyareti için. 
Peki akraba ziyareti de yapıldıktan sonra boş zamanlarda ne yapılırdı. Şöyle Bayrampaşa'ya, marul bostanlarına gidilip bostandan taze toplanmış marul yenirdi. 
Yandımçavuş ayranına gidilip köpüklü ayran içilirdi. 
Mevsim kış ise Vefa'ya boza içmeye gidilir, leblebiyle boza içilirdi. Kanlıca'ya gidilip yoğurt yenilir, Emirgan'da çay içilirdi. 
Sorarım, artık Bayrampaşa'da marul tarlası yok ama, olsaydı bostanından marul yemeye kim gider 
Üç günlük tatil için Bodrum, Antalya, Alanya veya Kapadokya dururken. Görüyor musunuz bir mahalle içindeki ziyaretlerden Ege'ye, Akdeniz'e akına, büyük değişiklik değil mi 
Acaba şehirde kalıp akraba ziyareti mi yapmak doğru, alıp başını seyahate gitmek mi 
Gönül huzuru içinde yapıldıktan sonra bunun tartışması olur mu Gönül huzur buluyorsa marul yenilecek bir bahçe de bulunur belki. Bayramların amacı bir yerde huzur, dostluk ve mutluluğu paylaşmak değil mi 
İster marul tarlasında olsun, ister Akdeniz'in sıcak kumlarında, huzur dolu bir bayram dilerim. 



</TEXT>
</DOC>
