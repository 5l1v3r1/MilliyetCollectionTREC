<DOC>
<DOCNO> 258584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur24.html </URL>
<DATE> 2004/07/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Van'da eroin operasyonu 81 kilo saf eroin ele geçirildi 
</HEADLINE>
<TEXT>

     Van'da düzenlenen operasyonda, yurtdışına gönderilmek üzere hazırlanmış 81 kilo 670 gram saf eroin ele geçirildi. 
     Alınan bilgiye göre, Emniyet Müdürlüğü Kaçakçılık ve Organize Suçlarla Mücadele Şubesi ekipleri, istihbarat çalışmaları sonucu eroin nakli yapılacağını öğrendi. 
     Ekipler, V.M. yönetimindeki 47 AE 132 plakalı kamyonu, Van'ın Gevaş İlçesi yakınlarında durdurdu. Eğitimli narkotik köpeklerinin kamyonda yaptığı aramada, motor kısmına yapılmış ''zula'' tabir edilen bölmede, yurtdışına gönderilmek üzere özel olarak preslenmiş 81 kilo 670 gram saf eroin bulundu. 
     Sürücü V.M. ile araçta bulunan Y.D. gözaltına alındı. 
     Emniyet Müdürü Tacettin Kurt, yaptığı açıklamada, ele geçirilen uyuşturucunun 2 aylık bir çalışmanın semeresi olduğunu ifade ederek, ''Uyuşturucunun ele geçirilmesi için narkotik ekibimiz gece gündüz demeden günlerce arazide kaldı. İki aylık takip sonucu ele geçirilen 81 kilo 170 gram saf eroinle ilgili 2 kişi gözaltına alınırken, 2 kişi de aranıyor'' dedi. 
     Son 2 yılda düzenlenen 136 operasyonda, 1 ton 330 kilo uyuşturucu ele geçirildiğine değinen Kurt, aynı operasyonlarda 282 kişinin tutuklandığını sözlerine ekledi. 
     
</TEXT>
</DOC>
