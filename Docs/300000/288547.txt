<DOC>
<DOCNO> 288547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun15.html </URL>
<DATE> 2004/11/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Musul yakınlarında terk edilen ABD üssü yağmalandı... 
</HEADLINE>
<TEXT>

     Irak'ın kuzeyindeki Musul kenti yakınlarında bulunan bir Amerikan üssünün, bu sabaha karşı Amerikan güçlerince terk edilmesinden sonra çok sayıda kişi tarafından yağmalandığı bildirildi. 
     Bölgedeki Fransa Haber Ajansı AFP muhabiri, üssün terk edilmesinden sonra bölgeye gelen yağmacıların, eskiden Saddam Hüseyin'in üvey kardeşi Vatban İbrahim Hasan'a ait bir saray olan üste buldukları her şeyi yağmaladıklarını duyurdu. 
     Yağmacıların, özellikle binadaki besin maddesi, giyecek ve döşekleri aldıkları kaydedildi. 
     Üssün yağmalandığı, Amerikan ordusu tarafından yalanlandı. 
     Musul'daki Amerikan ordusu sözcüsü Yarbay Paul Hastings, yaptığı açıklamada, haberin doğru olmadığını belirterek, ''Bu saçma, bu haber yanlıştır'' dedi. 
     
</TEXT>
</DOC>
