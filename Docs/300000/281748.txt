<DOC>
<DOCNO> 281748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/spo15.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yunanistan'da çirkin saldırı 

ATİNA 2004 Olimpiyatı sırasında ünlü atletler Kenteris ve Thanou'nun yaptıklarını iddia ettikleri motosiklet kazasının sahte olduğunu ortaya çıkaran ve aynı zamanda Yunan futbolundaki şike olaylarını araştıran Yunanlı spor yazarı Filippos Sirigos, uğradığı bıçaklı saldırıda ölümden döndü. Motosiklet kasklı saldırganların dövüp bıçakladığı Sirigos'a yapılan saldırı, Başbakan Karamanlis tarafından da kınandı. 

Maç saatleri değişti 

SÜPER Lig'in 10. haftasında oynanacak beş maçın başlama saati değiştirildi. Daha önce saat 19.00 olarak açıklanan 23 Ekim Cumartesi günkü Samsunspor - Gençlerbirliği, Konyaspor - Gaziantepspor maçı ile 24 Ekim Pazar günkü Kayserispor - Akçaabat Sebatspor, Diyarbakırspor - Ankaraspor, Çaykur Rizespor - Denizlispor maçlarının başlama saatleri 20.00'ye alındı. 

Bursaspor'da operasyon 

BURSASPOR Yönetim Kurulu, Teknik Direktör Hüseyin Kalpar'ın raporu doğrultusunda 4 futbolcuyu, hem kadro dışı bıraktı, hem de tüm oyuncularına para cezası verdi. İkinci Başkan Süleyman Önsever, Frasineanu, Grodziç, Hakan Çimen ve Nesim'in kadro dışı kaldığını, futbolculara sözleşme bedellerinin yüzde 10'u kadar para cezası geldiğini açıkladı. 

Çalımbay kanat gerdi 

DEPLASMANDA Gençlerbirliği'ne yenilen takımının üzerine fazla gelindiğini belirten Çaykur Rizespor Teknik Direktörü Rıza Çalımbay, "Oyuncularımda sorun yok. Hepsinin mücadelesinden memnunum" dedi. Çalımbay, Denizlispor maçı ile birlikte yeni bir seri yakalamak istediklerini, son iki haftayı puansız kapatmanın takımı olumsuz etkilediğini söyledi. 


</TEXT>
</DOC>
