<DOC>
<DOCNO> 267103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/uras.html </URL>
<DATE> 2004/08/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'EBT' ile kalp, ciğer ve böbrekte erken teşhis 
</HEADLINE>
<TEXT>


EBT ile kalbimin, ciğerimin ve böbreğimin resmini çektirdim. Sağlık konusu herkesi ilgilendiriyor. EBT'yi yazarsam reklam olur mu, olmaz mı, umurumda değil. Derdi olup da derman arayanlara yardımım olur diyerek gördüklerimi, duyduklarımı yazıyorum. 
Dr. Gürbüz Barlas amcamız, "Kalbini, ciğerini, böbreğini bir defa da EBT ile inceletelim" dedi. 
EBT, insan vücudunun içindeki organların görüntüsünü alan aletlerin en gelişmişlerinden biri. Electron Beam Tomography elektron ışınlı tomografi kelimelerinin baş harflerinden oluşan bir isim. ABD'de buna "Ultra Fast Tomography" çok hızlı tomografi adı veriliyormuş. 
Bu alet insan vücudunda koroner damar kalp hastalığı taraması yapıyor. Kalp damarlarındaki kireci ve yağı ölçüyor. Üç boyutlu kalp ve damar görüntüleri alıyor. Anjiyo yapıyor. Daha önce anjiyo geçirmiş, kalp damarına stent denilen alet konulmuş veya by - pass ameliyatı geçirmiş hastaların durumunun izlenmesini sağlıyor. Boyun, böbrek, ciğer, bacak anjiyografisi yapıyor. 
Kısaca görüntülü, üç boyutlu teşhis yapan bir alet. 
Damar duvarlarında yerleşen küçük kireç zerrecikleri, yağ ve kolesterol birikerek koroner damar hastalığına yol açıyor. Kalp krizine ve çok kere ani ölüme neden oluyor. 
EBT ile yapılan kroner damar taraması, damarların ve kalbin durumunun izlenmesine, tehlikenin önceden belirlenmesine imkan veriyor. 
Tüm vücut taramaları ve anjiyolar 3 boyutlu olarak damarın içine tel katater sokmadan, kansız ve katetersiz yapılıyor. Damar duvarlarındaki kireç miktarı damar sertliği ölçülüyor. 
Kalsiyum taraması birkaç dakika, anjiyolar en fazla yarım saat sürüyor. 
Özellikle uzun süreli sigara kullanımı ya da aile fertlerinde akciğer kanseri öyküsü bulunanlarda olası tümör başlangıçları birkaç saniyede, erken evrede görüntülenebiliyor. 
Bu alet derdi olup da derman arayanların değil, hiçbir şikayeti olmayan, fakat gizli risk taşıyanların durumunun erken teşhisi bakımından da yararlı bir alet. 
EBT aleti diğer tomografi aletleri gibi tünel şeklinde değil. Kocaman bir çember gibi. Çember vücudunun etrafından dolanırken saniyede 20 film çekiyor. O filmlerle damarlar, kalp, insanın vücudundaki uzuvlar üç boyutlu ve renkli resim halinde ortaya çıkıyor. Damarınızın, kalbinizin içinin resmini görüyorsunuz. 
Dedeman otellerinin sahibi Murat Dedeman'ın kalbini, ABD'de bu aletle görüntülemişler. O da "Bizde neden olmasın " diyerek, ABD'den iki adet EBT getirtmiş. Bu iki EBT'nin biri Ankara'da, biri İstanbul'da. Başka da yok. Çünkü bunların her biri 2.5 milyon dolarlık alet. İstanbul'daki Test Tanı Merkezi'nin yöneticisi Akif Köksal bana EBT'nin arka bahçesini gezdirdi... Bir odada EBT aleti duruyor. Ama onun arkasında üç oda dolusu makine, 24 saat durmadan harıl hurul çalışıyor. İstanbul'daki aleti Çapa'da ve ABD'de deneyim kazanan Dr. Savaş Tepe çalıştırıyor. Aleti çalıştırmak da bir iş. 
Alınan ücretin alete bağlanan büyük sermayeyi karşılaması imkansız. Tarama ücreti 500 - 600 milyon lira. İlaçla tüm vücut taraması 600 milyon lira ile 1 milyar 100 milyon lira dolayında. 



</TEXT>
</DOC>
