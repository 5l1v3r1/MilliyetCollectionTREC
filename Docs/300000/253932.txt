<DOC>
<DOCNO> 253932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur21.html </URL>
<DATE> 2004/07/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Beş gün önce evlenen bankacı evinde silahla öldürüldü 
</HEADLINE>
<TEXT>

     Mehmet EZER ANTAKYA Hatay , DHA 

ANTAKYA Sanatçılar Derneği ANSAD Başkanı ve Vakıfbank Antalya Şubesi Müdür Yardımcısı Ali Rıza Güneş, evinde başına sıkılan iki kurşunla öldürüldü. Geçen cumartesi günü Elif Güneş'le evlenen 42 yaşındaki Güneş'in cesedini kayınbiraderi buldu. 
     Kentin Kışlasaray Mahallesi Harbiye Caddesi'ndeki evinde oturan Ali Rıza Güneş'in kayınbiraderi Orhan Tümer, eniştesinin otomobilini Ulu Camii civarında gördü. İçinde başka biri olan hareket halindeki otomobilde Güneş'in olmadığını fark eden Tümer, kendisini telefonla aradı. Telefona yanıt alamayınca, eve gelen ve kendilerinde bulunan anahtarla kapıyı açıp içeri giren Tümer, salonda kan gördü. Tümer'in ihbarı üzerine olay yerine gelen polis, Güneş'in cesedini banyoda buldu. Güneş'in evin salon bölümünde öldürüldüğü, cesedinin de sürüklenerek banyoya götürüldüğü belirlendi. Evde yapılan incelemede, Güneş'in kredi kartları ve cüzdanının alındığı da anlaşıldı. 
     Olayla ilgili ifade veren Orhan Tümer, eve çıkarken tanımadığı bir kişinin kendisine, Ali Rıza Güneş'in evi burada mı ' diye sorduğunu ve ardından asansörden 2 kişinin daha çıkıp birlikte gittiklerini söyledi. 
     
     CUMARTESİ GÜNÜ EVLENMİŞTİ 

     Anadolu Ateşi'nin bir benzeri olan Dance Of The Cultures' Kültürlerin Dansı topluluğunun kurucusu olan Ali Rıza Güneş, geçtiğimiz cumartesi Şehir Kulübü'nde yapılan düğünle kendi bankasında çalışan Pelin Güneş ile dünya evine girmişti. Sabah eşini iş yerine götürdüğü belirlenen Güneş'in saat 09.00'da komite üyesi olduğu Antakya Çiçek Festivali ile ilgili Antakya Belediyesi'nde düzenlenen toplantıya katılacağı belirtildi. Ancak toplantıya katılmayarak eve gittiği anlaşılan Güneş'in, neden döndüğü ise anlaşılamadı. Güneş'in evine yaklaşık 600 metre uzaklıktaki Ulu Camii civarında görülen otomobil, daha sonra evinin olduğu cadde üzerinde terk edilmiş halde bulundu. 
     
</TEXT>
</DOC>
