<DOC>
<DOCNO> 253655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur05.html </URL>
<DATE> 2004/07/07/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Ümraniye'de şofben patladı 2 yaralı 
</HEADLINE>
<TEXT>

     Ümraniye'de, bir dairedeki şofbenin patlaması sonucu 2 kişi yaralandı. 
     A.A muhabirinin aldığı bilgiye göre, Atatürk Mahallesi Sipahioğlu Caddesi Denizciler Sitesi'nde 3 katlı binanın 2. katındaki dairenin banyosunda patlama meydana geldi. 
     Olayda, patlamanın olduğu ev ve bitişiğindeki daire arasındaki duvar yıkıldı. Camları da kırılarak sokağa saçılan her iki dairenin dışında, çevredeki bazı binalarda da küçük çapta maddi hasar oluştu. 
     Patlamada, cam ve taş parçalarının çevreye sıçraması nedeniyle 2 kişi yaralandı. 1'i elinden, diğeri de ayağından hafif şekilde yaralanan bu kişiler, ayakta tedavi edildiler. 
     Olay sonrası binaya gelen bomba uzmanı polisler ve itfaiye ekipleri, patlamanın nedenini belirlemek amacıyla çeşitli incelemeler yaptılar. 
     Polis ve itfaiye yetkilileri, incelemeleri sonucu, banyodaki elektrikli termosifonun yüksek ısıdan dolayı patladığının anlaşıldığını belirterek, olayla ilgili soruşturmanın sürdürüldüğünü kaydettiler. 
     Bu arada, patlama sırasında dairede kimsenin bulunmadığı bildirildi. 
     
</TEXT>
</DOC>
