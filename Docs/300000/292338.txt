<DOC>
<DOCNO> 292338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko10.html </URL>
<DATE> 2004/11/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
4x4 araçlar artık kar engeli tanımayacak... 
</HEADLINE>
<TEXT>

     Bursa'da faaliyet gösteren Omtracks, Nasa'nın Mars projesini yürüten Mattracks firmasının ürettiği ''Off-road'' adı verilen ve palete benzeyen aparatı, Pentagon'un izniyle ithal etti. 
     Uludağ'da test sürüşleri yapılan ve 4x4 araçlara lastiklerini çıkardıktan sonra takılabilen aparatın, aracı her türlü yumuşak zeminin üzerinde tuttuğu bildirildi. 
     Mattracks firmasının Ortadoğu Balkanlar ve Asya Distribütörü olan Omtracks firmasının sahibi Ömer Faruk Sönmez, A.A muhabirine yaptığı açıklamada, ''Off-road'' adı verilen aparatı kullanan herhangi bir 4x4 aracın, hangi doğal engelle karşılaşırsa karşılaşsın yoluna devam edebildiğini söyledi. 
     Sönmez, yoğun kar, bataklık, sel, derin çamur, sazlık, kum, çöl, kayalık, yıkıntı, yola devrilmiş ağaç gibi engeller ya da 45 dereceye kadar eğimli arazide dahi aracın kolayca yol almasını sağlayan aparatın çalışma sistemine değinirken, ''Bunun esası şu yer çekimini asgariye indirip, aracı her türlü yumuşak zeminin üstünde tutuyor'' dedi. 
     Türkiye'nin deprem kuşağında bulunduğunu, çok sayıda doğal felakete maruz kaldığını ve kar nedeniyle ulaşılamayan yerleşim birimlerinin çok olduğunu belirten Sönmez, şunları kaydetti 
     ''Ülkemizde bu koşullarda çalışabilen dozer, snowtrack gibi araçların değeri 500 milyar liranın altında değildir ve sadece her şarta göre araç parkı bulundurma zorunluluğu vardır. Halbuki Mattracks ürünü, 20 bin dolar ile 35 bin dolar arasındaki 4 adedi fiyatı ile kurumlara çok büyük bir finansman rahatlığı sağlamaktadır. Yapılacak iş sadece normal jant değiştirir gibi 30 dakika içinde kendi bijon anahtarınızla değiştirmektir. Ayrıca, bu paletten takılmış aracınızla normal araç rahatlığında Edirne'den Kars'a kadar karayolu ile gidebilirsiniz. Palet takılmış araç, maksimum 90 mil sürat yapabilir.'' Sönmez, bu aparatın İran ve Suriye gibi ülkelere verilmesinin ise ABD'deki şirket tarafından yasaklandığını belirtti. 
     Paletin, kar temizleme, yol açma ve kayak pisti ezme amacıyla da kullanılabileceğini anlatan Sönmez, Çevre ve Orman Bakanlığı, GMS servis anten operatörleri, TV bakım servisleri, silahlı kuvvetler, emniyet, kargo ve meşrubat şirketlerince kullanılabilecek. 
     
</TEXT>
</DOC>
