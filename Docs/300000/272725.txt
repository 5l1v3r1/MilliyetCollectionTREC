<DOC>
<DOCNO> 272725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur11.html </URL>
<DATE> 2004/09/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dikkat .. KPDS'ye başvuru için son gün... 
</HEADLINE>
<TEXT>

     Kamu Personeli Yabancı Dil Bilgisi Seviye Tespit Sınavı'na KPDS 6 Eylül'de başlayan başvuru süresi bugün mesai saati bitiminde sona erecek. 
     Sınava, yabancı dil tazminatından yararlanmak isteyen 657 sayılı Devlet Memurları Kanunu aylıklarını bu kanunun ek geçici maddelerine göre alanlar dahil , 926 sayılı Türk Silahlı Kuvvetleri Personel Kanunu, 2802 sayılı Hakimler ve Savcılar Kanunu, 2914 sayılı Yükseköğretim Personel Kanunu ve 3466 sayılı Uzman Jandarma Kanununa göre çalışmakta olanlar, kadrolar karşılık gösterilmek suretiyle sözleşmeli olarak çalışan personel ile 399 sayılı Kanun Hükmünde Kararnamenin 3 c maddesine tabi sözleşmeli personel katılabilecek. 
     Personelinin yabancı dil bilgisi seviyesini tespit etmek isteyen diğer kamu kurum ve kuruluşlarında çalışan personel de bu sınava girebilecek. Yurtdışında Görevlendirilecek Memurların Seçim Esaslarına Dair Yönetmelik'in değişik 7. maddesi gereğince, kamu kurum ve kuruluşlarınca yurtdışı teşkilatında sürekli göreve atanacak memurlar ile diğer görevlileri de bu sınava katılacak. 
     Kamu kurum ve kuruluşlarında 657 sayılı Devlet Memurları Kanununun 4 B maddesine göre sözleşmeli statüde çalışacak mütercim veya tercümanların işe başlatılabilmeleri için diğer şartlar yanında yabancı dil bilgilerinin asgari B düzeyinde, bilgi işlem çözümleyicisi ve programcıların ise işe başlatılabilmeleri için diğer şartlar yanında İngilizce dil bilgilerinin asgari D düzeyinde olması gerekiyor. Bu nedenle, halen bu görevlerde çalışmakta olanlardan yabancı dil bilgisi seviyesini tespit ettirmek isteyenler ile söz konusu görevlerde çalışmak üzere kamu kurum ve kuruluşlarına başvuruda bulunma arzusunda olan fakülte veya yüksekokul mezunları da bu sınava girebilecekler. 
     Herhangi bir kurumda çalışmamakla birlikte yabancı dil bilgisi seviyesini tespit ettirmek isteyen fakülte veya yüksekokul mezunları ile üniversitelerce kendilerinden KPDS puanı istenen öğrenciler de bu sınava katılabilecekler. 
     
     BAŞVURU BELGELERİ 
     Adaylar, valiliklerin il ve ilçelerde kurdukları bürolar ile üniversite rektörlüklerinden başvuru belgesi alabilecekler. KKTC'de ikamet eden adaylar ise ''Bedrettin Demirel Cad. No l0l Lefkoşa KKTC'' adresindeki ÖSYM Temsilciliğinden bu belgeyi temin edebilecekler. 
     Adaylar, sınav ücreti olan 42 milyon 500 bin lirayı ''T.C. Ziraat Bankası Ankara Güvenevler Şubesi 6028011-5006'' numaralı hesaba T.C. kimlik numaralarını yabancı uyruklu adaylar hariç , ad ve soyadı bilgilerini vererek yatıracaklar. 
     Adayların, başvurma belgelerine son altı ay içinde çekilmiş, başı açık bir fotoğraf yapıştırmaları gerekiyor. Başvurma belgesini kılavuzda belirtilen kurallara göre dolduran adaylar halen bir kurumda çalışıyorlarsa belgeyi kurumunun en üst amir veya onun görevlendirdiği yetkililere öğrenciyseler kayıt kartlarını kendi üniversitelerine onaylatacaklar. Adaylar başvuru belgesini aldıkları yerlere teslim edecekler. 
     Öğrenci Seçme ve Yerleştirme Merkezi'nce gerçekleştirilecek sınav, Almanca, Arapça, Bulgarca, Çince, Danca Danish Dili , Farsça, Fransızca, Hollandaca Dutch Dili , İngilizce, İrlandaca, İspanyolca, İtalyanca, Lehçe, Macarca, Portekizce, Rumence, Rusça, Sırpça ve Yunanca dillerinde yapılacak. Sınav, 7 Kasım Pazar günü Ankara ve Lefkoşa'da, başvuran aday sayısı fazla olması durumunda, uygun görülen diğer büyük şehirlerde gerçekleştirilecek. 
     
</TEXT>
</DOC>
