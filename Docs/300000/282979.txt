<DOC>
<DOCNO> 282979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur16.html </URL>
<DATE> 2004/10/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Alanya'da kaybolan doktor cinayete kurban gitmiş 
</HEADLINE>
<TEXT>

     Antalya'nın Alanya İlçesi'nde 5 gün önce evinden ayrıldıktan sonra bir daha kendisinden haber alınamayan Kardiyoloji Uzmanı Dr. Ömer Süha Ekmekçioğlu'nun, cinayete kurban gittiği belirlendi. 
     Alanya Emniyet Müdürlüğü yetkililerinden alınan bilgiye göre, polis olayla ilgili olarak S.B. adlı bir zanlıyı gözaltına aldı. 
     Yetkililer, zanlının Dr. Ekmekçioğlu'nu öldürdükten sonra bir araziye attığını itiraf ettiğini söylediler. Yetkililer, olayla ilgili soruşturmanın sürdüğünü ve Dr. Ekmekçioğlu'nun cesedinin arandığını bildirdiler. 
     Dr. Ömer Süha Ekmekçioğlu, 19 Ekim sabahı evinden çalıştığı özel hastaneye gitmek üzere ayrılmış ve bir daha kendisinden haber alınamamıştı. Evli ve iki çocuk babası olan 56 yaşındaki Ekmekçioğlu'nun otomobili, bir gün sonra Gazipaşa İlçesi yakınlarında, yakıtı bitmiş ve terk edilmiş halde bulunmuştu. 

     
</TEXT>
</DOC>
