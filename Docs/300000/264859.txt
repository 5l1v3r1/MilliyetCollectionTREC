<DOC>
<DOCNO> 264859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/gun02.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörden kaçtılar futbolcu oldular 
</HEADLINE>
<TEXT>


Terör nedeniyle köyleri boşaltıldığı için aileleriyle Van'a göç eden 25 kız, futbol takımına seçildi 

OSMAN BEKLEYEN, FEYAT ERDEMİR Van DHA 

Doğu ve Güneydoğu'daki genç kızların büyük bölümü töre gereği okula bile gönderilmezken, Van'da yaşayan bir grup genç kız Türkiye'ye örnek oldu. Aileleri terör nedeniyle boşaltılan köylerden kent merkezine göç eden kızlar, Feyyaz Tokar Eğitim Parkı'nda Fatma Yayan'ın kurduğu futbol takımına büyük ilgi gösterdi. Seçmelerde 25 genç kız takıma girmeye hak kazandı. Şimdi en büyük hayalleri büyük kulüplerde top koşturmak. 
Çatak'tan il merkezine geldiklerini söyleyen İran Abi, anne babasının da futbolcu olmasına destek verdiğini söyledi. Malzeme eksikliğine dikkat çeken Abi, şöyle konuştu "Yazın sıcağında, eşofman, kot ya da kumaş pantolon ve kışlık ayakkabılarla, hatta çoğumuz ayakkabısız idmana çıkıyoruz. Kendi imk nımızla aldığımız tek topla 20 - 25 kişi çalışıyoruz. Ama biz bu yola baş koyduk. Türkiye 1. Ligi'nde mücadele ederek sesimizi duyuracağız. Hedefimiz Fenerbahçe, Beşiktaş ve Galatasaray gibi takımlarda top koşturmaktır." 
Bölgenin tek kadın futbol takımı olduklarını vurgulayan antrenör Fatma Yayan da oyuncuların çoğunun malzemesiz çalıştığını kaydetti. 


</TEXT>
</DOC>
