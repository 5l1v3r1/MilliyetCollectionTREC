<DOC>
<DOCNO> 298149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sondun01.html </URL>
<DATE> 2004/12/16/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
İngiltere İçişleri Bakanı istifa etti... 
</HEADLINE>
<TEXT>

     İngiltere İçişleri Bakanı David Blunkett istifa etti. 
     İçişleri Bakanlığı'ndan bir yetkili, Blunkett'in istifa ettiğini doğruladı. 
     Blunkett'in eski bir sevgilisinin çocuğunun dadısına çabuk vize aldığı iddiaları ve yazdığı bir biyografide önde gelen bir bakanı eleştirmesinin yarattığı tartışmalar haftalardır devam ediyordu. 
     
     BAKAN OLANLARI ANLATTI 

     İngiltere İçişleri Bakanı David Blunkett, eski sevgilisinin kendisinden olduğu öne sürülen bebeğinin dadısına vize almasında yardımcı olduğuna dair skandalın ardından istifa ederken, dürüstlüğü konusunda doğan şüphelerin hükümete zarar vermesini gerekçe gösterdi. 
     Filipinli dadının vizesinin alınması sırasında işlemin hızlandırıldığını kanıtlayan bir elektronik posta mesajının ortaya çıkmasından sonra her şeye rağmen ''yanlış bir şey yapmadığını'' savunan Bakan Blunkett, buna rağmen isminin etrafında dönen söylentilerin mensubu olduğu hükümete zarar vermesini istemediği için istifa ettiğini bildirdi. 
     Başbakanlık ise yaptığı kısa açıklamada, Blunkett'in görevini büyük bir özveriyle yaptığına dikkat çekerken, Bakan'ın istifasının kabul edildiğini ve yerine de Eğitim Bakanı Charles Clarke'ın atandığını bildirdi. Kabine Bakanı Ruth Kelly de Eğitim Bakanlığı'na atandı. 
     Blunkett, açıklamasında, eski kız arkadaşı Kimberly Queen'den oğlunun velayeti için yaptığı girişimleri de sürdüreceğini belirtti. Blunkett, tek isteğinin oğlunun kendisinin onu bakanlık görevinden bile feragat edecek kadar çok sevdiğini bilmesi olduğunu da vurguladı. 
     
</TEXT>
</DOC>
