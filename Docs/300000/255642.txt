<DOC>
<DOCNO> 255642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko24.html </URL>
<DATE> 2004/07/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Suriye Başbakanı İMKB'yi ziyaret etti... 
</HEADLINE>
<TEXT>

     Suriye Başbakanı Muhammed Naci Otri, İstanbul Menkul Kıymetler Borsası'nı İMKB ziyaret etti. 
     İMKB Başkanı Osman Birsen tarafından karşılanan Otri, seans salonunu gezerek bilgi aldı. Konuk başkakan ve beraberindekiler daha sonra basına kapalı olarak, Birsen ile yaklaşık 1 saat süren bir görüşme gerçekleştirdiler. 
     Ziyarete, Suriye Maliye Bakanı Muhammed Al Hussein, Ulaştırma Bakanı Makram Obeid, Turizm Bakanı Saadallah Aga Al Kala ile Sulama Bakanı Nader El-Bunni de katıldı. 
     İMKB Başkanı Birsen, ziyaretin ardından gazetecilere yaptığı açıklamada, Suriye'de bir sermaye piyasası borsası kurulacağını ve bu konuda daha önceden kendilerinden yardım istendiğini anımsattı. 
     Kendisinin konuyla ilgili Şam'a gittiğini ifade eden Birsen, şimdiye kadar danışmanlık şeklinde çalışmalar yapıldığını, önümüzdeki dönemlerde daha yakın temaslar ve eğitimlerle bunu geliştireceklerini söyledi. 
     Ziyareti sırasında Suriye Başbakanı'nı İMKB'ye davet ettiğini anlatan Birsen, şöyle devam etti 
     ''Ziyaretinde sayın Başbakan'a hem borsamızın hem de bölgenin genel konumu ile ilgili bilgi verdim. Borsamızın teknoloji ve diğer şartları itibariyle iyi bir model olabileceğini göstermiş olduk. Suriye'de sermaye piyasasının kurulmasında hem İMKB Başkanı olarak, hem de diğer teknik elemanlarımızla üzerimize düşen bütün yardımları yapacağız. 
     Suriye'deki Borsa'nın kurulması aşamasında, özellikle karar alınmadan önce bize danışma ihtiyacı duyuyorlar. Biz de bunu sağlayacağız.'' 
     
</TEXT>
</DOC>
