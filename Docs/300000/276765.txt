<DOC>
<DOCNO> 276765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/soneko06.html </URL>
<DATE> 2004/10/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Güler Tüpgaza zam yapmayacağız... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, petrol fiyatları yükselse de tüpgaza zam yapmayacaklarını söyledi. 
     Bakan Hilmi Güler, A.A muhabirine yaptığı açıklamada, dünya ham petrol fiyatlarındaki artış paralelinde akaryakıt ürünlerinin fiyatlarının düzenlendiğini, ancak tüpgaza zam yapmayacaklarını kaydetti. 
     Enerji ve Tabii Kaynaklar Bakanı Hilmi Güler, Akçakoca açıklarında bulunan doğalgaz yataklarına ilişkin olarak da, buradaki doğalgaz rezervlerini netleşmesinden sonra açıklayacaklarını söyledi. 
     
     YENİ DOĞALGAZ REZERVLERİ OLABİLİR 

     Akçakoca açıklarında, doğalgaz sondaj çalışmalarının sürdüğüne dikkat çeken Bakan Güler, başka doğalgaz rezervlerinin de olabileceğini, çalışmaların bu nedenle yeni sondajlarla devam ettiğini kaydetti. 
     Türkiye'nin, yeni enerji kaynakları yaratma çerçevesinde, Karadeniz'in doğalgaz ve petrol potansiyelinin olduğuna inandıklarının altını çizen Bakan Güler, yeraltı zenginliklerinin ekonomiye kazandırılacağını bildirdi. 
     Bu arada, Bakan Güler, Türkiye'deki enerji sektörüne, özel sektör yatırımının artacağını da ifade etti. 
     Akçakoca'daki ekonomik doğalgaz rezervlerinin tespit edilmesinin ardından, üretim kuyuları açılacak ve tesisler kurularak üretime geçilecek. 

     
</TEXT>
</DOC>
