<DOC>
<DOCNO> 299170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy09.html </URL>
<DATE> 2004/12/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denktaş Rumların tanınmayacağı sözünü senet kabul ediyoruz 
</HEADLINE>
<TEXT>

     KKTC Cumhurbaşkanı Rauf Denktaş, Türk hükümetinin, "Kıbrıs birleşinceye kadar 'Kıbrıs' diye Rum tarafını tanımayacağı" sözünü verdiğini ve "verilen bu sözü senet kabul ettiklerini" söyledi. 
     Denktaş, "Türkiye gazetelerinde Türkiye'nin Rum tarafını tanıyacağı" yönünde haberler çıktığına değinerek, bu konuda Başbakan Recep Tayyip Erdoğan ile Dışişleri Bakanı Abdullah Gül'ün kendilerine söylediğini kabul ettiklerini kaydetti. 
     Kendilerine, "Kıbrıs iki halktan teşekküldür. Rum tarafı Türk tarafını temsil etmiyor, Kıbrıs'ı temsil edemez. Dolayısıyla Türkiye 'Kıbrıs' diye Rum tarafını tanımıyor, tanıyacak değildir, yeniden birleşinceye kadar" sözünün verildiğini ifade eden Denktaş, bu konunun detaylarının Türk Dışişleri Bakanlığı'nın 1 Mayıs'ta yaptığı açıklamada bulunduğunu ve Türkiye'nin Kıbrıs'a nasıl baktığının burada görüldüğünü söyledi. 
     Erdoğan ve Gül'ün telefonda kendisine "bu siyasetten ayrılmadıklarını ve ayrılamayacaklarını, Rumu tanımanın nelere mal olacağını bildiklerini" kaydettiklerini aktaran Denktaş, "Dolayısıyla biz, bize ve Türk milletine verilen bu sözü senet kabul ediyoruz" dedi. 
     
</TEXT>
</DOC>
