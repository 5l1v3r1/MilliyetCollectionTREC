<DOC>
<DOCNO> 267550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun34.html </URL>
<DATE> 2004/08/30/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
30 Ağustos Azerbaycan'da da kutlandı 
</HEADLINE>
<TEXT>

     Azerbaycan'da görevli Silahlı Kuvvetler Ataşesi Tuğgeneral Ömer Bayraklı, ''Atatürk'ün önderliğindeki Türk milletinin verdiği kurtuluş mücadelesinin dünyadaki esir milletlere de örnek olduğunu'' söyledi. 
     30 Ağustos Zafer Bayramı ve Türk Silahlı Kuvvetleri Günü nedeniyle Bakü'deki Gülistan Sarayı'nda kutlama resepsiyonu veren Tuğgeneral Bayraklı, ''Dünyanın en güçlü orduları arasında yer alan Türk Ordusu'nun Türk Vatanı ve Türklük camiası için gerekli görevlerini ifaya hazır olduğunu'' vurgulayarak, ''Yurtta sulh, cihanda sulh'' ilkesiyle dünyanın çeşitli bölgelerinde barış gücü faaliyetlerine de katıldığını belirtti. 
     Türkiye'nin Ermeni işgali altındaki Yukarı Karabağ ile ilgili sorunun çözümünde Azerbaycan'ı desteklediğini anımsatan Tuğgeneral Bayraklı, 30 Ağustos'un Türkiye'de olduğu gibi Azerbaycan'da da kutlanmasından gurur duyduğunu ifade etti. 
     
     ABİYEV 
     Azerbaycan Savunma Bakanı Sefer Abiyev de Türkiye ile ilişkilerinin her alanda başarılı bir gelişme içinde olduğunu ifade ederek, ''Yukarı Karabağ ile ilgili sorunun çözümünde de Türkiye her zaman yanımızda yer aldı'' dedi. 
     30 Ağustos'un Türkiye'nin tarihinde altın harflerle yer aldığını belirten Abiyev, ''Türk milletinin Atatürk'ün etrafında birleşerek her açıdan çökmüş durumdaki Osmanlı İmparatorluğu'nun küllerinin arasından ayağa kalkarak düşmanlarına karşı üstün bir mücadele verdiğini'' kaydetti. 
     Kardeş iki ülke ilişkileri kapsamında Türk Silahlı Kuvvetleri'nin tecrübelerinden ordunun yapılanması ve gelişmesi sürecinde yararlandıklarını dile getiren Abiyev, ayrıca Kosova, Afganistan gibi uluslararası barış operasyonlarında Azerbaycan askerinin Türk Taburu içinde görev yaptığını anlatarak, ''Bütün bunlar kardeşliğimizin göstergesidir'' dedi. 
     
</TEXT>
</DOC>
