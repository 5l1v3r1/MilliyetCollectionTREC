<DOC>
<DOCNO> 275414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur42.html </URL>
<DATE> 2004/09/27/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Ceylanpınar'daki töre cinayeti kınandı... 
</HEADLINE>
<TEXT>

     Şanlıurfa'nın Ceylanpınar İlçesi'nde gayrimeşru ilişki sonucu hamile kaldığı iddiasıyla aile meclisinin kararıyla öldürülen Gülseren Artuk, Mazlumder Şanlıurfa Şube üyeleri tarafından mezarı başında anıldı. 
     Ceylanpınar Mezarlığı'nda düzenlenen törende konuşan Mazlumder Şanlıurfa Şube Başkanı Veziha Buluş, töre cinayetlerinin eğitimsizlikten kaynaklandığını belirtti. 
     Bölgede bu tür üzücü olayların bir daha yaşanmaması için eğitim seviyesinin yükseltilmesi gerektiğini ifade eden Buluş, töre cinayetlerini kınadıklarını kaydetti. 
     Mazlumder üyeleri daha sonra ellerinde taşıdıkları töre karşıtı döviz ve pankartlarla slogan attı. Gruptakiler, Artuk'un mezarına bireysel silahsızlanmanın sembolü olarak silah gömdükten sonra sessizce dağıldı. 
     
     CİNAYET 
     Ceylanpınar'da yaşayan Gülseren Artuk'un, 19 Eylül Pazar günü ''gayrimeşru'' ilişki sonucu hamile kaldığı iddiasıyla yeğeni B.A tarafından silahla vurularak, öldürüldüğü bildirilmişti. 
     B.A, emniyetteki ifadesinde cinayeti kendisinin işlemediğini ileri sürmüştü. 
     
</TEXT>
</DOC>
