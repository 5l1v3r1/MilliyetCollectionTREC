<DOC>
<DOCNO> 282814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/ekonomi/aeko.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartla alışverişlerde üste para alma dönemi 
</HEADLINE>
<TEXT>


Visa'nın önümüzdeki yaz mevsiminde başlatmayı planladığı sistemle kartla alışveriş yapılan yerlerden nakit para çekmek mümkün olacak 

SERKAN ARMAN 

Visa Europe CEO'su Hans van der Velde, Türkiye'de, Avrupa ortalamasının üç katı hızla büyüdüklerini ve Türkiye'nin, Visa kartı sayısında Fransa'yı geçerek Avrupa üçüncülüğüne yükseldiğini söyledi. Türkiye'nin kendileri açısından çok önemli bir pazar olduğunu belirten van der Velde, "Çok aktif bankalarınız ve iştahlı bir toplumunuz var" dedi. 

Market ATM olacak 
Van der Velde, Türkiye'ye 2005 yılı yazında 'cash - back' olarak tanınan sistemi getirmeyi planladıklarını belirterek, "Bu sistemle, örneğin marketten 20 milyon liralık mal alıp kartınızla 30 milyon lira ödeyecek ve kasiyerden 10 milyon lira nakit alabileceksiniz. Para çekme makinesi ATM aramaya gerek kalmayacak ve dükk n sahipleri de kasalarında fazla nakit tutmaktan kurtulacak" diye konuştu. 
Türkiye'de, kredi kartının yanı sıra banka kartıyla yapılan alışverişlerin de yaygınlaşmasını istediklerini belirten van der Velde, böylelikle Türkiye'nin Avrupa kart pazarındaki payının çok büyük oranda artacağını dile getirdi. Van der Velde, "Enflasyon düştüğünden bu konuyla ilgili yeni projeler doğacaktır. Bankalar alışverişlerde banka kartı kullanımını teşvik etmeli" dedi. Avrupa Birliği sürecine de değinen van der Velde, Türkiye'yi Avrupa'nın parçası olarak gördüğünü ve müzakerelere başlandığı takdirde kredi kartlarına ilişkin kanunlarda büyük değişiklikler yapılmasına gerek olmadığını söyledi. 
Dünyadaki toplam 250 milyon Visa kartıyla yılda 1 trilyon doların üzerinde harcama yapılıyor. Bu rakam da bir çok ülkenin gayrisafi yurtiçi hasılasını aşıyor. 34 ülkeden sorumlu olan Visa Europe, Visa'nın üçte birinden daha büyük. 

'TL altı ayda unutulur' Yeni Türk Lirası'na YTL geçişle paradan sıfır atılmasının alışverişlerde kafaları karıştıracağı ve böylelikle kredi kartı kullanımında önemli artışlar olacağı yönündeki düşüncelere katılmadığını belirten van der Velde, şunları söyledi 
"Siz altı sıfır atacaksınız ancak Avrupa Birliği üyeleri tamamen farklı bir paraya, euroya geçti. Bu süreçte kafa karışıklığı yaşanacağını düşünüyorduk. Ancak kredi kartı ve banka kartı kullanımında yalnızca yüzde 18 - 20 gibi küçük bir artış gözlemledik. Türkiye'de de az bir artış olacağını düşünüyorum. Ama bu ülkeden ülkeye değişebilir. Ben altı ayda eski paranın unutulacağını düşünüyorum." 


</TEXT>
</DOC>
