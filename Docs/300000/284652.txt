<DOC>
<DOCNO> 284652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo12.html </URL>
<DATE> 2004/10/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Almanlar ülkelerindeki Dünya Kupası maçlarını izleyememe endişesinde" 
</HEADLINE>
<TEXT>

     Almanlar'ın büyük çoğunluğu, 2006 yılında ülkelerinde yapılacak Dünya Futbol Şampiyonası için yeteri kadar bilet bulamayacaklarından endişe ediyor. 
     Bild gazetesi, Almanlar'ın çoğunun, biletlerin büyük bölümünün yurtdışındaki futbolseverler tarafından satın alınabileceğinden endişe ettiklerini ve şu ana kadar bilet satışıyla ilgili ayrıntılı açıklama yapılmadığını belirterek, bu konuda bazı soruları cevaplandırdı. 
     Dünya Futbol Şampiyonası için toplam 3 milyon biletten 430 bininin sponsorlara, 375 bininin futbol kulüplerine, 150 bininin de seyahat şirketlerine verildiği, diğer biletlerin de dünya çapında internette satılacağı, bu nedenle yurtdışındaki futbolseverlerin de Almanya'daki bir taraftarla bilet alma konusunda eşit şanslara sahip olduğu belirtildi. 
     Portekiz'de bu yıl yapılan Avrupa Futbol Şampiyonası'nda da biletlerin yüzde 99'unun internet yoluyla satıldığı hatırlatılan haberde, bu nedenle Alman taraftarlara da Dünya Futbol Şampiyonası için biletleri internet yoluyla satın almaları önerildi. 
     Bilet satışına 1 Şubat 2005 tarihinde başlanacağı ve biletlerin internet üzerinden ''www.FIFAworldcup.com'' adresinden satın alınabileceği ifade edilen haberde, bilet fiyatlarının grup karşılaşmalarında 35 eurodan başladığı, final karşılaşmasının da 600 euroya kadar yükseldiği kaydedildi. 
     Berliner Kurier gazetesi de, Olimpiyat oyunlarında VIP kartlarının çoğunun kullanılmamasından dolayı stadların boş kaldığını hatırlatarak, taraftarların çoğunun bu nedenle biletlerin en az yarısının Almanya için ayrılmasını istediğini yazdı. 
     
</TEXT>
</DOC>
