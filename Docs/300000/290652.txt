<DOC>
<DOCNO> 290652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonsiy02.html </URL>
<DATE> 2004/11/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Meclis'te bu hafta sporda şike ve doping konuşulacak... 
</HEADLINE>
<TEXT>

     TBMM Genel Kurulu, Ramazan Bayramı tatilinin ardından bu hafta yoğun bir çalışma yapacak. 
     Genel Kurul'da, uzun süre kamuoyu gündemini işgal eden sporda şike, rüşvet, şiddet ve doping iddialarının araştırılmasına ilişkin önergeler, 23 Kasım Salı günü birleştirilerek görüşülecek. Bu konuda CHP milletvekillerinin 3, AK Parti milletvekillerinin ise 2 Meclis Araştırması açılması yönünde önergesi var. 
     Meclis, 24 Kasım Çarşamba günü, görüşmeleri yarım kalan aile hekimliği pilot uygulamasına ilişkin yasa tasarısı ile Polis Vazife ve Salahiyet Kanunu'nda değişiklik öngören tasarıyı ele alacak. 
     Otel, gazino, kahve, bar, tiyatro, sinema, hamam ve plaj gibi umuma açık istirahat ve eğlence yerlerinin sadece belediyelerden ruhsat alarak açılmasını öngören Polis Vazife ve Salahiyet Kanunu'nda değişiklik yapan yasa tasarısı, umuma açık dinlenme ve eğlence yerlerinin açılmasında mülki amirlerin iznini alma koşulunu ortadan kaldırıyor. 
     TBMM Genel Kurulu, 25 Kasım Perşembe günü ise organik tarım ve tohumculukla ilgili yasa tasarılarını görüşecek. 
     Organik Tarım Yasa Tasarısı, 1980'li yıllarda ihracata dönük olarak yapılmaya başlanan organik tarımı yasal düzenlemeye kavuşturuyor. 
     AB'ye uyum kapsamında hazırlanan Organik Tarım Yasa Tasarısı, tüketiciye güvenilir, kaliteli ürün sunmak üzere organik ürün ve girdilerin üretiminin geliştirilmesini sağlamak amacıyla gerekli önlemlerin alınmasına ilişkin usul ve esasları belirliyor. 
     Tohumculuk Yasa Tasarısı ise bitkisel üretimde verim ve kaliteyi yükseltmeyi, tohumluklara kalite güvencesi sağlamayı, tohumluk üretim ve ticareti ile ilgili gerekli düzenlemeleri öngörüyor. 
     Tasarı, tarla ve bağ-bahçe bitkileri ile orman bitki türleri ve diğer bitki türlerinin çoğaltım materyaline ait çeşitleri ve genetik durumlarının kayıt altına alınması, tohumlukların üretimi, sertifikasyonu, ticareti, piyasa denetimi ve kurumsal yapılanmalarla ilgili düzenlemeleri içeriyor. 
     
     BÜTÇE 

     TBMM Plan ve Bütçe Komisyonu, yarın, Sanayi ve Ticaret ile Kültür ve Turizm bakanlıklarının 2005 bütçelerini görüşecek. 
     Komisyonda, 23 Kasım Salı günü, Tarım ve Köyişleri Bakanlığı bütçesi görüşmelerinin ardından, Köy Hizmetleri Genel Müdürlüğü'nün kapatılmasına ilişkin tasarı ele alınacak. Komisyonda, 24 Kasım Çarşamba günü ise Arsa Ofisi Genel Müdürlüğü'nün kapatılması ile SSK hastanelerinin devredilmesine ilişkin yasa tasarıları görüşülecek. 
     Milli Eğitim Bakanlığı'nın 2005 bütçesi 25 Kasım Perşembe, Çalışma ve Sosyal Güvenlik Bakanlığı'nın bütçesi ise 26 Kasım Cuma günü Plan ve Bütçe Komisyonu'nda görüşülecek. 
     TBMM KİT Komisyonu ise 23 Kasım Salı günü MTA, 24 Kasım Çarşamba günü GAP İdaresi, 25 Kasım Perşembe günü ise tarım işletmelerinin 2002 yılı hesaplarını denetleyecek. 

     
</TEXT>
</DOC>
