<DOC>
<DOCNO> 294842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/aeko.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç yılda doların üçte biri eridi 
</HEADLINE>
<TEXT>


Dolar 2002 yılı başından bu yana euro karşısında yüzde 35 değer kaybederken, euro- dolar paritesi cuma günü 1.3458 ile rekor kırdı. Uzmanlar paritenin 1.45'e gidebileceğini söylediler 

EKONOMİ SERVİSİ 

ABD'nin bütçe ve cari açıkları, doların dünyadaki en önemli para birimi olmasını riske sokuyor. ABD ekonomisinde kasım ayı istihdam verilerinin beklentilerin altında gelmesi ile dolardaki düşüş yeniden hız kazandı. Dolar cuma günü 1.3458 ile euro karşısında en düşük değerine indi. Dolar euro'ya karşı 2002'nin başından bu yana yüzde 35 değer kaybederken, Çin Yuanı'nın da dahil olduğu döviz sepetine karşı yüzde 17 düşüş kaydetti. Geriye doğru hesaplandığında 1995 yılının temmuz ayında 1.3458 düzeyinde bulunan euro dolar paritesi, 2002'nin başında 0.8571'e inerken, en son cuma günü tekrar 1.3458'e çıktı. 
Dolar, Japon Yeni'ne karşı son 5 yılın en düşük seviyesine gerilerken, İngiliz Sterlini'ne karşı da son 12 yılın en düşük düzeyine indi. Dolardaki hızlı değer kaybında, ABD'nin düşüşü önlemeye yönelik olarak aceleci davranmayacağına dair haberler de etkili oldu. Uzmanlar, 60 yıldan bu yana rezerv para birimi olan doların risk altına girip girmediğini tartışıyorlar. 
ABD Merkez Bankası FED Başkanı Alan Greenspan, geçen ay yaptığı konuşmada, cari açıkla ilgili uyarılarda bulunurken, açığın finansmanı konusunda yabancıların isteğinde bir azalma olabileceğini uyarısında bulunmuştu. 
Avrupa Merkez Bankası Başkanı Jean-Claude Trichet ise Japonya ve Avrupa'nın dolara karşı ortak müdahale yönündeki spekülasyonlara karşı sinyal vermemişti. 

Parite için 1.45'ler konuşuluyor Uzmanlar, dünyanın önde gelen merkez bankalarının 2.3 trilyon dolarlık varlıklarının bir bölümünü satmaya başlamaları halinde doların çöküş riskini artırabileceğini belirtiyorlar. Merrill Lynch analisti Ian Stewart, paritenin 1.40'a gelmesi ve zayıf dataların devamı halinde Avrupa Merkez Bankası'nın faiz indirimine gidebileceğini söyledi. Bu arada Reuters'ın haberine göre, ABD Hazinesi'nin bir üst düzey yetkilisi, paritenin ancak 1.45'i bulmasından sonra ABD'nin doları desteklemek için müdahale edebileceğini söyledi. 


</TEXT>
</DOC>
