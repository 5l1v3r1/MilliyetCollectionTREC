<DOC>
<DOCNO> 292062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy20.html </URL>
<DATE> 2004/11/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Milli Eğitim Bakanlığı'nın bütçesi görüşülüyor... 
</HEADLINE>
<TEXT>

     Milli Eğitim Bakanı Hüseyin Çelik, bakanlığının yaptığı okul ihaleleri ile ilgili bazı çevrelerin haksız değerlendirmeler ve yorumlarda bulunduğunu belirterek, ''Bakanlığımızın yaptığı okul ihalelerinde kanuna aykırılık varsa bütün dosyaları milletvekillerinin önüne sererek tartışmaya hazırım'' dedi. 
     Hüseyin Çelik, bakanlığının 2005 yılı bütçesinin TBMM Plan ve Bütçe Komisyonu'ndaki görüşmeleri sırasında yaptığı konuşmada, bakanlığı tarafından yaptırılan okul ihaleleleri ile ilgili tartışmalara da yanıt verdi. 
     Bakan Çelik, İMKB'nin okul yapımı için oluşturduğu, eğitime fiziki destek projesi kapsamında açılan ihaleye 1768 dosya ile katılım sağlandığını ve medyanın önünde yapılan bu ihalenin tam bir şeffaflık anlayışı ile gerçekleştirildiğini söyledi. Kamu İhale Kurulu'nun KİK yapılan ihaleler sonucunda 62 dosyayı incelediğini ve bunların içerisinden 14'ü hakkında ''düzeltme işlemi yapılması'' kararı aldığını belirten Çelik,''Bu ihalelerin hiçbiri iptal edilmemiştir. Maliyet yüksekliği, paravan şirket gibi iddiaların da doğru olmadığı bu raporlarda belirtilmiştir'' dedi. 
     İhaleler ile ilgili maksadını aşan çok fazla söz söylendiğini ifade eden Çelik, ''Yapılan ihalelerdeki her dosyayı TBMM üyeleri ile teker teker görüşmeye hazırım. Ben çocuklara mezar yapılmasına izin veremem. Yaptığımız işte alnımız ak, başımız diktir. Bu ihalelerde bir kanuna aykırılık varsa iktidar ve muhalefetteki her milletvekili ile bütün dosyaları önlerine sererek tartışmaya hazırım. En düşük fiyata verin derseniz, çocukları katletmiş olursunuz. Ucuz etin yahnisi olmaz'' diye konuştu. 
     
     ''EN BÜYÜK PAY'' 
     Hüseyin Çelik, 2005 yılı bütçesindeki en büyük payın bu yılda milli eğitime ayrılmasından büyük onur duyduğunu belirterek, bu konuda emeği geçen herkese teşekkür etti. Alınan en büyük paya rağmen gelişmiş ülkelerde eğitime ayrılan paya ulaşılmasının hala mümkün olmadığını vurgulayan Çelik, Türkiye'nin imkanlarının ancak bu kadarına yettiği gerçeğini de kimsenin unutmaması gerektiğini söyledi. 
     Çelik, 2003-2004 eğitim yılında Milli Eğitim Bakanlığı, UNİCEF ve çeşitli sivil toplum kuruluşlarının katkısı ile başlatılan ''Haydi Kızlar Okula'' kampanyası ile 40 bin kız çocuğunun okula başladığını ve bu yıl bu rakamın 100 bine ulaşmasının beklendiğin belirtti. Bakan Çelik, okula başlayan her erkek çocuk için annelerinin hesabına 16 milyon, kız çocuk için ise 20 milyon lira yatırıldığını ifade etti. 
     Son iki yılda bakanlık ve çeşitli kurum ve kuruluşların katkısı ile 40 bin derslik yapıldığını belirten Çelik, ''Bu ihtiyaçları fazla abartmamak gerekiyor. Türkiye'nin yeni 80 bin dersliğe ihtiyacı var. Bu problem 1-2 yıl içinde çözülür, karamsarlığa gerek yok'' dedi. 
     Öğretmenlere bilgisayar eğitimi ve bilgisayar temin ederek dijital teknolojiden yararlanmalarını sağladıklarını kaydeden Çelik, öğretmenlere ucuz ev sağlanması konusundaki girişimlerinin de devam ettiğini söyledi. 
     Yeni hazırladıkları eğitim müfredatını, CHP Genel Başkanı Deniz Baykal'a da verdikleri bir brifingle tanıttıklarını ve pilot projeye 9 il ve 120 ilçede başlandığını anlatan Çelik, ''Seneye bu proje 81 ilde uygulamaya girecek. Bu sistem ezberleten değil öğreten bir sistem olacak. Yanlış yapmaktan korkarak Türk milli eğitiminin sorunlarını çözememezlik edemeyiz''dedi. 
     
     ''HELALİ HOŞ OLSUN'' 
     Bu yıl yurt içi ve yurt dışına 83 milyon 119 bin kitap dağıtıldığını ve ücretsiz kitap dağıtımına gelecek yıl da devam edileceğini kaydeden Çelik,''Kitaplardaki başbakan ve bakan olarak benim fotoğraflarımın bulunması hala polemik konusu ediliyor. Bu kişiler yarın değişir. Ama Sayın Başbakan orada bu kitapların bedelinin halkın vergisi karşılandığını ve helali hoş olduğu söylüyor ve AK Parti Genel Başkanı olarak değil başbakan olarak imza atıyor. Bunun neresi istismar oluyor '' diye konuştu. 
     YÖK yasasının AB standartlarına uygun olarak mutlaka değiştirilmesi gerektiğini ve YÖK'ün merkezi yapıdan kurtarılması gerektiğini vurgulayan Çelik, 1987 yılından bu yana tüm iktidarların bu düşünceyi dile getirdiğini söyledi. Hüseyin Çelik, hükümetin araştırma ve geliştirmeye verdiği önem gereği TUBİTAK'ın projelerine verdiği desteği de bu yıl 40 kat artırdığını ifade etti. 
     
</TEXT>
</DOC>
