<DOC>
<DOCNO> 265043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo07.html </URL>
<DATE> 2004/08/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fenerbahçe ile İstanbulspor yarın ligdeki 47. maçına çıkıyor 
</HEADLINE>
<TEXT>

     Fenerbahçe ile İstanbulspor, yarın, Birinci Futbol Ligi'nde 47. kez karşı karşıya gelecek. 
     Ligde bugüne dek 46 kez karşılaşan 2 ekipten Fenerbahçe 31, İstanbulspor ise 7 kez galip gelirken, taraflar 8 maçta ise eşitliği bozamadı. 
     Fenerbahçe'nin toplam 76 golüne, İstanbulspor 29 golle karşılık verebildi. 
     2 takım arasında geçen sezon yapılan maçlarda İstanbulspor Kadıköy'de 3-0 galip gelmiş, Güngören'deki maçta ise gülen taraf 1-0'lık sonuçla Fenerbahçe olmuştu. 
     
     GÜNGÖREN'DE İSTANBULSPOR GÜLÜYOR 
     İstanbulspor, Fenerbahçe ile yarınki maçın oynanacağı yer olan Güngören'de yaptığı son 3 lig maçından 2'sini kazandı, 1'ini yitirdi. 
     Sarı-siyahlılar, Güngören Mimar Yahya Baş Stadı'nda Fenerbahçe ile 2001-2002 sezonunda yaptığı lig maçını 1-0, 2002-2003 sezonundaki maçı ise 2-0 kazandı. İstanbulspor, geçen sezonki karşılaşmada ise 1-0 yenildi. 
     
     SON 3 SEZONDA EŞİTLİK VAR 
     İki takım arasında son 3 sezonda yapılan 6 lig maçından 3'ünü İstanbulspor, 3'ünü de Fenerbahçe kazandı. 
     
     EN FARKLI SKORLU GALİBİYETLER 
     Fenerbahçe, İstanbulspor karşısında en farklı skorlu galibiyetlerini 1959 ve 1960-61 sezonlarında aldı. Sarı-lacivertliler, rakibini 1959'da düzenlenen ilk sezonda 5-0, 1960-61 sezonunda ise 6-2'lik skorlarla yendi. 
     İstanbulspor ise rakibi karşısında en farklı skorlu galibiyetini geçen sezonun ilk yarısındaki maçta 3-0'lık sonuçla aldı. 
     
</TEXT>
</DOC>
