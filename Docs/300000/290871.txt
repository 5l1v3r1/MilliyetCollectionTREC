<DOC>
<DOCNO> 290871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonsiy08.html </URL>
<DATE> 2004/10/16/ </DATE>
<TIME> 22.32 </TIME>
<AUTHOR>  </AUTHOR>
<HEADLINE>
CHP genel sekteri Sav, istifa iddialarını yalanladı... 
</HEADLINE>
<TEXT>

     CHP Genel Sekreteri Önder Sav, istifa ettiği yolundaki iddiaları yalanladı. 
     Sav, yaptığı yazılı açıklamada, iddiaları ''tertip'' olarak niteledi. Daha önce de imzası taklit edilerek il ve ilçe örgütlerine görevden alındıklarını belirten sahte imzalı faks mesajları gönderildiğini belirten Önder Sav, bu kez de aynı şekilde istifasına ilişkin bir faks çekildiğini ifade etti. 
     Bu faksa dayanılarak bir televizyon kanalının haber yayınladığını belirten Sav, şunları kaydetti 
     ''Yine imzam taklit edilerek, gönderilen yere genel merkezimizin numarası düşecek şekilde bir faks gönderilmiş ve istifa ettiğim öne sürülmüştür. Bu, yalandır. Bu tertip, parti içi muhalefetin geldiği yeri göstermesi açısından da ibretle hatırlanması gereken çirkin bir örnektir.'' Sav, ''CHP'nin bu tür tertipleri boşa çıkararak iktidar yürüyüşünü sürdüreceğini ve sahte imzalardan medet umanlardan yaptıklarının hesabının sorulacağını'' kaydetti. 
     
</TEXT>
</DOC>
