<DOC>
<DOCNO> 264285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/spor/axspo01.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Yalçın mesajı aldı 
</HEADLINE>
<TEXT>


Beşiktaş'ın yıldızı, dünkü antrenmanda golleri ve asistleriyle adeta şov yaptı, yıllar sonra formasını geri alabilmek için savaşa başladı 


Çok hırslandı 
SİYAH - Beyazlı takımın yıldızı Sergen Yalçın, dünkü idmanda adeta şov yaparak Teknik Direktör Del Bosque'nin gözüne girmeyi başardı. Ligin ilk iki haftasında antrenmanlarda yeterlilik gösteremediği için forma şansı bulamayan yıldız futbolcu, İspanyol hocanın taviz vermeyen yapısı nedeniyle geri adım attı. Sergen yıllar sonra forma için yeniden savaş vermeye başladı. 

'Sorunumuz yok' 
DEL Bosque'nin medya aracılığıyla verdiği tatlı - sert mesajlar da Sergen'in hırslanmasına neden oldu. Teknik Direktör Del Bosque, Sergen'in idmandaki performansını hayranlıkla izledi ve her golünden sonra gülümsedi. Sergen Yalçın ise hocasıyla herhangi bir probleminin olmadığını iddia ederek, "Bu tür dedikodular beni üzüyor. Aramız son derece iyi" diye konuştu. 

Denizlispor alarmı 

Beşiktaş'ta izin bitti 
SÜPER Lig'in ilk iki haftasını puan kayıplarıyla geçen Beşiktaş, Denizlispor hazırlıklarına dün başladı. Milli Takımlar'da yer alan futbolcuların yanısıra hafif sakatlıkları olan Carew, Ahmet Yıldırım ve Ali Güneş çalışmaya katılmadı. Siyah - Beyazlı futbolcuların, Denizlispor maçı öncesindeki hırslı görüntüsü teknik heyeti sevindirdi. 

Cordoba ortaya geçti 
MALATYASPOR ve Gençlerbirliği maçlarında görev alamayan kaleci Cordoba, elindeki sakatlığı nedeniyle dünkü idmanda orta sahada görev yaptı. Bu arada Beşiktaş, bugün saat 17.30'da BJK Nevzat Demir Tesisleri'nde Çaykur Rizespor ile özel bir maç yapacak. Teknik Direktör Del Bosque, bu karşılaşmada, denemeye aldığı Ahmet Dursun'u ilk kez izleme şansı yakalayacak. 

Esel vefat etti 

BEŞİKTAŞ'IN ve Milli Takım'ın unutulmaz futbolcularından Bülent Aziz Esel, 78 yaşında hayata gözlerini yumdu. Siyah - Beyazlı takımın yanısıra Ankaragücü ve Altınordu takımlarında da forma giyen Esel, 1954 - 1957 yılları arasında İtalya'nın SPAL takımında top koşturmuştu. Bu arada efsane isimlerden Şevket Belgin de ölümünün 3. yılında mezarı başında anıldı. 

Tayfur'dan müjde var 

MENAJER - oyuncu Tayfur Havutçu, 6. haftada Galatasaray ile oynanacak olan derbi maçında forma giymeyi hedeflediğini açıkladı. İtalya'ya giderek ameliyat olduğu klinikte kontrolden geçen tecrübeli futbolcu, durumunun giderek düzeldiğini dile getirdi. Tayfur, "Sahaları çok özledim. Derbi maçında yeniden formama kavuşabilmek için herşeyi yapacağım" diye konuştu. 


</TEXT>
</DOC>
