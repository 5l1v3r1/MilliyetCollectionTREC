<DOC>
<DOCNO> 253010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/soneko16.html </URL>
<DATE> 2004/07/05/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İnter Havayolları, Türkiye semalarında... 
</HEADLINE>
<TEXT>

     İnter Havayolları'nın, 17 Temmuz'dan itibaren iç hat seferlerini başlatacağı bildirildi. 
     İnter Havayolları Yönetim Kurulu Başkanı Ömer Torosluoğlu, yaptığı yazılı açıklamada, şirketin, Avrupa da edindiği deneyimi ve yakaladığı başarıyı Türkiye'ye taşımaya hazır olduğunu, 17 Temmuz'dan itibaren iç hat uçuşlarına başlayacaklarını belirtti. 
     İnter Havayolları'nın, İstanbul, Ankara, Antalya, Adana, Bodrum, İzmir ve Gaziantep'e gidiş dönüş tarifeli seferler gerçekleştireceğini kaydeden Torosluoğlu, haftada 2 gün de İzmir'e direkt seferler düzenleyecek olan İnter'in, havayolunu tercih eden pek çok yolcuyu aktarmalı seferden kurtaracağını, yaşamının önemli bir bölümünü yollarda geçiren yolculara 59 milyon liradan başlayan promosyonlu fiyatlarla zamanı satın alma fırsatı sunduklarını, Türk halkını otobüslerle yapılan yorucu yolculuklardan da kurtarmayı amaçladıklarını ifade etti. 
     15 milyon dolarlık yatırım yaptıklarını, amaçlarının Türk Hava Yolları THY ya da diğer havayolu şirketleri ile rekabet değil, Türk insanını karayollarına mahkum olmaktan kurtarmak olduğunu dile getiren Torosluoğlu, sözlerini şöyle sürdürdü 
     ''İç hat seferleri için hazırlıklara başlanmasının duyulması ile birlikte Anadolu'nun birçok ilindeki ticaret ve sanayi odası temsilcisinden ve iş dünyasından büyük bir destek gördük. 
     Seferlerimiz 17 Temmuz'dan itibaren başlıyor. Günde dört kez Antalya-İstanbul seferimiz olacak. Ankara, Bodrum ve İzmir'in yanı sıra bugüne kadar hiç uçulmayan, Antalya-Adana ve Antalya-Gaziantep hatlarımız olacak. Gaziantep'in çevresindeki Elazığ, Şanlıurfa, Adıyaman, Kilis ve Kahramanmaraş'taki insanlar da artık havayolunu tercih edecek. 
     Eylül ayından itibaren çok değişik hatlarda çapraz uçuşlara gideceğiz. Bilet fiyatlarımız 89 milyon lira olacak. Bazı uçuşlarda bilet fiyatları erken rezervasyona göre promosyon amaçlı olarak 59 milyona kadar düşecek.'' Filoda 5 adet uçakları bulunduğunu, iç hat seferlerinde bölgesel jet olarak adlandırılan ve sessiz olması nedeniyle çevre dostu olarak nitelendirilen 3 adet Fokker-100 tipi uçakları kullanacaklarını anlatan Torosluoğlu, diğer 2 uçağın da eylül ayından itibaren devreye gireceğini, filoyu büyüterek bu yılki hedeflerinin iç hatta 500 bin, gelecek yıl ise 2 milyon yolcu taşımayı hedeflediklerini, iç hat seferleri sayesinde, ulaşımın ekonomideki rolünün daha iyi anlaşılacağını, bölgeye ve Gaziantep ekonomisine de çok büyük katkı sağlayacağını kaydetti. 
     
</TEXT>
</DOC>
