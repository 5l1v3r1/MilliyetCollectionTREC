<DOC>
<DOCNO> 270503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonyas08.html </URL>
<DATE> 2004/09/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İngiltere'de 22 bin bara sigara yasağı geliyor 
</HEADLINE>
<TEXT>

     İrlanda'da uygulanan bar ve pub'larda sigara içilmemesine ilişkin yasağın ilk adımının İngiltere'de de atılacağı ve 5 büyük zincir tarafından işletilen 22 bin bar ve pub'da sigara içme yasağı getirileceği bildirildi. 
     Daily Mirror gazetesinde yer alan habere göre, İngiltere'deki bütün bar ve pub'ların üçte birlik bölümünü oluşturan 22 bin işletme, önümüzdeki aylarda uygulamaya sokulacak yasak kapsamında birer ''gaz odası'' yaptıracak ve isteyen müşterilerinin buralarda sigara içmelerine olanak sağlayacak. 
     Kararın, 5 büyük zincire ait bar ve pub'larda yaptırılan anket yoluyla müşterilerin de böyle bir yasağa destek verdiklerini ortaya koymasının ardından alındığına işaret eden Mirror, karar aşamasında nüfusun sadece yüzde 26'sının sigara kullandığı gerçeğinin de gözönünde tutulduğuna işaret etti. 
     Pub ve bar müşterilerinin yüzde 80'inin yasağın lehine oy kullandığını duyuran gazete, ankete katılanların sigara tiryakisi oldukları tahmin edilen yüzde 8'lik bölümünün ise serbestlikten yana olduğunu bildirdi. 
     İngiltere Bar ve Pub İşletmecileri Birliği adına açıklama yapan Rob Hayward, müşterilerin büyük bölümünün hem kendileri hem de bar çalışanları için temiz bir çevre yönünde oy kullandığına dikkat çekerken, önümüzdeki günlerde yasağa kendi isteğiyle pek çok yeni işletmenin de katılmasını beklediklerini bildirdi. İrlanda'da genel yerlerde sigara içilmesinin yasaklanmasının ardından, aynı yasağın İngiltere hükümeti tarafından da uygulanacağı belirtilmiş, ancak tartışmaların ardından konu rafa kaldırılmıştı. 
     
</TEXT>
</DOC>
