<DOC>
<DOCNO> 276590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur23.html </URL>
<DATE> 2004/10/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kocanın kaçırttığı eş Beni bırakın, kocamın verdiğinin 2 katını vereyim 
</HEADLINE>
<TEXT>

     Gaziantep'te, eşini öldürtmek amacıyla kaçırttığı belirlenen ve çıkarıldığı mahkeme tarafından tutuklanan Mustafa Dağlarkıran, mahkemeye gönderdiği dilekçede, eşini öldürtmek istemediğini iddia etti. 
     AA muhabirinin edindiği bilgiye göre, tutuklu sanık Mustafa Dağlarkıran, Nöbetçi Asliye Ceza Mahkemesine gönderdiği dilekçede, eşi Günay Dağlarkıran'ı çok sevdiğini, onu öldürtmek gibi bir niyeti olmadığını, sadece korkutmak istediğini öne sürdü. 
     Dilekçesinde, eşini öldürmesi için kimseye talimat vermediğini anlatan Dağlarkıran, ''Ben bir anlık kızgınlığım nedeniyle bu kişilerden eşimi korkutmalarını istemiştim. Ancak onlar benim paralı olduğumu anlayınca, eşimi kaçırarak benden para istediler'' dediği öğrenildi. 
     Öte yandan olayla ilgili olduğu gerekçesiyle hakkında gıyabi tutuklama kararı çıkartılan Abdullah Akar da Cumhuriyet Savcılığı'na teslim oldu. 
     Akar'ın, Cumhuriyet Savcılığı'na verdiği ifadesinde kaçırılan Günay Dağlarkıran'ın, kendisini kaçıran kişilere, ''Beni bırakırsanız, size kocamın verdiği paranın 2 katını vermeye hazırım'' diyerek kurtulduğunu söylediği öğrenildi. 
     Akar, Cumhuriyet Savcılığında verdiği ifadesinin ardından çıkarıldığı nöbetçi mahkeme tarafından tutuklanarak cezaevine konuldu. 
     Olayla ilgili 4 kişinin arandığı bildirildi. 
     
     OLAY 
     Gaziantep'te, 17 Eylül tarihinde evine gelen kişilerce elleri ve ayakları bağlandıktan sonra eşinin kaçırıldığını ileri süren Mustafa Dağlarkıran olayı jandarmaya bildirmiş, verdiği çelişkili ifadeler üzerine gözaltına alındığı sırada, eşini kendisini aldattığı gerekçesiyle öldürtmek için kiralık katil tuttuğunu itiraf etmişti. 
     Dağlarkıran, 22 Eylül tarihinde çıkarıldığı nöbetçi mahkeme tarafından tutuklanarak cezaevine konulmuştu. 
     
</TEXT>
</DOC>
