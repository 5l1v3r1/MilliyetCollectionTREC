<DOC>
<DOCNO> 297599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy19.html </URL>
<DATE> 2004/12/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hollanda Ankara Büyükelçisi "AB kendine yakışanı yapar" 
</HEADLINE>
<TEXT>

     Hollanda'nın Ankara Büyükelçisi Sjoerd Gosses, ''AB'nin, kendine yakışan bir şekilde, Türkiye hakkında olumlu bir karar alacağına inandığını'' söyledi. 
     Gosses, Başbakan Recep Tayyip Erdoğan'ın AB üyesi ülkelerin Ankara'daki büyükelçilerine verdiği yemekte yaptığı konuşmada, ''Zor görünen birtakım sorunlara rağmen, hafta sonunda, üyelik yolundaki müzakerelere birlikte yürüyeceğimize inanıyorum'' diye konuştu. 
     Erdoğan'ın konuşmasından çok etkilendiğini ve bu yemeğin kendilerine, AB'nin en önemli toplantılarından biri öncesinde görüşlerin paylaşılması açısından bir platform oluşturduğunu belirtti. 
     Türkiye'de özellikle son 2 yılda ''devrim'' niteliğinde değişimlere, hükümetin birçok hassas konuya eğilimine tanıklık ettiklerini kaydeden Gosses, ''ayrıca bu ülkede modernleşme hareketlerini, insanların, özellikle de gençlerin yüreklerinde umudun yaratılmasını, geleceklerinin başka yerde değil, Türkiye'de olacağına dair güveni'' gözlemlediklerini anlattı. 
     Gosses, modern bir Türkiye'nin sadece Türkiye için değil, AB için de çok önem taşıdığını ifade etti. Büyükelçi Gosses, Türkiye'nin AB üyeliğinin, ''ülkenin kendine has özellikleri'' nedeniyle özel bir nitelik taşıdığını, Avrupa'daki herkesin bu konuda olumlu ya da olumsuz bir görüş geliştirdiğini belirtti. 
     Türkiye'nin, Avrupa'da dile getirilen kaygılar ve kamuoyu tartışmalarından duyduğu rahatsızlığın farkında olduklarını, bu tartışmaları kenardan izlemenin kolay olmadığını bildiklerini ifade eden Gosses, bununla birlikte, Türkiye'nin endişelerine mümkün olduğu kadar hassas yaklaşmaya çalıştıklarını, Türkiye'den de aynı tutumu beklediklerini söyledi. 
     Bu kamuoyu tartışmalarının, AB Konseyi'nde geniş temele dayanan bir kararın alınması için gerekli olduğunu belirten Gosses, Türkiye'nin üyeliğinin AB'nin geleceğine çok büyük etkisi olacağına dikkati çekti. 
     AB'nin çok önemli bir kararın eşiğinde olduğunu kaydeden Gosses, liderlerin Perşembe akşamı masaya dengeli bir paketin konulması için temas ve faaliyetlerine devam ettiğini söyledi. ''AB'nin, kendine yakışanı yapacağına ve sürdürülebilir, müzakerelerin gelecek yıl başlaması için somut temel teşkil eden olumlu bir karar alacağına inanıyoruz'' diyen Gosses, bu kararın herkes için cesaret ve siyasi liderlik gerektirdiğini, Türkiye'nin, ''doğru model için doğru kararı almada'' vizyon ve cesaret gösterdiğini kaydetti. 
     
     BAŞBAKAN'A KRAVAT 
     Büyükelçi Gosses, konuşmasından sonra, dönem başkanlığını temsilen biri bej, diğeri lacivert iki kravat çıkararak Başbakan'dan birini seçmesini istedi. 
     Başbakan'ın yanındakiler, Fenerbahçe'nin rengini temsil etmesi açısından kendisine lacivert renk kravatı alması telkininde bulundu. Ancak Başbakan Erdoğan, iki kravatı birden almak istediğini söyledi. Gosses'ın olumlu yanıtının ardından Başbakan Erdoğan iki kravatı da aldı. 
     Yemeğe, AB Genel Sekreteri Murat Sungar, Dışişleri Bakanlığı Müsteşarı Büyükelçi Ali Tuygan, AB Komisyonu'nun Türkiye Delegasyonu Başkanı Hans Jörg Kretschmer, Başbakan Erdoğan'ın danışmanları ve Dışişleri Bakanlığı'ndan bazı bürokratlar da katıldı. 
     
</TEXT>
</DOC>
