<DOC>
<DOCNO> 298791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonyas02.html </URL>
<DATE> 2004/12/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ben Affleck hiç uslanmıyor... 
</HEADLINE>
<TEXT>

     Jennifer Lopez ile nişanlıyken bir striptiz barında kaçamak yaptığı için ünlü yıldıza ''yüzüğü attıran'' Ben Affleck huylarından bir türlü vazgeçmiyor. Aktris Jennifer Garner ile ciddi bir ilişkiye başladığını her fırsatta dile getiren aktör, gece hayatı ve kumar tutkusuyla güzel yıldızı da üzmeye başladı. 
     Star Magazine'in internet sitesindeki habere göre, Temmuz ayından bu yana Garner ile görülen Affleck, Kanada-Vancouver'daki striptiz bar kaçamağına benzer maceralara yine başladı. ''Man About Town'' adlı filminin çekimlerini yine aynı kentte sürdüren sanatçı, gece geç saatlere kadar gece hayatına dalarken, kumar tutkusuna da bir türlü gem vuramadı. 
     Sabaha kadar kumarhaneden çıkmayan poker tutkunu Ben, böylece yeni krizlere de davetiye çıkardı. Kanada'da iki aydır süren çekimler sırasındaki bu davranışlarıyla Garner'ı da üzen Ben Affleck, kumar oynarken parasını da makinelere saçtı. 
     Affleck'in gittiği kumarhane müşterileri de sanatçının bu tutkusuna tanıklık ederken, ''Bir haftada en az dört kez kumarhaneye geliyor ve adeta para saçıyor'' sözleriyle aktörü eleştirdi. 
     Jennifer Garner'ın da oyuncuyu birkaç kez Kanada'da ziyaret ettiği, ancak aktörün onu kumarhaneye götürmediği kaydedildi. 
     Garner'ı kumarhaneye davet etmeyen Affleck'in bununla birlikte ''Man About Town'' adlı filmdeki güzel rol arkadaşı Amber Valletta ve Bai Ling ile kumar masasına oturduğu ifade edildi. 
     
</TEXT>
</DOC>
