<DOC>
<DOCNO> 261666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/siyaset/axsiy01.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'tan çekilmeyiz 
</HEADLINE>
<TEXT>


Şoförlerimizin kaçırılmasına rağmen Türkiye'nin Irak'ı terk etmeyeceğini söyleyen Bakan Gül, 'Firmalar güvenlik tedbirlerini hafife almamalı' dedi 

ANKARA Milliyet 


Dışişleri Bakanı Abdullah Gül, Irak'ta son günlerde artış gösteren Türk şoförlerine yönelik kaçırma eylemlerine ilişkin, "Türkiye Irak'ı tamamen terk edemez. Bu ileride başka sorunlara neden olur. Güvenlik için gerekli tedbirleri aldık ve orada iş yapan firmalarla paylaştık" dedi. 
CNN Türk'teki "Kafe Siyaset" programına katılan Gül, eylemler konusunda bölge ülkelerinin Tahran'da içişleri bakanları nezdinde bir toplantı düzenleyeceğini bildirdi. Gül, Irak'taki kaçırılma olaylarının bazılarının asayiş eksikliğinden doğan fidye amaçlı, bazılarının terör amaçlı olduğunu söyledi. Eylemin amacını ayırmanın güç olduğunu vurgulayan Gül şunları kaydetti 
"Irak'ta iş yapan firmaların aldığımız güvenlik tedbirlerini hafife almamaları gerekiyor. Tedbirler konusunda ne yaptığımızı kamuoyu takip edemeyebilir. Çünkü bunları açıkça konuşursak anlamını kaybeder. İlgili kuruluşlarla devamlı bağlantı halindeyiz. Bağdat'taki sefaretimiz savaş süresince kapanmadı. Büyükelçimiz sürekli hükümet yetkilileriyle temas halinde. Türkiye'ye karşı yapılan bu işlerin çok yanlış olduğu Arap dünyasında konuşuluyor. Terör örgütleri Türkiye'yi Irak'ın dışında tutma gayreti içinde. ABD bazen çok yetersiz kalıyor. Başında olduklarında, onlardan dolayı konvoy hedef oluyor." 

ABD'ye eleştiri 
ABD'nin PKK KONGRA - GEL'e karşı h l yeterli tedbir almadığını vurgulayan Gül, "Kimse 'Senin teröristin - benim teröristim' ayrımı yapamaz. Hassasiyetlerimizin dikkate alınışına göre biz de başkalarının hassasiyetini dikkate alırız" dedi. 
Irak'ta Türk şoförün öldürülmesi olayında İstanbul'daki saldırılarla ilişki iddialarının anımsatılması üzerine de Gül, "Terör artık üç beş cahil ya da kandırılmış insanın bir araya gelmesiyle oluşan aktivite değil. Bu olayın içinde Türkler var mıdır, varsa İstanbul'daki eylemlerle ilgisi nedir, istihbarat birimlerimiz araştırıyor" diye konuştu. 


</TEXT>
</DOC>
