<DOC>
<DOCNO> 283311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/spor/aspo.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Küfürden bıktım 
</HEADLINE>
<TEXT>


Sakaryaspor maçı sonrası tek başına stattan ayrılan Tuncay, "Bir grup taraftar sürekli bana küfür ediyor. Herkesin bir dayanma noktası var. Verdiğim tepki asla Daum'a değildi" dedi 

YUSUF DURSUN 


'Bunu haketmiyorum' 
FENERBAHÇE'NİN yıldız oyuncusu Tuncay Şanlı, Sakaryaspor maçındaki tavrının kesinlikle Teknik Direktör Daum'a olmadığını söyledi. Sarı - Lacivertli futbolcu, maç boyunca tribünlerden gelen tepkilerin sinirlerini bozduğunu belirtti, "Ben bu takım için her türlü fedakarlığı yaptım. Yapmaya da devam ediyorum. Ancak bir grup taraftar sürekli bana küfür ediyor. Bunu haketmiyorum. Her futbolcunun bir dayanma noktası var. Artık bıktım" dedi. 

Ballı'dan açıklama 
SAKARYASPOR maçında kendisine edilen küfürlerin katlanılamaz hale geldiğini sözlerine ekleyen Tuncay Şanlı, "Bu yüzden sinirlerime hakim olamadım. Oyundan çıkınca da doğru soyunma odasına gittim. Bu çıkışım ne antrenöre, ne takım arkadaşlarıma, ne de yönetime. Bundan sonra seyirciden isteğim, daha dikkatli davranmaları" diye konuştu. Menajer Volkan Ballı dün yaptığı açıklamada, Tuncay'ın Daum'dan izin alarak stadı tek başına terkettiğini bildirdi. 

Deniz'in de derdi aynı 
TEKNİK Direktör Daum'un, Tuncay ile bugün özel bir görüşme yaparak sorunlarını dinleyeceği ve genç oyuncunun moralini düzeltmeye çalışacağı öğrenildi. Bu arada Fenerbahçe seyircisinden tepki gören bir diğer oyuncu Deniz'in de devre arası hocasına giderek, "Seyirci sürekli ıslıklıyor. Takıma faydalı olamıyorum. Bu şekilde maçı bitiremem. Lütfen beni çıkarın" dediği, bunun üzerine de Daum'un Fabiano'yu oyuna soktuğu ifade edildi. 



</TEXT>
</DOC>
