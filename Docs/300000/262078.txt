<DOC>
<DOCNO> 262078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko54.html </URL>
<DATE> 2004/08/10/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Unakıtan Torbada varsa verirsiniz 
</HEADLINE>
<TEXT>

     Maliye Bakanı Kemal Unakıtan, kaynağı olmayan harcamanın yapılmayacağını belirterek, ''Torbaya bakarsınız, varsa verirsiniz, yoksa kusura bakmayın sonra verirsiniz. IMF olsa da olmasa da bu böyle'' dedi. 
     Unakıtan, düzenlediği basın toplantısında, geçmişte gelir politikasından bağımsız bir şekilde izlenen gider politikası nedeniyle bütçe açığı ve kamu borçlanma gereğinin katlanılamaz noktalara geldiğini ve kamu mali yapımızda ciddi bir tahribat yaşandığını hatırlattı. 
     Bakan Unakıtan, gelir artırıcı ve giderlerde tasarruf ve etkinlik sağlayıcı tedbirler sayesinde, geçen yılın ağustos ayından bu yana gelir ve gider politikaları arasında sıkı bir bağlantı kurmayı başardıklarını anlattı. 
     Bütçe performansının değerlendirilmesinde kullanılan en önemli göstergelerin başında ''bütçe açığı'' ve ''faiz dışı bütçe fazlası'' geldiğini kaydeden Unakıtan, ''Türkiye'nin sağlıklı bir mali yapıya sahip olması, bu iki alanda gösterilecek başarı ile yakından ilgilidir'' dedi. Ocak-Temmuz 2004 döneminde bütçe açığı ve faiz dışı fazla tutarlarının, hedeflere uygun bir şekilde gerçekleştiğini ifade eden Unakıtan, 2003 Ocak-Temmuz döneminde bütçe açığının 29 katrilyon 396 trilyon lira olduğu dikkate alındığında, bu yılın aynı döneminde söz konusu tutarın yüzde 45.8 oranında düşük gerçekleştiğinin görüldüğünü söyledi. 
     Faiz dışı fazlada da, geçen yıla göre önemli bir iyileşme kaydedildiğine işaret eden Unakıtan, 2004 yılı bütçesinde hedef alınan faiz dışı fazla tutarının 20 katrilyon 214 trilyon lira olduğunu, Temmuz ayı sonu itibariyle yılsonu hedefinin yüzde 94.5'i gerçekleştirilmiş durumda olduğunu kaydetti. 
     Bütçe gelirlerinin bütçe giderlerini karşılama oranının geçen yılın ocak-temmuz döneminde yüzde 64.4 iken, bu yılın aynı döneminde yüzde 87.9'a yükseldiğini belirten Unakıtan, vergi gelirlerinin bütçe giderlerini karşılama oranında da belirgin bir iyileşme meydana geldiğini söyledi. 
     Bakan Unakıtan, Ocak-Temmuz 2004 döneminde, toplam ödeneklerin yüzde 51.1'inin kullanıldığını kaydederken, geçen yıl aynı dönem ile karşılaştırıldığında, konsolide bütçe giderlerinin yüzde 1.9 azaldığını, faiz dışı bütçe giderlerinin ise yüzde 8.8 oranında artış gösterdiğini söyledi. 
     Faiz ödemelerinde, geçen yılın aynı dönemine göre nominal olarak yüzde 12.1 oranında düşüş kaydedildiğini belirten Unakıtan, geçen yıl olduğu gibi bu yılda da faiz giderlerinin gerek bütçe içindeki payı, gerekse gayrisafi milli hasılaya oranı açısından düşmeye devam ettiğini söyledi ve ''Bu olumlu gelişmede, sağlanan siyasi ve ekonomik istikrar, ekonomik programın uygulanmasında gösterilen kararlılık ve başarı ile mali disiplinin tesis edilmesinde gösterilen performans önemli bir rol oynamıştır'' dedi. 
     
</TEXT>
</DOC>
