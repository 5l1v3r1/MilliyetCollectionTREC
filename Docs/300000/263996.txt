<DOC>
<DOCNO> 263996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/spor/bbas.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido'dan beyaz sayfa 
</HEADLINE>
<TEXT>


A Milli Takımımız'ın yıldız oyuncusu, "Artık geçmişe sünger çektim. Şu anda kendimi sadece basketbola adamış durumdayım" dedi 

GÖKHAN TÜRE 


Ders çıkardı 
HİDAYET Türkoğlu, geçmişten ders çıkardığını, artık yaptığı güzel işlerle anılmak istediğini söyledi. ABD'deki 2002 Dünya Şampiyonası ve 2003 Avrupa Şampiyonası'nda eleştiri aldığını hatırlatan tecrübeli oyuncu, "25 yaşındayım. Her geçen yaş beni olgunlaştırdı. Geçmişe sünger çektim. Şu anda kendimi sadece basketbola adamış durumdayım. Artık güzel şeylerle hatırlanmak istiyorum" dedi. 

'Hayatım garanti' 
NBA'DE Orlando Magic ile altı yıllığına 39 milyon dolara sözleşme yapan Hidayet, "Şimdi benim, ailemin hayatı garanti. Kafam rahat. Kendimi çok iyi hissediyorum" ifadelerini kullandı. Başarılı oyuncu, "Milli Takım'da şu anda kesinlikle herhangi bir çekişme yok. Gerek ben, gerekse diğer arkadaşlar, yok bana top vermedi falan gibi şeyleri aklımızın ucundan bile geçirmiyoruz" diye konuştu. 

Gaza bastılar 

2005 Avrupa Şampiyonası eleme grubu maçlarının hazırlıklarını Almanya'nın Rotenburg kasabasında sürdüren 12 Dev Adam, dünü çift antrenmanla geçirdi. Sabah 6 kilometrelik parkurda yüksek tempolu kros yapan millilerimiz daha sonra depar çalışması uyguladı. Akşam da taktik idman yapıldı. Kros çalışmasında Fatih Solak sağ ayak bileğinden sakatlanırken, dev pivotun durumunun ciddi olmadığı bildirildi. 


</TEXT>
</DOC>
