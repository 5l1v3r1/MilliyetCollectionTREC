<DOC>
<DOCNO> 289633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas09.html </URL>
<DATE> 2004/11/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Deniz Seki '15 milyar alıyorum' dedi ama rakam başka çıktı... 
</HEADLINE>
<TEXT>

     Salih ÖZKILINÇ AFYON, DHA 

AFYON Oruçoğlu Termal Otel'de bayramın ikinci günü sahneye çıkan şarkıcı Deniz Seki, Maliye denetiminden geçti. Daha önce magazin programlarında 15 milyar liraya sahneye çıkacağı haber olan Seki'nin, bir gece için 35 milyar lira aldığı belirlendi. 
     Afyon Defterdarlığı görevlileri, Deniz Seki sahneye çıkmadan önce Oruçoğlu Termal Tesisleri'ne gelerek, sanatçının defterlerini inceledi. Seki, Maliye denetimi nedeniyle sahneye 45 dakika geç çıkmak zorunda kaldı. Salonu dolduran bine yakın otel müşterisi, geç kalan sanatçıyı, tabaklarına çatal ve kaşıklarla vurarak protesto etti. 
     Deniz Seki, sahneye çıktığında seyircilerden özür dileyerek, "Kusura bakmayın, Maliyeci arkadaşlarla bayramlaştık'' dedi. Yaklaşık 2 saat sahnede kalan Seki, şarkılarıyla hayranlarını coşturdu. Çocuk hayranları, ünlü sanatçıyı cep telefonları ile görüntüleme yarışına girdi. 
     Oruçoğlu Termal Otel Halkla İlişkiler Müdürü Hayriye Koca ile Deniz Seki'nin menajeri Taylan Güçeri, hafta içinde yayınlanan magazin programlarında Seki'nin aldığı rakamın 15 milyar lira olarak yanlış açıklandığını, rakamın 35 milyar lira olduğunu söyledi. 
     Güçeri, magazin haberlerinde Seki'nin Bayramda en az paraya sahneye çıkan sanatçı' olarak lanse edilmesi üzerine, Maliye ekiplerinin denetime geldiğini belirtti. 
     
</TEXT>
</DOC>
