<DOC>
<DOCNO> 268764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko43.html </URL>
<DATE> 2004/09/03/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Nobel ödüllü ekonomistler Dünyanın ekonomik geleceği parlak... 
</HEADLINE>
<TEXT>

     Yaşayan 32 Nobel ödüllü ekonomist, katıldıkları bir ankette, Çin ve Hindistan'ın halen yükselmeye devam ettiğine dikkat çekerek, dünya ekonomisinin geleceğinin parlak olduğunu söylediler. 
     Amerika'nın ekonomi ve finans çevrelerine hitap eden gazetesi Wall Street Journal, Almanya'nın Lindau şehrinde bir araya gelen, yaşayan tüm Nobel ödüllü ekonomistlerle bir anket çalışması yaptı. 
     Ankete katılan ve ''oyun teorisi''ne yaptığı katkılardan dolayı Nobel alan Bonn Üniversitesi'nden Prof. Dr. Reinhard Selten, teknolojik gelişmelerin devam ettiğini belirterek, ''Bütün değişimlerde kazananlar ve kaybedenler vardır, ancak ekonomik politikalarını iyi organize edebilen gelişmekte olan ekonomiler, kazanmak için büyük fırsatlara sahip'' dedi. 
     Columbia Üniversitesi'nden Prof. Dr. Robert Mundell ise, 20. yüzyılın ''devrimlerinin'', 21. yüzyılda daha iyi bir dünya yaratacağını kaydetti. 
     Yüksek verginin ekonomik performansa zarar verdiğinin anlaşılmasını bir ekonomik devrim olarak niteleyen Mundell, bilgi teknolojilerinin hızlandırdığı ''verimlilik devrimi''nin ise ekonomik yaşamın her alanını etkilediğini söyledi. 
     Mundell, bu olayların, matbaa ve elektriğin aynı anda hayata girmesi kadar etkili olduğunu ifade etti. 
     
     ''EN İYİLER NORVEÇ, ABD VE ÇİN'' 
     Dünyada en doğru ekonomik politikayı izleyen ülkenin hangisi olduğuna ilişkin bir soruya, Nobel ödüllü ekonomistlerin cevabı Norveç, ABD ve Çin arasında değişti. 
     Ödüllü ekonomistlerden ikisi, Pennsylvania Üniversitesi'nden Lawrence Klein ve California Üniversitesi'nden Clive Granger, bu konuda kaynaklarını kullanabilme etkinliği ve ekonomik refahı en iyi şekilde sağlama becerisi dolayısıyla Norveç'e işaret etti. 
     George Mason Üniversitesi'nden Vernon Smith ile California Üniversitesi'nden Harry Markowitz ise en doğru ekonomik politikaları izleyen ülke olarak ''en serbest piyasa'' şeklinde niteledikleri ABD'yi gösterdi, ancak her ikisi de ''piyasa kapitalizmi''ne yönelen Çin'e yüksek puan verdi. 
     ''İyi prensipler başka, gerçekler başka'' diyen Stanford Üniversitesi'nden Kenneth Arrow, ekonomik prensipleri ihlal etmelerine rağmen Çin, Tayvan ve Güney Kore'nin doğru ekonomik politikalar izlediklerini söylerken, tek tercih yapmayı reddeden Columbia Üniversitesi'nden Joseph Stiglitz de Çin'i övdü. 
     Wall Street Journal'ın anketine katılan Nobel ödüllü ekonomistlerin çoğu Çin ekonomisinin önümüzdeki 75 yıl içinde ABD ve Avrupa Birliği ekonomilerini geçeceğini söylerken, kişi başına düşen gelir bakımından ABD'nin yine en zengin ülke olmaya devam edeceğini ifade ettiler. Kişi başına düşen gelir bakımında ise Çin'in 75 yıl sonra da AB'nin gelirinin ancak yarısına sahip olacağı kaydedildi. 
     Dünya Bankası'nın son verilerine göre bugün ABD ekonomisi Çin ekonomisinden 7 kat, euro kullanan bütün Avrupa ülkelerinden ise yüzde 60 oranına daha büyük. Kişi başına düşen gelir bakımından ise Çin, bugün dünyada 138. sırada yer alıyor. 
     Gelecekte, ekonomileri kötüye gitme ihtimali olan ülkeler konusundaki bir soruya ise, ''Beautiful Mind'' ismiyle hayatı kitaplaştırılan ve daha sonra da sinemaya aktarılan ''oyun teorisi'' öncülerinden Princeton Üniversitesi'nden Prof. John Nash, ''İsviçre'' cevabını verdi. California-Berkeley Üniversitesi'nden George Akerlof ise, katı sosyal ve tam istihdam politikaları yüzünden İsveç'e işaret etti. Stanford Üniversitesi'nden William F. Sharpe ise İngiltere'ye ve diğer AB ülkelerine dikkat çekti. 
     
     ''DÜNYA 50 YIL SONRA DAHA ADİL HALE GELECEK'' 
     Zengin ülkeler ile yoksul ülkeler arasındaki uçurumun açılmasından kaynaklanan endişelere rağmen Nobel ödüllü ekonomistler, daha yoksul ülkelerin daha zengin ülkeleri yakalaması ile 50 yıl sonra dünyanın, gelirlerin daha adil dağıtıldığı bir yer olacağını ifade ettiler. 
     Prof. Mundel, Çin'den sonra Hindistan'ın da yükselişini sürdürmesinin önemli bir iyimserlik sebebi olduğunu kaydederken, Soğuk Savaş'ın sona ermesinin dünyanın önde gelen güçleri arasında bir jeopolitik istikrar oluşturduğunu, dünyanın genel ekonomik gelişmesi üzerinde terörizmin önemli bir etki yapmayacağını ifade etti. 
     Chicago Üniversitesi'nden Prof. Robert Fogel ise teknolojinin insan vücudunu geliştireceğini kaydederek, son yüzyıl içinde gelişmiş ülkelerde yaşam süresinin yaklaşık 30 yıl arttığını ve bu gidişatın devam edeceğini söyledi. Fogel, ilaç, sağlık bakımı ve beslenme imkanlarının yoksul bölgelere yayılması gerektiğine de işaret etti. 
     
</TEXT>
</DOC>
