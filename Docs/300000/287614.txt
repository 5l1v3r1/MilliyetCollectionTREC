<DOC>
<DOCNO> 287614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/guncel/gun01.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 'deprem' sendromu 
</HEADLINE>
<TEXT>


Doç. Dr. Kılıç, 17 Ağustos ve 12 Kasım depremlerinin ruhsal boyutunu araştırdı. İşte sonuçlar Sarsıntılardan sağ kurtulanlar deprem korkusu yaşıyor, banyoya giremiyor, mezarlığa gidemiyor 


Deprem, sadece yıkım ve ölümlere neden olmakla kalmıyor, ruhlarda da derin izler bırakıyor. Abant İzzet Baysal Üniversitesi'nin AİBÜ araştırması, deprem bölgesinde aile içi şiddetin arttığını gösterdi. Araştırmaya göre deprem sonrası ruhsal sorun yaşayanların oranı Bolu'da yüzde 17, Düzce'de yüzde 37. Evini ve yakınlarını kaybedenlerin büyük bölümünde de travma sonrası stres görülüyor. AİBÜ Tıp Fakültesi Psikiyatri Anabilim Dalı Başkanı Doç. Dr. Cengiz Kılıç, Bolu'da yaşanan 17 Ağustos ve 12 Kasım depremleri hakkında, 'Depremin Ruhsal Etkileri' konulu çalışmayı 50 hanede gerçekleştirdiklerini kaydetti. Kılıç, araştırmaya 8 yaşından büyük ve okuma yazma bilen depremzedelerin katıldığını belirtti. 

Aynı 'Vietnam' gibi 
Kılıç, depremler sonrasında, Bolu ve Düzce'de ortaya çıkan ruhsal sorunlar ve bulguları şöyle sıraladı 
Deprem anında kapalı bir alanda bulunanlar ani irkilmeler ve her an deprem olacak korkusu yaşıyor. Depremi yaşadıkları alanlara girmiyorlar.Depremi hatırlatan durumlar huzursuzluk veriyor. Bu durumlardan kaçma ve sinirlilik görülüyor.Kadınlar, erkeklere oranla depremden daha fazla etkilendi.Depremden etkilenenlerin büyük bölümü, 'travma sonrası stres hastalığı' diye anılan ve Vietnam Savaşı'na katılan askerlerde savaş sonrasında ortaya çıkan 'Vietnam Sendromu'nun özelliklerini taşıyor.Olası bir deprem abartılı şekilde bekleniyor.Depremzedelerin çoğunluğu, yaşadıkları travma nedeniyle, yakınlarının mezarlarını ziyaret edemiyor.Sarsıntıya banyoda yakalananlar, depreme yeniden banyoda yakalanma korkusuyla 3-4 yıldır banyoya girmiyor. Umuma açık hamamlara gidiyorlar. Deprem sonrasında çiftler arasında şiddet arttı.Prefabriklerdeki depremzedelerin ruhsal durumu, kalıcı konutlarda yaşayanlara oranla daha bozuk. Bu kişilerin büyük bölümü, deprem korkusuyla prefabrikleri terketmiyor. 

</TEXT>
</DOC>
