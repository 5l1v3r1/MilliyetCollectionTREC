<DOC>
<DOCNO> 261603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur17.html </URL>
<DATE> 2004/08/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Van Valisi Tan Teröristin PKK Kongra-Gel üyesi olması büyük olasılık 
</HEADLINE>
<TEXT>

     Van Valisi Hikmet Tan, İpekyolu Caddesi'nde dün gece meydana gelen patlamanın bomba düzeneğini kurmaya çalışan teröristlerin, PKK KONGRA-GEL üyesi olma olasılığının yüksek olduğunu bildirdi. 
     Vali Tan, İpekyolu Caddesi havaalanı kavşağında, saat 01.00 sıralarında meydana gelen patlamayla ilgili olarak yaptığı açıklamada, bombalama eylemini gerçekleştirmek isteyen terör örgütünün, güvenlik güçlerince tespit edilmeye çalışıldığını söyledi. 
     Teröristlerin yapmak istediği eylemin başarısız olduğuna dikkati çeken Tan, şunları söyledi 
     ''Bombalama eylemini gerçekleştirmek isteyen örgüt, PKK KONGRA-GEL olarak görünüyor. Fakat şu ana kadar eylemi ya da teröristleri sahiplenen örgüt olmadı. Eylem başarısızlığa uğradığı için kimse sahiplenmiyor. PKK KONGRA-GEL de kendi eylemlerini ancak başarılı olunca sahipleniyor, başarısız olunca sahiplenmiyor. 
     2 Temmuz'daki saldırılarda da aynısı oldu. Bombalamayı başta sahiplenmediler, fakat daha sonra kendilerine ait gazete ve internet sitelerinde, sözüm ona taşeron olarak terör örgütü Hizbullah'tan ayrılan teröristleri kullandıklarını açıkladılar. Bu eylem de elde patladığı için terör örgütünün bunu sahipleneceğini tahmin etmiyorum. Fakat bizim çalışmalarımız sonuna kadar devam edecek.'' 
     
</TEXT>
</DOC>
