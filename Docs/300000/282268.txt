<DOC>
<DOCNO> 282268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur39.html </URL>
<DATE> 2004/10/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Eski Halk Bankası yöneticileri beraat etti... 
</HEADLINE>
<TEXT>

     Favori Dinlenme Yerleri Firması'na kredi kullandırılmasında bankayı zarara uğrattıkları iddiasıyla yargılanan eski Türkiye Halk Bankası Genel Müdürü Yenal Ansen ve yönetim kurulu üyelerinin de aralarında bulunduğu 9 kişi, beraat etti. 
     Ankara 10. Asliye Ceza Mahkemesi'nde görülen davanın bugünkü duruşmasında esas hakkında savunma yapan sanık avukatları, müvekkilerinin beraatine karar verilmesini istedi. 
     Müdahil Halk Bankası'nın avukatı ise sanıkların cezalandırılmasını istedi. 
     Yargıç İbrahim Ekdemir, bilirkişi olarak belirlenen bazı öğretim üyelerinin ''sudan sebeplerle'' görevden kaçtıklarını, kendisinin bankacılık mevzuatını inceleyerek hüküm kurduğunu söyledi. 
     Sanıklara isnat edilen Türk Ceza Kanunu'nun TCK 510. maddesindeki ''hizmet nedeniyle emniyeti suiistimal'' suçunun unsurlarının oluşmadığını belirten Ekdemir, bu nedenle sanıkların beraatlerine karar verildiğini açıkladı. 
     İddianamede, eski Genel Müdür Yenal Ansen'in de aralarında bulunduğu 9 kişi hakkında, TCK'nın 510 ve 522. maddeleri uyarınca 1 yıl 6'şar aydan 7 yıl 6'şar aya kadar hapis cezası isteniyordu. 
     
</TEXT>
</DOC>
