<DOC>
<DOCNO> 296849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo17.html </URL>
<DATE> 2004/12/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Oktay Neticeler ne olursa olsun Del Bosque ile devam edeceğiz 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, Kayserispor deplasmanında zor hava koşullarına karşın iyi mücadele edip kazanmayı bildiklerini söyledi. 
     Kıvanç Oktay, A.A muhabirine yaptığı açıklamada, takımın son haftalarda çıkışa geçtiğini ve bu çıkışını Kayserispor maçında da sürdürdüğünü belirterek, ''Öncelikle zor şartlara rağmen iyi mücadele eden futbolcularımızı yürekten kutluyorum. İlk yarının son haftasındaki maçımızı da kazanarak, çıkışımızı sürdürmek amacındayız'' diye konuştu. 
     
     AC PARMA MAÇI 

     Oktay, Kayserispor maçının artık geride kaldığını ve tamamıyla İtalya'nın AC Parma takımıyla 16 Aralık Perşembe günü deplasmanda yapacakları UEFA Kupası 2. tur B Grubu 4. ve son maçına konsantre olduklarını söyledi. 
     Bu karşılaşmanın kendileri için çok önemli olduğunu vurgulayan Oktay, ''Kesinlikle kazanmamız gereken bir maç. UEFA Kupası'nda yolumuza devam etmek istiyoruz. Bunu da başaracak güçteyiz'' dedi. 
     Oktay, AC Parma maçı için futbolculara özel prim verilip verilmeyeceğinin, yönetim kurulunda görüşüldükten sonra belli olacağını söyledi. 
     
     -DEL BOSQUE'YE DESTEK 

     Oktay, AC Parma maçının yitirilmesi ve UEFA Kupası'ndan elenilmesi durumunda, teknik direktör Vicente Del Bosque'nin görevine son verileceği yönünde spekülasyonlar yapıldığının hatırlatılması üzerine şunları söyledi 
     ''Bizim Del Bosque ile 2 yıllık sözleşmemiz var ve kendisiyle çalışmaktan mutluyuz. Her maç sonrası lütfen bunlar gündeme getirilmesin. Neticeler ne olursa olsun, biz yola Del Bosque ile devam edeceğiz.'' 
     
     CAREW KONUSU 

     İspanya ve Norveç basınında, FC Barcelona'nın transfer etmek istediği belirtilen Carew konsuna da değinen Oktay, ''Bize gelmiş hiçbir teklif yok. Biz de gazetelerden okuyoruz'' diye konuştu. 
     Böyle bir öneri gelmesi durumunda kararlarının ne olacağının sorulması üzerine Oktay, ''Bu futbolcumuzun değerini gösteren birşeydir. Ancak olmamış birşey için görüş bildirmek de doğru değil'' yanıtını verdi. 
     
</TEXT>
</DOC>
