<DOC>
<DOCNO> 255801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/bbas.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada ültimatom 
</HEADLINE>
<TEXT>


İstanbul Lisesi'nde toplanan basketbol kulüpleri, 2. Lig'in 40 takıma çıkarılması ve katılım payı miktarları ile taksitleri konusunda federasyona uyarılarda bulundu 

GÖKHAN TÜRE 


Geniş katılım 
BASKETBOL kulüpleri, önceki akşam İstanbul Lisesi'ndeki İstanbulspor Kulübü Derneği Merkezi'nde biraraya gelerek, yeni sezon öncesi karşı karşıya kaldıkları sıkıntıları değerlendirdiler. Kulüp temsilcilerinin yanı sıra basın mensuplarının da katılım gösterdiği toplantıda ikinci ligin 40 takıma çıkarılması, federasyonun istediği taahhütname ve yüksek katılım bedelleriyle özerk federasyonun mali durumu masaya yatırıldı. 

7 madde var 
TOPLANTI sonrası yayınlanan deklarasyonda, kulüplerin sıkıntıları başlıca yedi madde halinde yer aldı. 2004 - 2005 sezonunda mevcut takımların görüşü alınmadan 2. Lig'de takım sayısının 40'a çıkarılmasına şiddetle karşı çıkan kulüpler, birinci lig için 50, ikinci lig için 20 milyar lira olan katılım payı taksitlerinin 16 Temmuz ve 1 Ekim'de "gecikmeden" ödenmesini öngören taahhütnameye ve katılım payı tutarlarına da itiraz ettiler. 

Yayın gelirleri 
KULÜPLER, çok amaçlı kullanılan Abdi İpekçi'nin de tüm kulüplere kaynak yaratır şekilde daha iyi işletilmesi gerektiğini savunurken, özerk federasyonun çerçeve statü taslağının da GSGM tarafından bir an önce resmi gazetede yayımlanmasını istediler. Ayrıca geçtiğimiz sezon sekteye uğrayan naklen yayın gelirlerinin tahsili ve önümüzdeki sezon daha iyi pazarlanması konusu da federasyonun dikkatine sunuldu. 

Oran indirildi 
BASKETBOL Federasyonu, kulüplerin muhalefetine karşın Genel Kurul'daki temsil oranını yüzde 70'den 60'a indirdi ve bu değişiklik resmi gazetede yayınlanarak yürürlüğe kondu. Buna göre kasım ayı içinde yapılması planlanan federasyon başkanlığı seçimlerinde kulüpler, 250 oyun 150'sine sahip olacak. 

Efes'e guard 
EFES Pilsen, Kerem Tunçeri'nin yerine, geçtiğimiz sezon İsrail'in Hapoel Jerusalem takımı ile ULEB Cup Kupası'nı kaldıran ABD'li guard Will Solomon'ı transfer etti. 26 yaşında ve 1.87 boyundaki Solomon, Aris ile iki sezon önce FIBA Şampiyonlar Kupası'nı kazanmıştı. 

Kerem imzaladı 
ÜLKERSPOR Kerem Tunçeri'yi dün düzenlenen imza töreniyle resmen renklerine bağladı. 1.90 boyunda ve 25 yaşındaki guard, dün Ülkerspor'un Topkapı'daki kulüp binasında Ülkerspor Genel Müdürü Lütfi Arıboğan ve Menajer Hakan Artış'ın da hazır bulunduğu bir törenle iki yıllık kontrata imza attı. 

Çeyrek finaldeyiz 
BRATİSLAVA'DA düzenlenen Genç Bayanlar Avrupa Şampiyonası'nda Türkiye, ev sahibi Slovakya'yı 65 - 56 yenerek, ilk sekiz takım arasına kaldı. Grubunda 4. sırayı alan millilerimiz yarın TSİ 14.45'te Rusya ile yarı final için mücadele edecek. 

Erkekler üzdü 
YUNANİSTAN'IN Amaliada kentinde düzenlenen 18. Avrupa Yıldız Erkekler Basketbol Şampiyonası'nda Türkiye, yarı finalde Fransa'ya 70-61 yenilerek, final şansını kaybetti. Ay-Yıldızlı ekibimiz Avrupa üçüncülüğü için, bugün TSİ 19.00'da Rusya-Litvanya maçının mağlubu ile karşı karşıya gelecek. 



</TEXT>
</DOC>
