<DOC>
<DOCNO> 279593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/guncel/gun01.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Esaretten özgürlüğe kaçış 
</HEADLINE>
<TEXT>


TIR şoförü Halil Söğüt... Irak'ta saldırıya uğradı, hastanede ayağı kesildi. Türkiye'ye dönmek istedi, başaramadı. İmdadına yetişen Türk şoförler, kamyon kasasında Söğüt'ü Gaziantep'e getirdi 

HASAN KIRMIZITAŞ, ÖKKEŞ İŞÇİ Gaziantep DHA 

Ev kirasını ödeyebilmek için 10 gün önce Irak'a giden ve direnişçilerin saldırısında bir ayağını kaybeden TIR şoförü Halil Söğüt 30 , kaldığı hastaneden Türk şoförler tarafından kamyon kasasında kaçırılarak memleketi Gaziantep'e getirildi. 
Kamyonuyla Irak'tan dönüşe geçtiği sırada direnişçilerin silahlı saldırısına uğrayan Söğüt'ün sol ayak bileğine isabet eden kurşunlar kemiği kırdı. 

Ağabey gözaltına alındı 
Türk şoförler tarafından götürüldüğü Beji Hastanesi'nde sol ayağı kesilen Söğüt'ün, Türkiye'ye ulaşma çabaları sonuçsuz kaldı. Ağabeyi Hasan Söğüt de kardeşini bulmak için gittiği Musul'da gözaltına alındı. 
Halil Söğüt'ün umutları tükenmeye başladığı sırada imdadına tanıdığı Türk kamyon şoförleri yetişti. Şoförler, hastaneden kaçırdıkları Söğüt'ü kamyon kasasında memleketi Gaziantep'e getirdi. Devlet Hastanesi'nde tedaviye alınan Söğüt, Irak'ta çok kötü günler geçirdiğini belirterek, şunları söyledi "Irak'ta kesinlikle güvenlik yok. Kurşun sesini duyan ABD askerleri bir anda kayboluyor. Arkadaşlarım beni kaçırdı. Yaşadığıma şükrediyorum. Ayağımı kaybettim, ama nefes alıyorum." 


</TEXT>
</DOC>
