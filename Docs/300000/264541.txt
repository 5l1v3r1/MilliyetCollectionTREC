<DOC>
<DOCNO> 264541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonyas14.html </URL>
<DATE> 2004/08/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Evine telefon bağlatmak için 28 yıldır bekliyor... 
</HEADLINE>
<TEXT>

     Romanya'nın kuzeyindeki Suceava'da, 1976 yılında evine telefon bağlatmak için başvuran kişiye 28 yıl sonra telefon şirketinden gelen yanıt, ''Kullanılabilir hattımız yok'' oldu. Gheorghe Titianu adlı mağdur Romanyalı, Romtelecom şirketinden kendisine gelen mektupta, ''Şu anda kullanılabilir hattımız yok, ancak ilişikteki formu doldurursanız, isteğinizi işlemde tutmaya devam edeceğiz'' dendiğini belirtti. 
     Titianu, Romtelecom şirketine yazdığı cevap mektubunda, ''28 yıl sonra bile beni unutmadığınız için onur duydum. Ancak bu zaman zarfında evlendim, 2 çocuğum oldu ve yeni evime telefon bağlattım'' ifadesini kullandığını kaydetti. 
     Romtelecom müşteri hizmetleri sorumlusu Corina Tataru AFP'ye yaptığı açıklamada, Titianu'nun durumunda ''hiçbir anormallik bulunmadığını'' belirterek, ''Müşterimize kullanılabilir hattımızın olmadığını, ancak ileride kendisinin isteğine cevap verebileceğimizi ilettik'' dedi. 
     
</TEXT>
</DOC>
