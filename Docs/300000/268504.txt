<DOC>
<DOCNO> 268504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo18.html </URL>
<DATE> 2004/09/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Beşiktaş'ta sakatlar bugün takımla birlikte çalıştı... 
</HEADLINE>
<TEXT>

     Beşiktaş, Sakaryaspor ile gelecek hafta yapacağı lig maçının hazırlıklarını bugünkü idmanla sürdürdü. 
     BJK Nevzat Demir Tesisleri'nde gerçekleştirilen antrenmanda, dün Azerbaycan ekibi Karvan ile yapılan özel maçta görev alan futbolcular, koşunun ardından ayak tenisi oynayarak çalışmayı tamamladılar. Kaleciler, kaleci antrenörleri ile birlikte takımdan ayrı çalışırken, maçta oynamayanlar ise koşu, 5'e 2 ve çabukluk çalışmaları yaptılar. 
     Sakatlıkları düzelen Tayfun Korkut, Ali Güneş ve Sergen Yalçın takımla birlikte çalışmalara başlarken, Juanfran ve Kaan Dobra, koşunun ardından idmanı tamamladı. 
     Kulüp doktoru Ayhan Optur, her iki futbolcunun da pazartesi gününden itibaren takımla birlikte çalışmalara başlayabileceğini açıkladı. 
     Teknik direktör Vicente del Bosque, bugünkü antrenman sonrasında futbolculara 3 gün izin verirken, siyah-beyazlılar Sakaryaspor maçı hazırlıklarına 6 Eylül Pazartesi gününden itibaren devam edecek. 
     
</TEXT>
</DOC>
