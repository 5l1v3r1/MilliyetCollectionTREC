<DOC>
<DOCNO> 294317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/siyaset/axsiy01.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Önce vekil, sonra asker' 
</HEADLINE>
<TEXT>


TBMM Başkanı Arınç, protokol düzeninin seçilmişler lehine değişmesini, il protokolünde milletvekillerinin garnizon komutanından önce gelmesini istedi 

ANKARA Milliyet 


TBMM Başkanı Bülent Arınç, protokoldeki yerlerinden şik yet ederek atanmışların ve askerlerin önüne geçmek isteyen milletvekillerinin isteklerini dikkate alarak, devlet protokolü ve illerdeki protokol düzeninin değiştirilmesi için harekete geçti. Dışişleri Bakanlığı Protokol Müdürlüğü, talebe "Yeni protokolde dikkate alınacak" yanıtını verdi. Arınç'ın, protokolün, seçilmişlerin lehine değiştirilmesi yönündeki talebi, İçişleri ve Dışişleri bakanlıklarına gönderildi. Arınç'ın başvurusunda, milletvekilleri ile TBMM'nin en üst düzey bürokratı olan genel sekreterin ön sıralara alınması istendi. 

Köşk değiştirmedi 
Bu görüş Cumhurbaşkanlığı'na da gönderildi. Kaynaklar, Cumhurbaşkanlığı'ndan TBMM'ye gönderilen yeni listede ise sıralamanın aynen korunduğunu Dışişleri'nin nihai bildiriminin beklendiğini kaydetti. 
Dışişleri Bakanlığı'nın protokolünde, TBMM'nin en üst düzey bürokratı olan genel sekreter, 50. sırada. Meclis Genel Sekreteri'nin, 33. sıradaki Cumhurbaşkanlığı Genel Sekreteri ile 34. sıradaki Başbakanlık Müsteşarı arasında bulunmasını isteyen Arınç, illerdeki resmi törenlerde milletvekillerinin validen sonra yer almasını da talep etti. Bu törenlerde milletvekilleri, belediye başkanları ile garnizon komutanlarının ardındaydı. 




</TEXT>
</DOC>
