<DOC>
<DOCNO> 289188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun12.html </URL>
<DATE> 2004/11/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Japonya, Rusya'nın 2 adayı verme teklifini reddetti 
</HEADLINE>
<TEXT>

     Tokyo, Rusya'nın Japonya ile aralarında sorun oluşturan Pasifik Okyanusu'ndaki 4 adadan ikisini Japonya'ya iade etme teklifini reddetti. 
     Başbakan Juinchiro Koizumi, ''Japonya, ülkenin kuzeyinin açıklarındaki 4 adadan ikisinin iade edilmesiyle yetinemez. 4 adanın kime ait olduğuna karar verilmesinden sonra bir barış anlaşmasına varılmasından ibaret olan siyasetimiz değişmedi'' diye konuştu. 
     Rusya'nın 4 adayı da Japonya'ya iade etmeyi reddetmesi yüzünden, iki ülke arasında barış anlaşması 60 yıldır imzalanamıyor. 
     Rusya Dışişleri Bakanı Sergey Lavrov, dün Japonya ile aralarında sorun oluşturan, Sovyetler Birliği'nin işgal ettiği 4 adadan ikisini Japonya'ya iade edebileceklerini, ancak bunun da bir anlaşma yoluyla olması gerektiğini söylemişti. Rusya Federasyonu'nun Sovyetler Birliği'nin devamı olduğunu ifade eden Lavrov, ''Bu bağlamda 1956 deklarasyonu bizim de sorumluluğumuzdur'' diye konuşmuştu. 
     Sovyetler Birliği Devlet Başkanı Nikita Kruşçev, 1956 yılında yayımlanan deklarasyonda Kuril Adaları olarak adlandırılan adalardan ikisinin Japonya'ya iade edilebileceğini açıklamıştı. 
     ABD tarafından Japonya'ya atılan atom bombalarının ardından, Sovyetler Birliği de güney sınırında Japonya'ya ait 4 adayı işgal etmişti. 
     
</TEXT>
</DOC>
