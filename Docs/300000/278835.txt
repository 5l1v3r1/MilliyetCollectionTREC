<DOC>
<DOCNO> 278835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yasam/ayas.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kalp yogası'nın mucidi Türkiye'de 
</HEADLINE>
<TEXT>


Kalp hastalıkları ve kansere karşı bir 'yoga tekniği' geliştiren kardiyolog Dr. Nischala Joy Dev, "Garanti vermem, ama çok mucize gördüm" diyor 

Şükran Pakkan 

'Beden, yaşadığımız stres ve kötü beslenmeden arınmadığından hastalıklara yakalanıyor. Aslında hem hastalıklardan korunmak hem de kurtulmak mümkün.' 
Bu sözler, Türkiye'ye gelen, ABD'de kalp ve kanser tedavisinde 'yoga yöntemi'ni uygulayan kardiyolog Dr. Nischala Joy Dev'e ait. Dev'in yogası, özellikle by - pass ameliyatından sonra ikinci kriz riskine karşı koruma esasına dayanıyor. Tıp eğitimi aldığını ve daha sonra yogayı keşfettiğini dile getiren Dev, ABD ve Avrupa'da yayılan tekniğini Milliyet'e şöyle anlattı 
"Tıbbı ink r etmiyorum, ancak yoga hastalıklardan koruyor. Hastalarımız oturdukları ya da yattıkları yerde bizi dinliyor. Onları rahatlatıp sakinleştiriyoruz. Nefes alma düzenlerini kontrol altına alıyoruz. Bu tıptan önce bile uygulanan bir yöntem. Genelde hastalarımız by - pass'tan sonra gelir. Böylece tekrarlama riskine karşı korunmuştur. Günde bir saat yeterli oluyor." 

Normal yoganın 'tersi' 
Normal yoganın, tansiyonu yükselttiğini söyleyen Dev, kendi yöntemlerini ise şöyle özetliyor 
"Bizim rahatlama ve nefes tekniğimiz tansiyonun düşmesine yardımcı oluyor, kan basıncı da aynı şekilde rahatlıyor. Vücudun normal ısısını da yüksek tutarak, toksinleri atıyoruz. Yoganın doğası egzersiz değildir. Vücudu eğmek, bükmek değildir, çünkü bu durumda vücudun zorlanarak daha fazla toksin yaratmasını sağlarsınız. Bizde garanti yok. Bu aktiviteleri ciddi ve düzenli bir şekilde yapan herkesin iyileştiğini gördük. İnanılmaz şeyler de gördük, doktorların ameliyat şart dediği durumlar oldu, bizim programımıza katılıp iyileştiler." 

'Biz de yapacağız' 
Memorial Hastanesi uzmanlarından Prof. Dr. Bingür Sönmez de, ABD'ye yoga uzmanlarının gideceğini ve öğrenecekleri teknikleri by - pass geçirmiş hastalara uygulayacaklarını söyledi. Sönmez, "Sonuçta bu alternatif değil, tamamlayıcı yöntem. Bilim adamları olarak her zaman böyle durumlarda çekimser kalmışızdır, ancak bu artık dünya çapında kabul ediliyor. Yakında Türkiye'de de binlerce kişi bu yöntemi uygulayacak" dedi. 


</TEXT>
</DOC>
