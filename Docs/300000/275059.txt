<DOC>
<DOCNO> 275059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko07.html </URL>
<DATE> 2004/09/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kanadalılar internet üzerinden alışverişi sevdi... 
</HEADLINE>
<TEXT>

     Kanada'da uçak biletleri ve kitaplar başta olmak üzere internet üzerinden alışveriş yapmayı tercih edenlerin sayısının hızla arttığı bildirildi. 
     Ulusal istatistik dairesi Statistics Canada'nın açıkladığı verilere göre, ülkede 2002'de 2.8 milyon kişi internet üzerinden alışverişi tercih ederken geçen yıl bu rakam 3.2 milyona yükseldi. 
     Kanada'da 2002'de 16.6 milyon olan internette verilen sipariş adedi, 2003'te 21.1 milyona yükselirken siparişlerin toplam değeri de yüzde 25 artışla 3 milyar dolara çıktı. 
     Geçen yıl ülkede 688 milyar dolar olarak gerçekleşen toplam kişisel harcamalar dikkate alındığında internet üzerinden gerçekleşen yaklaşık 3 milyar dolarlık kısmın çok önemli görülemeyeceğini kaydeden İstatistik Dairesi, toplam internet alışverişinin yüzde 30'unu oluşturan kitap, dergi ve gazetelerde ise bu alanda ''kayda değer'' bir noktaya erişildiğini bildirdi. 
     Kanadalıların internet üzerinden alışverişte uçak biletlerine de ilgi gösterdi. 2002'de ülkede satılan toplam uçak biletlerinin yüzde 18'i internet kanalıyla gerçekleştirilirken, geçen yıl bu oran yüzde 22'ye yükseldi. 
     İnternette yerli-yabancı ayrımı yapmayan Kanadalıların geçen yılki her 10 dolarlık sanal alışverişinin 3.1 doları yabancı sitelerden gerçekleştirildi. 
     Sanal ortamda kredi kartını kullanmakla ilgili şüphelerin artması, Kanadalıları geçen yıl çok fazla etkilemiş gözükmedi. 
     İstatistik Dairesi'nin 2003'de toplam 4.9 milyon olarak tahmin ettiği internet alışverişi yapan her 6 aileden 5'ten fazlası, ödemelerini kredi kartıyla gerçekleştirmede sakınca görmedi. 
     
</TEXT>
</DOC>
