<DOC>
<DOCNO> 268777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy09.html </URL>
<DATE> 2004/09/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül Zina konusundaki düzenleme henüz nihai şeklini almadı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'nin gayri resmi toplantısının ikinci gününe katılmak üzere dönem başkanı Hollanda'ya gitti. 
     Ankara'dan hareketinden önce Esenboğa Havalimanı'nda gazetecilerin sorularını yanıtlayan Gül, TCK'da yapılan değişikliklerde zinanın suç sayılmasının öngörülmesine ilişkin bir soru üzerine, konunun henüz nihai şeklini almadığını, daha meclise gelmediğini hatırlattı. 
     Her ülkenin kendine has esnekliklerinin olabileceğini söyleyen Gül, konunun Türk kamuoyuna doğru şekilde yansımadığı kanaatinde olduğunu belirtti. 
     AB'nin gündeminin tek bu konu üzerine kurulu olamayacağını dile getiren Gül, şunları söyledi 
     ''Bunlar tabii tartışılan konular, Türkiye'de tartışılıyor, daha Meclis'e gelmedi, nasıl olacak ne olacak, adalet bakanımız bu konuyla çok yakından ilgileniyor. Son şeklini de henüz almış durumda değil. Dışarı nasıl yansıyor onu da bilmiyorum, farklı farklı yansıyabilir çünkü Türk kamuoyuna da tam doğru şekilde yansımadığı kanaatindeyim. Ama dediğim gibi henüz nihai bir metin ortaya çıkmış değil. 
     Her ülkenin kendine has bazı esneklikleri şüphesiz ki olabilir. İrlanda'nın nasıl doğum kontrolleriyle ilgili, kürtajla ilgili, bazı ülkelerin buna benzer kendilerine has, kendi toplumlarının duygularını yansıtan bazı ayrıcalıkları, farklı görüşleri olabilirse Türk toplumunun da olabilir.'' Gül, ''Eminim bu konularda medeni ülkelerde nasıl oluyorsa aynı zamanda kendi hassasiyetlerimizi de bunun içine koyacak şekilde bir neticeye varılacaktır'' diye konuştu. 
     Türkiye'de tam nelerin yapıldığının henüz anlaşılmamış gibi göründüğünü kaydeden Gül, ''Gazete manşetlerine baktığımda biraz, olduğundan çok daha farklı şekilde yansıyor bu iş herhalde'' ifadesini kullandı. 
     
</TEXT>
</DOC>
