<DOC>
<DOCNO> 288691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yasam/yas04.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıla'yı duyan 'gönüllü' oldu 
</HEADLINE>
<TEXT>


Küçük Sıla'nın kaldığı yuvaya aileler akın etti. Sıla ve birçok arkadaşı, bayramı sıcak yuvalarda geçirecek... 

ZAFER TOKUŞ Sakarya DHA 

Bolu'da, annesinden yediği dayak sonucu mahkeme kararıyla devlet korumasına alınan ve Sosyal Hizmetler Müdürlüğü Adapazarı Dostluk Çocuk Yuvası'na yerleştirilen Sıla Alakaz 3.5 , bayramı gönüllü ailenin yanında geçirecek. Yuvada kalan ve aralarında Sıla'nın da bulunduğu 50 çocuktan 44'ü de, yine bayramda gönüllü ailelerinin yanında olacak. Yuva Müdürü Meral Burucu, "Sıla'nın yaşadıkları çok ses getirdi. Sosyal Hizmetler İl Müdürlüğü'nün yapmış olduğu çağrıya da duyarlı aileler büyük ilgi gösterdi" dedi. 

Onlara 3 gün bayram 
Sıla'nın bayramı birlikte geçireceği aileyi açıklamayan Burucu, "Kuruma başvuran tüm aileler, önce sosyal uzmanların incelemesinden geçiyor. Uygun olan ailelere çocukları veriyoruz" diye konuştu. 
Başvuruların önceleri çok az olduğunu söyleyen Burucu, Sıla'nın yaşadıklarının kamuoyuna yansımasının ardından talebin ciddi oranda arttığını belirtti. Geçtiğimiz cuma akşamı gönüllü ailelerin yanına verilen çocuklar, 3 günlük bayram tatilinden sonra tekrar yuvaya dönecekler. 




</TEXT>
</DOC>
