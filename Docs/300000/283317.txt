<DOC>
<DOCNO> 283317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/spor/spo02.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım söz aldı 
</HEADLINE>
<TEXT>


YUSUF KOBAL 


'Kazaya uğradık' 
BAŞKAN Aziz Yıldırım, Sakaryaspor maçı sonrası Daum'un yaş gününü kutlamak için gittiği soyunma odasında, oyuncularından Beşiktaş ve Lyon karşılaşmalarını kazanmak için ellerinden geleni yapmalarını istedi. Yıldırım, Lyon ile oynanan ilk maçta bir kazaya uğradıklarını belirtti, "Deplasmanda kazanarak, bu acı yenilgiyi unutturabilirsiniz" dedi. 

'Biz arkanızdayız' 
HAFTA sonunda ligde Beşiktaş ile oynanacak olan derbiye de değinen Aziz Yıldırım, yönetim olarak takıma güvendiklerini ifade etti. Sakarya galibiyetinden dolayı herkesi tek tek kutlayan Yıldırım, "Size inanıyoruz, her zaman arkanızdayız" diye konuştu. Fenerbahçeli futbolcular da başkanlarına iki maçta da galibiyet için söz verdiler. 

Kartal provası 

SEZONUN ilk golünü Sakaryaspor'a atan Serhat Akın gözünü Beşiktaş maçına çevirdi. Formsuzluğu nedeniyle uzun süredir eleştirilen genç yıldız, derbinin kendisi için büyük önem taşıdığını kaydetti, "Beşiktaş beni iyi tanır. Ben böyle maçların futbolcusuyum. Hocam görev verirse çok başarılı olacağıma ve bu derbiyi de boş geçmeyeceğime inanıyorum" dedi. 

Kaptan'dan itiraf 

KAPTAN Ümit Özat, Şampiyonlar Ligi'nde gelen başarısız sonuçların tek sorumlusunun kendileri olduğunu söyledi. Tecrübeli oyuncu, "Çok genç bir takımız. Şampiyonlar Ligi havasını taşıyacak deneyimde bir kadromuz yok gibi. Şimdilik başarısızlığın suçu bizde aranmalı. Herşey tecrübe ile oluyor. Ancak bu ekip gelecekte büyük işler başaracak" yorumunu yaptı. 

Son halka Sakaryaspor 

Yeşil - Siyahlı takım, lig tarihinde Kadıköy'de Fenerbahçe'ye 6 - 0 yenilen altıncı ekip oldu 


ŞÜKRÜ Saracoğlu Stadı'nda önceki gece Sakaryaspor'a gol yağdıran Fenerbahçe lig tarihinde altıncı kez 6-0'lık skoru yakalamayı başardı. Bundan önce Adanaspor, Adana Demirspor, Eskişehirspor, Çaykur Rizespor ve Galatasaray'ı da aynı sonuçla yenen Sarı - Lacivertliler ligde en son en farklı galibiyetini geçen sezon 7-1'lik skorla Elazığspor önünde almıştı. 

6-0'lık maçlar Sezon Tarih Maç Skor 1986 - 87 20.12.1986 F.Bahçe - Rize 6 - 0 1988 - 89 19.02.1989 F.Bahçe - Adana D.S. 6 - 0 1995 - 96 04.02.1996 F.Bahçe - Eskişehir 6 - 0 1998 - 99 14.02.1999 F.Bahçe - Adana 6 - 0 2002 - 03 06.11.2002 F.Bahçe - G.Saray 6 - 0 2004 - 05 24.10.2004 F.Bahçe - Sakarya 6 - 0 

Favori Arzuman 

BEŞİKTAŞ - Fenerbahçe derbisini yönetecek hakem için en kuvvetli adayın İsmet Arzuman olduğu bildirildi. Merkez Hakem Kurulu'nun 6. haftada oynanan Fenerbahçe - Malatyaspor maçındaki yönetiminden sonra bir süre dinlendirdiği ve geçen hafta 2. lig A kategorisinde İstanbul Belediye - Sivasspor karşılaşmasında görevlendirdiği FIFA kokartlı hakemin derbi için ön plana çıktığı kaydedildi. MHK'nin plase olarak Cüneyt Çakır ve Selçuk Dereli, sürprizde ise Fırat Aydınus'u tuttuğu öğrenildi. 


</TEXT>
</DOC>
