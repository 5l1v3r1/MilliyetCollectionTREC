<DOC>
<DOCNO> 294732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/soneko07.html </URL>
<DATE> 2004/12/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Döviz yatırımcısı Kasım'da enflasyona yenildi... 
</HEADLINE>
<TEXT>

     Döviz yatırımcısı, kasım ayında da enflasyona yenildi. Dolarda yüzde 4.5, euroda yüzde 0.7 reel zarar oluştu. Borsa yatırımcısı da yüzde 3.3 oranında reel kayba uğradı. En yüksek reel getiriyi ise yüzde 1.9'la altın yatırımcısı elde etti. 
     ANKA'nın yaptığı belirlemeye göre, döviz yatırımcısının zararı kasım ayında da devam etti. Dolar yatırımcısı nominal olarak yüzde 3 oranında zarara uğrarken, euro yüzde 0.8'lik getiri sağladı. Devlet İstatistik Enstitüsü'nün 
     DİE kasım ayı için yüzde 1.54 olarak açıkladığı tüketici fiyatları artışından arındırıldığında, dolardaki reel kayıp yüzde 4.5'i buldu. Euroda da yüzde 0.7'lik reel zarar oluştu. 
     Doların ilk onbir aydaki nominal getirisi yüzde 2.3, euronun getirisi yüzde 7.7 oldu. Aynı dönemde TÜFE'deki yüzde 8.83'lük artıştan indirgendiğinde dolar yatırımcısı reel bazda yüzde 6, euro yatırımcısı yüzde 1 kayba uğradı. 
     Yıllık bazda ise dolara yatırım yapanlar nominal yüzde 2 zarara uğrarken, euro yatırımcısı yüzde 8.6'lık getiri 
     sağladı. TÜFE'de yüzde 9.79 olarak gerçekleşen yıllık artıştan arındırıldığında dolarda son bir yılda yüzde 10.7, euroda yüzde 1.1 reel zarar oluştu. 
     
     DİĞER DÖVİZLER 
     Kasım ayında İngiliz Sterlini'ne yatırım yapanlar reel olarak yüzde 1.2, Japon Yeni'ne yatırım yapanlar yüzde 1 kayba uğradı. 
     Sterlin ilk onbir ayda yüzde 0.1 reel getiri sağlarken, yen yüzde 2.3 kaybettirdi. Son bir yılda ise reel bazda sterlinde yüzde 1.3, yende yüzde 5.2 kayıp oluştu. 
     
     BORSA YATIRIMCISI DA KAYBETTİ 
     Geçen ay Borsa'ya yatırım yapanlar da reel olarak kaybetti. Borsa'daki reel kayıp yüzde 3.3 düzeyinde oluştu. 
     Bu kayba rağmen Borsa yatırımcısı onbir aylık dönemde yüzde 10.9, yıllık bazda yüzde 40.1 oranında reel getiri sağladı. 
     
     TL MEVDUAT 
     Kasım ayında Türk Lirası mevduatta yalnızca yüzde 0.1 oranında reel getiri oluştu. 
     TL mevduat ocak-kasım döneminde yüzde 7.6-12.3 arasında, son bir yılda yüzde 10.8-15.9 arasında reel getiri sağladı. 
     
     DOLAR MEVDUATI 
     Dolar mevduatında kasım ayında yüzde 1.2-1.3 reel zarar oluştu. Dolar mevduatına yatırım yapanlar ilk onbir ayda yüzde 5.4-6.1, son bir yılda yüzde 5.9-6.5 kayba uğradı. 
     Kurdaki gerileme de dikkate alındığında dolar mevduatında kasım ayındaki reel kayıp yüzde 4.2-4.3'ü buldu. 
     Bu çerçevede, dolar mevduatı reel bazda onbir ayda yüzde 3.2-3.9, yıllık bazda yüzde 8-8.4 kaybettirdi. 
     
     EN YÜKSEK GETİRİ ALTINDA 
     Tasarruf araçları arasında en yüksek getiriyi ise altın sağladı. Altına yatırım yapanlar kasım ayında yüzde 1.9'luk reel getiri elde etti. 
     Altın yatırımcısının onbir aydaki reel kazancı yüzde 1, son bir yıldaki reel kazancı ise yüzde 0.1 oldu. 
     
     KAMU KAĞITLARI 
     Kamu kağıtlarından 3-12 ay vadelilerde kasım ayında yüzde 0.2-0.4 reel getiri oluşurken, 15 ay vadeliler yüzde 0.6 kayba uğrattı. 
     İlk onbir ayda kamu kağıtlarının reel getirisi yüzde 13.3 ile yüzde 14.6 arasında, son bir yıldaki getirisi ise 
     yüzde 14.7 ile yüzde 18.9 arasında gerçekleşti. 
     
</TEXT>
</DOC>
