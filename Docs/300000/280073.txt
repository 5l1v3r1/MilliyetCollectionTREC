<DOC>
<DOCNO> 280073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo01.html </URL>
<DATE> 2004/10/14/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Fener'e Luciano müjdesi... 
</HEADLINE>
<TEXT>

     Önder’den sonra önceki gün, defansın belkemiği Luciano’nun dizinde ödem oluştuğu için iki antrenmana da katılmamasıyla sıkıntıya giren teknik direktör Christoph Daum’un dün yüzü güldü. Öğleden sonra yapılan antrenmana katılan Brezilyalı oyuncu, takımla birlikte çalıştı. Sambacı’nın cumartesi günkü Gaziantepspor karşılaşmasında takımındaki yerini alması bekleniyor. Diğer sakat Önder ise salonda tedavi oldu. Gurbetçi futbolcu, hafta sonundaki karşılaşmada yer alamayacak. 
     
     Gözleri yollarda 
     Samandıra Tesisleri’nde 2.5 saat süren antrenmana koşu ve açma germe hareketleriyle başlayan Sarı - Lacivertliler, daha sonra üç takım halinde kanat ve pas organizasyonu çalıştı. Bariyerlerle yapılan idman, çift kale maç ve şut çalışmasıyla sona ererken, Daum, isabetli vuruş yapamayanlara şınav cezası verdi. Fenerbahçe, millilerin katılımıyla ilk kez bugün tam kadro çalışma imkanı bulacak. Teknik direktör Daum, büyük bir özlemle millilerin dönmesini bekliyor. 
     
</TEXT>
</DOC>
