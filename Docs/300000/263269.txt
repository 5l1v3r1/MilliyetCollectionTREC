<DOC>
<DOCNO> 263269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/dunya/adun.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'ya cahil başkan 
</HEADLINE>
<TEXT>


ABD Başkanı'nın CIA Başkanlığı'na aday gösterdiği Goss, Bush karşıtı belgeselci Michael Moore'a martta verdiği röportajda, "CIA'da çalışmak için yeterli değilim. Arap kültürünü tanımıyorum. Bilgisayardan bile anlamıyorum" diyor 

DIŞ HABERLER SERVİSİ 


ABD Başkanı George W. Bush'un Amerikan Merkezi Haber Alma Teşkilatı'nın CIA Başkanlığı'na aday gösterdiği Porter Goss'un bu konuyla ilgili aylar önce söylediği sözler hem Bush'un hem Goss'un başını ağrıtacak. Bush karşıtı yönetmen Michael Moore, Goss'un geçen mart ayında verdiği bir röportajı yayımladı. Goss, röportajda CIA'da çalışmak için yeterli niteliklere sahip olmadığını söylüyor. 
Bush yönetimini 11 Eylül saldırıları ve Irak Savaşı ile ilgili olarak topa tutan "Fahrenheit 9 11" filminin yönetmeni Moore'un ekibi, belgesel türündeki film için 3 Mart'ta Porter Goss'la da röportaj yaptı. Yönetmenin internet sitesinden yayımladığı bu röportaj sırasında Moore'un ekibi, geçmişte CIA ajanı olarak çalışan Goss'a, "Siz istihbarattan geliyorsunuz. Bu işi yaptınız, iyi biliyorsunuz" diyor. Goss da buna cevaben, "Bu 35 sene önceydi" diyerek, şu anda CIA'da çalışamayacağını çünkü yeterli niteliklere sahip olmadığını söylüyor. 
Goss, sözlerine şöyle devam ediyor "Yeterli dil yeteneğim yok. Bilirsin işte, benim dil yeteneğim romantik dil gibi şeylerle sınırlı. Bugün Arap kültürünü ve dilini bilenlere ihtiyacımız var. Bu konuda yeterli kültürel birikimim olduğunu sanmıyorum. Ayrıca, kesinlikle teknik yeteneklerim de yok. Çocuklarım her gün bana bilgisayar konusunda kendimi ilerletmem gerektiğini söylüyor. Yani bu iş için gerekli olan özellikler bende yok" diyor. 
Moore, "Fahrenheit 9 11" e girmeyen bu röportajı, Bush'un Goss'u CIA Başkanlığı'na atadığını açıklamasından bir gün sonra, 11 Ağustos Çarşamba günü yayımladı. Bush, Beyaz Saray'da düzenlediği basın toplantısında, Goss'un bu görev için "doğru insan" olduğunu söylemişti. Bush, Goss'un CIA'daki deneyimlerine dayanarak, "CIA'nın içini dışını biliyor. Goss , ulusumuz için böyle kritik bir dönemde bu önemli ajansı yönetmek için doğru kişidir" ifadesini kullanmıştı. 
Moore, ayrıca, Goss'un röportaj verdiği kişilerin kimin için çalıştığını bile araştırmadığını belirterek, Temsilciler Meclisi İstihbarat Komitesi Başkanlığı'nı yürüten birinin bu kadar ihtiyatsız davranmasını da alaya aldı. 
65 yaşındaki Porter Goss, askeri istihbaratta ve CIA'nın en iyi bilinen bölümlerinden biri olan Operasyonlar Dairesi'nde görev almıştı. Güney Amerika ve Avrupa'da istihbaratçı olarak çalıştığı bilinen Goss, 1989'da Florida'dan Temsilciler Meclisi'ne girdi. Goss'un CIA Başkanlığı'nın Senato tarafından kısa süre içinde onaylanması bekleniyor. 


</TEXT>
</DOC>
