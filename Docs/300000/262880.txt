<DOC>
<DOCNO> 262880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur24.html </URL>
<DATE> 2004/08/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Dargeçit'te yol kenarına yerleştirilmiş bomba bulundu 
</HEADLINE>
<TEXT>

     Mardin'in Dargeçit İlçesi'nde, yol kenarına yerleştirilmiş 9 kilogram ağırlığında el yapımı patlayıcı bulundu. 
     Dargeçit Kaymakamı Erkan Çapar, AA muhabirine yaptığı açıklamada, ilçe çıkışında, Kılavuz Beldesi yolu kenarındaki taşlar arasına yerleştirilmiş yaklaşık 9 kilogram ağırlığında el yapımı patlayıcı bulunduğunu söyledi. 
     Teneke kutuya yerleştirilen TNT, gübre ve çivilerden oluşan patlayıcının cep telefonu düzeneğiyle çalıştığını kaydeden Çapar, ''Yol kenarındaki patlayıcıyı çocuklar fark etmiş. Oynamak üzereyken mahalle sakinleri durumu fark edip engellemiş. Patlayıcının konulduğu yer, Misakımilli İlköğretim Okulu'na yaklaşık 30 metre uzaklıkta. Patlayıcı, incelenmek üzere Jandarma Alay Komutanlığı'na götürüldü'' dedi. Aynı bölgede, 5 Ağustos'ta, çocukların yol kenarına gizlenmiş patlayıcıyı bulup kurcalamaları sonucu Zozan Ataç 13 ölmüş, kardeşi Yahya Ataç 8 ise yaralanmıştı. 
     
</TEXT>
</DOC>
