<DOC>
<DOCNO> 277373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/uras.html </URL>
<DATE> 2004/10/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ödüyoruz ödüyoruz azalmıyor artıyor 
</HEADLINE>
<TEXT>


Yazının sonunda söyleyeceğimi, yazının başında özetleyeyim. Biz bu iç borç stokunu eritemeyeceğiz. Ödeyeceğiz diye kendi kendimizi aldatıyor, faturayı büyütüyoruz. Fatura büyüdükçe çözüm zorlaşıyor. Dün çözüm daha kolaydı, bugün zor. Yarın daha zor olmadan "Zoru başarıp rahata kavuşmalıyız..." 
Ben bu konuyu tartışmaya açmaktan çekiniyorum. Osman Ulagay'ın bir yazısı beni yüreklendirdi. Osman Ulagay gibi, "bu konularda dikkatli" bir yazar bile, "Borç çıkmazına Derviş'in çözümü" başlığı altında, borç sorununun "yüksek oranlı faiz dışı fazla vererek" çözmenin imkansızlığından söz ediyordu. Milliyet, 29 Eylül 2004 
Kişilerin de şirketlerin de ülkelerin de borçlarının yeniden yapılandırılması zordur, ama mümkündür. Borçlunun da alacaklının da ısrarı - inadı - iyi niyeti işe yaramaz. Borçlu ödeyemeyeceği borç altında ezilir. Şahıs ise ömrü biter. Şirket ise yıkılır gider. Ödeyemeyeceği borcu ödemeye çalışan ülkede ise, halkın bir kuşağının hayatı kararır. 
Borç ödenemeyecek büyüklüğe ulaştıktan sonra, bu parayı kim aldı, nasıl kullandı, diyerek boş tartışmalara girmek işe yaramaz. Zaten parası olmadığı için borcu bini aşan insanların, şirketlerin, ülkelerin ödemek için oradan buradan para bulacağı hayaliyle perişan olması işe yaramaz. Nasıl olsa bir an gelir insan da şirket de ülke de tükenir. Önemli olan, insanın canı çıkmadan, şirket yıkılmadan, ülke ekonomisi çökmeden borçları yapılandırarak, insana, şirkete, ülke ekonomisine yaşama, ayakta kalma, kendini toparlama imkanı sağlamaktır. 

Çözüm zorlaşıyor 
Borç küçükken yeniden yapılandırma daha kolay olur da... Borç büyüdükçe zorlaşır. Acıtır. Ben, Ankara'da Devlet Planlama Teşkilatı'nda çalışmış, daha önce bu tür borçların yeniden yapılandırılması konusunda "görmüş - geçirmiş" bir iktisatçı olarak, iç borçlar sorun olmaya başlarken "sivri bir öneri geliştirmiştim"... Bir defalık banknot basalım, bu borçları sıfırlayalım, demiştim. Borçlar büyüdü. Hazine yurtiçinde Türk lirası yanında dolarla da borçlandı. Para basarak borç ödeme imk nı kalmadı. O aşamada iç borçların tamamına yakını bankalara olan borçtu. Hazine bankalarla masaya oturarak borçları yeniden yapılandırabilir diye yazdım çizdim. Dikkate alan olmadı. 
Şimdi durum daha karışık 1 İç borç stoku, faiz yükü büyük. 2 İç borçta bankalar üzerinde yük azaldı. Yükün çoğu şirket ve özel şahıslara kaydı. 3 Faizin cazibesiyle yabancı bankalar ve fonlar Hazine bonosu satın aldı. 4 İç borcun 174.4 katrilyonu Türk lirası borcu, 26.5 milyar dolarlık bölümü döviz borcu. İç borcu yapılandırmak çok daha zor ama gene de mümkün... 
Osman Ulagay gibi "sakin düşünen, dikkatli yazan bir iktisatçı" bile Milliyet'teki Makro Bakış köşesinde, UNCTAD'ın baş ekonomisti Dr. Yılmaz Akyüz'ün "iç borcun iyi tasarlanmış bir operasyonla yeniden yapılandırılması" görüşünü aktarıyordu. 
Bu yılın ilk 8 ayında bütçede 22.6 katrilyon liralık faiz dışı fazla verildi. Faiz dışı fazlanın amacı borç stokunu küçültmek. Ama borç stokunda aynı dönemde 27 katrilyon liralık büyüme oldu. 
"Hazine borcu döndüremez, faizi ödeyemez hale mi geldi de bunları yazıyorsun " diyecekler olacak. Hayır. Hazine'ye güven sürüyor. Hazine çıkardığı bonoyu satıyor. Vadesi gelenin parasını ve faizini ödüyor. Yeniden yapılandırmayı düşünmenin tam zamanı. Ortalık sakinken, ciddi bir hazırlığa dayalı olarak bu işe girişilebir. 

Konsolide bütçe borç stoku döviz - faiz yapısı 2004 Ağustos Katrilyon TL Milyar dolar Pay Toplam iç borç stoku 214.2 143.1 100.0 1 TL 174.4 116.5 81.4 2 Döviz 39.8 26.5 18.6 Toplam dış borç stoku 95.5 63.8 100.0 GENEL TOPLAM 309.8 206.9 100.0 1 TL 174.4 116.5 56.3 2 Döviz 135.4 90.4 43.7 



</TEXT>
</DOC>
