<DOC>
<DOCNO> 277673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/ulagay.html </URL>
<DATE> 2004/10/06/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Beklenti yönetimi büyük önem kazanıyor 
</HEADLINE>
<TEXT>


Avrupa Birliği AB Komisyonu'nun bugün açıklanacak olan Türkiye ile ilgili ilerleme raporunda, AB'nin siyasi karar organı olan Konsey'e Türkiye ile tam üyelik görüşmelerine başlama kararı alması için tavsiyede bulunacağı sanılıyor. AB üyesi ülkeleri temsil eden siyasal liderlerden oluşan Konsey'in de 17 aralıkta yapacağı toplantıda, bu tavsiyeye uyarak Türkiye'ye tam üyelik görüşmelerinin başlayacağı tarihi bildirmesi bekleniyor. Siyasi çevrelerde ve piyasalarda şu an için geçerli olan temel beklenti bu yönde. Türkiye ile ilgili değerlendirme ve fiyatlandırmalar da genelde bu temel beklentiyi yansıtıyor. 
Bugün başlayıp 17 aralığa uzanacak süreçte beklenmeyen gelişmeler yaşanır ve bu temel beklenti gerçekleşmezse tamamen yeni bir durum ortaya çıkacak, Türkiye ile ilgili tüm değerlendirmeleri ve fiyatları gözden geçirmek gerekecek. Bu apayrı bir konu. Dileriz böyle bir olasılık gündeme gelmez ve biz de bunun sonuçlarını tartışmak zorunda kalmayız. Ancak önümüzdeki dönemde beklenti yönetiminin kazanacağı önemi tartışırken bu olasılığı da tamamen göz ardı etmemek gerekiyor. 

Türkiye batar mı 
Türkiye'nin AB ile bütünleşme çabalarının yeni ve belirleyici aşamaya geldiği bu noktada beklenti yönetimi çok büyük bir önem kazanıyor. Önce gerçekleşme olasılığı şu an için hayli düşük görünen olumsuz senaryodan başlayalım. AB'nin Türkiye'nin tam üyelik yoluna şu ya da bu şekilde "taş koyması" halinde bunun Türkiye için "dünyanın sonu" olmadığını çok iyi bilmemiz gerekiyor. Son dönemde bu konuya odaklanan dış basında, özellikle de Türkiye'nin tam üyelik yolunun açılması gerektiğini savunan yorumlarda, AB'nin Türkiye'ye engel çıkarması halinde bunun Türkiye'de çok büyük tepkilere ve adeta bir çöküşe yol açacağı ileri sürülüyor. Bu yorumlar biraz abartılı bence. Böyle bir durumda Türkiye'nin pek çok şeyi yeniden düşünmesi gerekir kuşkusuz ama bu AB'den umduğunu bulamayacak olan bir Türkiye'nin önünde hiç bir çıkış yolu kalmadığı anlamına da gelmez. Beklenti yönetimi açısından önemli olan, "bu iş bitti" havasına girip bu olumsuz olasılığı tamamen göz ardı etmemek. 
Beklenti yönetimi, 6 ekimden 17 aralığa uzanan süreçte olduğu gibi sonrasında da büyük önem taşıyacak. Bugün gündemde olan temel beklentinin gerçekleşmesi ve Türkiye'ye tam üyelik yolunun açılması halinde beklenti yönetimi daha da büyük önem kazanacak. Bu süreçte hem Türkiye'deki hem de Avrupa'daki beklentilerin nasıl etkileneceğini hesaba katmak gerekecek. 

Müzakere sürecinde 
Müzakere sürecini de kapsayacak olan dönemde öne çıkabilecek ve beklenti yönetiminin önemini artırabilecek olan olası gelişmelerin bazıları şunlar 
Türkiye'ye AB yolunun açılmasıyla finans piyasalarında abartılı bir iyimserlik doğabilir ve Türkiye'ye sermaye girişinde yaşanan canlılık denetlenmesi güç bir durum yaratabilir. Bu olasılığı akla getiren değerlendirme ve raporlar şimdiden gündemde.Tam tersine AB ile bütünleşme sürecinde ortaya çıkabilecek pürüzler ve engeller Kıbrıs sorunu v.b. gibi , doğru algılanmazsa, mali piyasalarda abartılı dalgalanmalara yol açabilir.Gerek Avrupa'da, gerekse Türkiye'de, Türkiye'nin AB ile bütünleşmesine karşı ciddi bir muhalefet potansiyeli bulunduğu hesaba katılmazsa yol boyunca ortaya çıkabilecek tepkiler toplumda ve piyasalarda ani dalgalanmalar yaratabilir.Müzakere sürecinin, özellikle tam üyeliğe aday ülke için özveri ve uyum çabasının öne çıkacağı bir süreç olduğu başından iyi anlaşılmazsa buna karşı doğacak tepkileri yönetmek zor olabilir. 
Tüm bu nedenlerle beklenti yönetimi büyük önem kazanırken özellikle karar alma ve toplumu etkileme noktasında bulunan siyasetçilere büyük görev düşüyor. Attıkları her adımın, söyledikleri her sözün Türkiye'de ve Avrupa'da beklentileri nasıl etkileyeceğini hesaba katmaları gerekiyor. 



</TEXT>
</DOC>
