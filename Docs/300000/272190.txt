<DOC>
<DOCNO> 272190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/siyaset/siy02.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Din özgürlüğü uyarısı 
</HEADLINE>
<TEXT>


Washington, Cumhurbaşkanı Sezer'in türbanlı kadınları Çankaya Köşkü'ne davet etmemesini, "dinsel özgürlüğün kısıtlanması" olarak değerlendirdi 

YASEMİN ÇONGAR Washington 


ABD yönetimi, Türkiye'nin dinsel özgürlük alanındaki uygulamalarında son bir yıl içinde iyileşme gözlendiğini, ancak bazı Müslümanlar ile azınlıkların kısıtlamalara ve yer yer tacize hedef olduğunu bildirdi. Washington, Cumhurbaşkanı Ahmet Necdet Sezer'in türbanlı kadınları Çankaya Köşkü'ne davet etmemesini de, "dinsel özgürlüğün kısıtlanması" olarak değerlendirdi. 
ABD Dışişleri Bakanlığı tarafından yayımlanan Uluslararası Dinsel Özgürlük Raporu'nun Türkiye bölümünde, Türk devletinin İslam köktendinciliğine karşı tutumunu sürdürdüğü ve yetkililerin, üniversiteler, okullar ve işyerleri de dahil olmak üzere hükümet binalarında İslami kıyafete izin vermedikleri vurgulandı. Türkiye'de laikliğin tanımına ilişkin "keskin bir tartışmanın" sürdüğünü belirten rapor, bu tartışmanın dinin toplumda nasıl bir rol oynaması gerektiğine ve Türkiye'deki küçük İslamcı azınlığın potansiyel nüfuzunu da kapsadığına dikkat çekti. 

Türban vurgusu 
Raporun dinsel kısıtlamaların incelendiği bölümünde, dinsel ifade hakkının hükümet binalarında, resmi kurumlarda ve üniversitelerde engellendiği vurgulandı. Rapor, türban takan hemşire ve öğretmenler ile onlarla bu konuda dayanışma gösterenlerin işlerinden atılmalarını ve türbanlı öğrencilerin derslere alınmamasını da eleştirdi. Cumhurbaşkanı Sezer'in, türbanlı eşleri 29 Ekim resepsiyonuna davet etmemesini de, dinsel kısıtlamalar arasında sayan rapor, Başkan George W. Bush'un haziranda Sezer'le görüşmesi sırasında, dinsel özgürlüğün önemini özellikle vurguladığını bildirdi. Raporun eleştirdiği konular arasında, Fener Rum Ortodoks Patriği'nin "ekümenik" sıfatının tanınmaması ve Heybeliada Ruhban Okulu'nun kapalı olması da yer aldı. 


</TEXT>
</DOC>
