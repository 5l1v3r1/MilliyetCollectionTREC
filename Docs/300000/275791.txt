<DOC>
<DOCNO> 275791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/guncel/gun18.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Kaymakama zam incelemesi 

ANKARA Milliyet 
İçişleri Bakanlığı, Sivas'ın Kangal Kaymakamı Yılmaz Doruk'un yaptığı zamla 1 milyar olan maaşını 1.8 milyara çıkarması üzerine inceleme başlattı. Bakan Abdülkadir Aksu, bir Mülkiye Başmüfettişi görevlendirdi. Olayın perde arkasında ise Doruk'la İlçe Yazı İşleri Müdürü Osman İmeci arasındaki anlaşmazlığın olduğu iddia edildi. Vekaleten İlçe Yazı İşleri Müdürlüğü'nü yürüten İmeci, eşinden boşandıktan sonra birlikte yaşamaya başladığı Kangal Köylere Hizmet Götürme Birliği'nde görevli A.İ. ile 2 ay önce evlendi. Bunun üzerine İmeci ile Doruk arasında anlaşmazlık çıktı. İmeci'nin de maaşını yükselten Doruk'u şik yet ettiği belirtildi. 

Barış Gücü askeri K. Irak'tan döndü 

İHSAN DÖRTKARDEŞ DHA 
Tahran Radyosu, 1996'da Mesud Barzani liderliğindeki Irak Kürdistan Demokrat Partisi IKDP ile Celal Talabani liderliğindeki Irak Kürdistan Yurtseverler Birliği IKYB arasındaki çatışmalarda arabulucu rol üstlenmek üzere bölgeye giden Türk askeri birliğinin döndüğünü bildirdi. Haberini Barzani'ye bağlı yöneticilere dayandıran radyo, Türk askerlerin Habur'dan Türkiye'ye geçtiğini aktardı. Güneydoğu Anadolu'daki yetkililer de, dönen Türk askerlerinin, arabulucu olarak görev yapan Türk Barış Gücü'ne mensup olduğunu bildirdi. Bu gücün astsubay ve subaylardan oluştuğu, Irak topraklarında 10 kilometre derinlikteki 4 ayrı bölgede konuşlanan Türk birliğinin de görevine devam ettiği ifade edildi. 

Osman Öcalan telefonunu verdi 

FERİT ASLAN Diyarbakır DHA 
PKK KONGRA - GEL'den bir grup arkadaşıyla birlikte ayrılarak Yurtsever Demokrat Parti PWD adlı örgütü kuran Osman Öcalan, PKK'lılara kapılarının açık olduğunu belirtti. Öcalan, açtığı internet sitesinde şu açıklamayı yaptı "İstatistik yapılsa, PKK'dan kopanların sayısının, kalanlardan daha fazla olduğu görülecektir. Kopuşların nedeni, PKK'nın insan iradesini hiçe sayan otoriter sistemdir." PKK'lıları PWD saflarına çağıran Öcalan, çalışmalara katkı sunmak isteyenler için de telefon numarasını verdi. 


</TEXT>
</DOC>
