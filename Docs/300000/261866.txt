<DOC>
<DOCNO> 261866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur43.html </URL>
<DATE> 2004/08/09/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Sultan 1.Murat ölümünün 615.yılında anıldı... 
</HEADLINE>
<TEXT>

     Osmanlı padişahlarından 1. Murat Hüdavendigar, ölümünün 615. yılında Bursa merkez Osmangazi İlçesi'nde bulunan mezarı başında törenle anıldı. 
     Osmangazi Belediyesi tarafından düzenlenen anma programı çerçevesinde, Çekirge Mahallesi'nde bulunan 1. Murat Camii'nde okutulan mevlidin ardından Bursa Mehter Takımı kısa bir konser verdi. 
     Osmangazi Belediye Başkanı Recep Altepe, törende yaptığı konuşmada, Bursa'nın bir kültür ve tarih kenti olduğunu belirterek, Bursa'ya hizmet etmekten gurur duyduğunu söyledi. 
     Altepe, Osmanlı İmparatorluğu'nun kurucusu, Osman Gazi'nin torunu 1. Murat Hüdavendigar'ın, dahi bir asker ve devlet adamı olduğunu ifade ederek, şunları kaydetti 
     ''Osmanlı padişahları tahta geçmeden önce çok iyi eğitiliyorlardı. Bursa'da eğitim gören 1. Murat Hüdavendigar da Osmanlıyı devletten imparatorluğa taşıyan isim olarak tarihe geçmiştir. Kendisi, dahi bir asker ve devlet adamıydı. 1. Kosova Savaşı'nın ardından savaş alanını gezerken bir Sırp tarafından hançerlenerek şehit edilmiştir.'' 1. Murat Hüdavendigar'ı, Türk milletine unutturmamak ve örnek alınmasını sağlamak için çalışacaklarını belirten Altepe, bu yıl ilk kez gerçekleştirilen anma törenini gelecek yıllarda da devam ettireceklerini bildirdi. 
     Törenin ardından Altepe ve beraberindekiler, 1. Murat Hüdavendigar'ın mezarını ziyaret ederek dua okudu. 
     
</TEXT>
</DOC>
