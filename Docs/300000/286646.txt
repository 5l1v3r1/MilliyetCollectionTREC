<DOC>
<DOCNO> 286646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/soneko06.html </URL>
<DATE> 2004/11/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sabancı Holding Deregüle edilen Telekom işi doğru dürüst yürümüyor 
</HEADLINE>
<TEXT>

     Sabancı Holding CEO'su Celal Metin, Telekom pazarında deregülasyon olduğunu, ancak işlerin yolunda gitmediğini bildirerek, ''Bizler yatırımlarımızı yaptık gelişmeleri bekliyoruz'' dedi. 
     Metin, ''Hacı Sabancı Anma Konseri''ne katılmak üzere geldiği Adana'da AA muhabirine yaptığı açıklamada, bölgenin Sabancı Holding için oldukça önemli olduğunu kaydetti. 
     Adana'nın Sabancı ailesinin ''anababa ocağı'' olduğunu belirten Metin ''En büyük tesislerimiz Çukurova'da kurulu. Bu bölgedeki yatırımlarımıza devam edeceğiz'' dedi. 
     Metin, Telekom'daki gelişmeleri dikkatli bir şekilde izlemeye devam ettiklerini, ancak, özelleştirmede olayların kendi elinde olmadan geliştiğini kaydetti. 
     Türk Telekom'un özelleşme sürecinin nereye ilerlediğini bilemediklerini ifade eden Metin, şunları kaydetti 
     ''Özelleştirmede içinde olduğumuz konuların hepsiyle ilgiliyiz. Türk Telekom'da deregülasyon oldu ancak, istenilen sonuçlara ulaşılamıyor. Bir türlü ara bağlantı sözleşmeleri imzalanamadı, yapılanma olmadı. Deregüle edilen Telekom işi doğru dürüst yürümüyor. Biz de yatırımları yaptık bekliyoruz. İhale dosyası elimize gelinceye kadar da beklemeye devam edeceğiz.'' 
     
     ''SAKA İLE IRAK PAZARINA DA GİRMEYİ HEDEFLİYORUZ'' 
     Türkiye'de içme suyunu ilk kez ambalajlayarak piyasaya Sabancı Grubu'nun sürdüğünü dile getiren Metin, bir süre ara verdikleri su piyasasına ''Saka'' ile iyi bir giriş yaptıklarını belirtti. 
     Saka ile yurtdışı hedeflerinin de bulunduğunu ve bu hedefler arasında yeniden yapılanan Irak'ın da yer aldığını vurgulayan Metin, şöyle konuştu 
     ''Saka ile Irak pazarına da girmeye hedefliyoruz. Türkiye'nin su kaynakları çok güçlü. Etrafımızdaki ülkelere baktığımızda ise su yönünden kıt olduklarını, sıkıntı çektiklerini görüyoruz. Bizim ekibimiz çok güçlü. Gıda ve Perakendecilik Grup Başkanımız Haluk Dinçer ve ekibi son derece tecrübeli. Sabancı kaynağını bütün Türkiye'ye ve çevredeki komşularımıza ileteceğiz.'' 
     
     ''EKONOMİ İYİYE GİDİYOR'' 
     Metin, Türkiye ekonomisi değerlendirilirken, dünya genelindeki ekonomik göstergelerin de dikkate alınması gerektiğini ifade ederek, ekonomide olumlu bir tablo olduğunu belirtti. 
     Ekonomik gelişmeleri yakından takip ettiklerini anlatan Metin, ''Bu yıl önemli ekonomik gelişmeler yaşandı. Ekonomi tüm birimleriyle üst üste iyiye gidiyor. Dünya genelinde de olumlu bir hava hakim. Bu iyi gelişmelerin 2005 yılında da devam edeceğini düşünüyoruz. Düşündüğümüz gibi gelişmeler sağlanırsa karlı büyümeye devam edeceğiz'' dedi. 
     
     ÇİN REKABETİ 
     Metin, 2005 yılında Çin mallarına uygulanan kotaların kalkmasıyla değişecek koşullara uygun olarak, tekstilde verimliliği artırıp maliyeti düşüren yatırımlar yaptıklarını bildirdi. 
     Çin'in özellikle düşük katma değerli ürünlerinin, bütün dünyada bir tehdit oluşturduğunu vurgulayan Metin, şunları söyledi 
     ''Herkesin, katma değeri yüksek ve daha kaliteli ürünleri Türk pazarına ve hedef pazarlara yönlendirmesi gerek. Tüm dünyada en iyi kaliteyi en düşük maliyetle veren kazanıyor. Çin rekabetine karşı, pazarda oluşacak yeni durumun bilincinde, holding bünyesindeki tesislerimizi daha verimli hale getiriyoruz. Sektörde, verimliliği artırmaya, maliyetleri düşürmeye devam edeceğiz. KOBİ'ler de Çin mallarının yaratacağı sıkıntılı ortama ayak uydurmalı.'' Metin, Akdeniz bölgesini kapsayan geniş açılımlı yatırım planını şimdilik beklettiklerini ifade ederek, ''DupontSA'daki hisselerimizi aldık. Bu ay sonunda bu gelişmeyle ilgili hedeflerimizi tamamlayacağız. Bundan sonra da yeni hedeflerimizi konuşacağız. Akdeniz Projesi ile ilgili şimdilik bir şeyler söylemek istemiyoruz. Bu konuda biraz daha bekleyeceğiz'' diye konuştu. 
     
</TEXT>
</DOC>
