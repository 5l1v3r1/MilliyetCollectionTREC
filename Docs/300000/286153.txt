<DOC>
<DOCNO> 286153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur22.html </URL>
<DATE> 2004/11/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Neve Şalom Sinagogu'nda iftar 
</HEADLINE>
<TEXT>

     İSTANBUL Milliyet 

Ortaköy Etz Ahayim Sinagogu Vakfı'nın, Neve Şalom Sinagogu Leyla Edmond Benkohen Salonu'nda verdiği iftar dinleri buluşturdu. 
     Yemeğe, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah, Şişli Belediye Başkanı Mustafa Sarıgül, Beyoğlu Belediye Başkanı Ahmet Misbah Demircan, emekli Orgeneral Çevik Bir, İstanbul Müftüsü Mustafa Çağrıcı, Türkiye Hahambaşısı İshak Haleva ile semavi dinlerin diğer temsilcileri katıldı. 
     Güler, sinagoga Kasım 2004'te düzenlenen bombalı saldırıda büyük bir acı yaşandığını beriterek, "Bu acılar bizleri birleştirdi" dedi. Anadolu'nun asırlardır farklı din, dil ve ırktan insanlara ev sahipliği yaptığını ifade eden Güler, şöyle konuştu 
     "Bizleri bugün burada buluşturan, aynı Allah'a inanmanın yanında, Atatürk'ün kurduğu ve bu yıl 81. yıldönümünü kutladığımız Türkiye Cumhuriyeti'nin vatandaşı olmaktır." Topbaş da geçen yılki bombalı saldırılara tüm Türkiye Cumhuriyeti vatandaşlarının ortak bir duruş sergilediklerini kaydederek, "Artık mabetlerimiz kapılarını birbirine açtı" dedi. Demircan da ilk kez bir sinagogda iftar vakti ezan eşliğinde üç dine mensup insanların bulunduğu bir ortamda orucunu açtığını belirtti. 
     Haleva Müslümanlar için kutsal Ramazan ayında, sinagogda iftar sofrasında biraraya gelmenin gelenekselleştiğini ve bunun kendisine büyük mutluluk verdiğini kaydetti. Ramazan ayının dostluğu teyit edici bir nitelik kazandığını ifade eden Haleva, "Dünyadaki en iyi ve en üstün din sevgi dinidir. Hepimizin birer sevgi dini mümini olduğunu düşünmek bana onur veriyor" dedi. İftar yemeği, dualarla sona erdi. 
     
</TEXT>
</DOC>
