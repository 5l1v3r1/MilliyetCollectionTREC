<DOC>
<DOCNO> 295539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko26.html </URL>
<DATE> 2004/12/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Köylü kızlar, Adidas ve Nike üretecek... 
</HEADLINE>
<TEXT>

     Konya'nın Hüyük İlçesi'ne bağlı İlmen Belde Belediyesi, düzenlediği giyim kursunda Adidas, Nike ve Puma gibi dev markalara üretim yapan Beyşehir'deki tekstil fabrikaları için kalifiye eleman yetiştirecek. 
     İlmen Belediye Başkanı Hürriyet Şahin, bölgenin en büyük sorununun işsizlik olduğunu, bu sorunu çözmek için yoğun çaba harcadıklarını söyledi. 
     Özellikle belde ve bağlı köylerde yaşayan gençlerin işsizlik nedeniyle neredeyse her gün belediyeye gelip iş talep ettiğini ifade eden Şahin, gençlerin iş sahibi olabilmeleri için Beyşehir, Seydişehir ve Hüyük'teki firmalarla görüştüklerini anlattı. 
     Bölgenin tekstil sektöründe gelişmiş olması nedeniyle giyim üzerine üretim yapan firmalarla irtibat kurulduğunu dile getiren Şahin, şunları kaydetti 
     ''Beyşehir, tekstil konusundaki gelişmişliği nedeniyle Adidas, Nike ve Puma gibi dev markalara üretim yapıyor. Bu tekstil firmaları bize yetişmiş kalifiye eleman konusunda sıkıntı yaşadıklarını söyledi. Tekstilde yetişen elemanların bir süre sonra kırsal bölgeyi bırakıp İstanbul, İzmir gibi büyük kentlere gitmesi eleman açığı yaratıyor. Biz de hem bu sorunun çözümüne katkı sağlamak, hem de gençlerimizi iş sahibi yapabilmek için belde genelinde ilk kez bir giyim kursu düzenledik.'' İlmen Belediyesi'nin öncülüğünde Hüyük İlçe Halk Eğitim Merkezi ve Akşam Sanat Okulu tarafından açılan kursa toplam 24 kursiyerin katıldığını belirten Şahin, giyim kurslarını sürekli hale getirip fabrikalara kalifiye eleman sağlamayı hedeflediklerini bildirdi. 
     Kurstan mezun olanların sıkıntı yaşamadan bir fabrikada istihdam edilebileceğini vurgulayan Şahin, ''İşi de biz bulacağız. Önce kurs, ardından iş. Kurs bittikten sonra fabrikalarla görüşüp belde ve köyde yaşayan özellikle genç kızlarımızı işe yerleştireceğiz. Beyşehir'de fabrikaların ürettiği Adidas, Nike ve Puma markalara ürün imalatında İlmenli kızların da emeği olacak'' dedi. 
     Şahin, çok hevesli olan genç kızların kurslarda genellikle makine üzerinde uygulamalı eğitim gördüğünü sözlerine ekledi. 
     
</TEXT>
</DOC>
