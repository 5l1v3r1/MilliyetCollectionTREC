<DOC>
<DOCNO> 262427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy06.html </URL>
<DATE> 2004/08/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yaşar Nuri Öztürk'ün parti kurma çabaları son noktaya geldi... 
</HEADLINE>
<TEXT>

     İstanbul Bağımsız Milletvekili Yaşar Nuri Öztürk, kuracağı partinin kurucular kurulunu Eylül ayında, parti programının omurgasını oluşturacak olan ''Halkın Yükseliş Hareketi-Siyasette Temel Bakış Açıları'' başlıklı bildiriyi de gelecek hafta açıklayacağını söyledi. 
     CHP'den istifa ettikten sonra yeni bir parti kurmak üzere harekete geçen İstanbul Milletvekili Yaşar Nuri Öztürk, çalışmalarında gelinen noktayla ilgili olarak AA muhabirinin sorularını yanıtladı. 
     Kurucular kurulu listesinin tamamlanmak üzere olduğunu, isimler üzerinde hassasiyetle durduklarını belirten Öztürk, 100 kişiden oluşacak listeyi, Eylül ayında açıklamayı planladıklarını anlattı. 
     Kuruluş için resmi başvurunun ne zaman yapılacağına henüz karar vermediklerini kaydeden Yaşar Nuri Öztürk, gelecek hafta açıklayacağı ''Halkın Yükseliş Hareketi-Siyasette Temel Bakış Açıları'' başlıklı bildirinin de ''Parti programının felsefi omurgasını oluşturacağını'' kaydetti. 
     Bir süreden beri Anadolu'da teşkilatta yer alacak isimleri belirlemek üzere görüşmeler yaptığını belirten Öztürk, partinin, resmi başvuru yapılır yapılmaz pek çok il ve ilçede örgütlerin tabelalarını asarak hemen çalışmaya başlayabileceğini bildirdi. 
     Partinin kurucular kurulunda, yeni isimlerin yer almasına dikkat ettiklerini kaydeden Öztürk, ''İsteseydik listemizde Meclis'ten bir kaç isim yer alabilirdi. Ama biz 'küskünler, öfkeliler hareketi' olarak isimlendirilmek istemiyoruz. O arkadaşlarımıza da bu kaygımızı anlatarak, anlayış göstermelerini rica ettik'' diye konuştu. 
     Öztürk, kuracakları partinin ''Hiçbir ideolojik ekseni olmayacağını, sağcı ya da solcu değil, Türkiyeci ve insancı bir parti olacaklarını'' ifade ederek, ''Tamamen yepyeni olacağız. Zihniyet olarak da isim olarak da tavır olarak da... Siyasette çok yeni ilkeler getireceğiz'' dedi. 
     Partinin ismi konusunda henüz karar vermediklerini belirten Yaşar Nuri Öztürk, ''Halkın Yükseliş Hareketi''nin düşündükleri isimler arasında yer aldığını kaydetti. 

     
</TEXT>
</DOC>
