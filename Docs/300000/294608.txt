<DOC>
<DOCNO> 294608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/dunya/axdun01.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens'ten Lockheed itirafı 
</HEADLINE>
<TEXT>


Hollanda Kraliçesi'nin babası Prens Bernhard'ın bir gazeteciye yaptığı 'Lockheed'den rüşvet aldım' itirafı, prens öldükten sonra yayımlandı 

DIŞ HABERLER SERVİSİ 


Hollanda Kraliçesi Beatrix'in çarşamba günü ölen babası Prens Bernhard'ın, 1970'li yıllarda Amerikan Lockheed uçak şirketinden rüşvet aldığını daha önce bir gazeteciye yaptığı açıklamalarda kabul ettiği ortaya çıktı. 
"Amsterdam Groene" adlı derginin haberine göre, Prens Bernhard, Lockheed firmasından rüşvet aldığını, derginin 2002'de ölen genel yayın yönetmeni Martin van Amerongen'le bir sohbetinde itiraf etti. 1995 - 2002 yılları arasında Prens Bernhard ile sürekli görüşen gazeteci van Amerongen, bu yazıları ölümünden önce hazırladı, ancak Prens'in ölümünden sonra yayımlanmasını istedi. Bu isteği göz önüne alan dergi, Bernhard'ın geçtiğimiz çarşamba 93 yaşında ölmesi üzerine, dün Amerongen'in Prens'in rüşvet itirafını içeren yazısını okuyucularına yansıttı. 
Haberde Prens Bernhard'ın, etki ve yetkisini kullanarak "Lockheeds Starfighter 104" uçaklarının alınmasını sağladığı için bu rüşvetin verildiğini söylediği belirtildi. Habere göre Prens Bernhard, gazeteci van Amerongen'le görüşmesinde, çok parası olduğunu, ancak o sırada, Amerikan firmasından gelen paranın rüşvet olduğunu bilmediğini ve onların vereceği 1 milyon dolara ihtiyacı olmadığını söyledi. 

'Bu aptallığı nasıl yaptım' 
"Çok param vardı, Amerikan Lockheed firmasının milyonuna ihtiyacım yoktu. Ben bu aptallığı nasıl yaptım. Paralarım, Hollanda, ABD ve İsviçre'de bulunuyor ve yalnızca İsviçre'deki hesabımda 6 milyon dolar param var" diyen Prens Bernhard, aldığı rüşvetin büyük bölümünü elden çıkardığını belirtti. Prens, itirafının devamında, "Tarih önünde bu rüşvet gerçeği ne yapsam değişmez. Artık adım, Lockheed dendiği zaman bu olayla anılacak ve ben bunu kabul ettim" diye konuştu. Hollanda Kraliyet Ailesi'nin Lockheed firmasından rüşvet aldığı 1976'da gündeme gelmiş ve Hollanda Krallığı önemli bir krize girmişti. 

Org. Emin Alpkaya yargılanmıştı 

Lockheed yöneticileri, çeşitli ülkelere savaş uçağı satmak için etkili kişilere rüşvet verdiklerini 1970'li yılların sonunda kabul etmişti. Şirket yöneticileri, ayrıca rüşvet çarkının işlediği ülkelerin isimlerini de açıklamışlardı. Skandala dönemin Hava Kuvvetleri Komutanı Org. Emin Alpkaya'nın da adı karışmıştı. Alpkaya'nın Kıbrıs operasyonlarıyla ilgili olarak ihtiyaç duyulan F - 104 savaş uçaklarını alırken Lockheed'den rüşvet aldığı öne sürülmüştü. Alpkaya, Hava Kuvvetleri Komutanlığı'ndan istifa ederek emekliliğini istemişti. Askeri mahkemede yargılanan Alpkaya beraat etmişti. 


</TEXT>
</DOC>
