<DOC>
<DOCNO> 260220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko23.html </URL>
<DATE> 2004/08/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Turkcell'in abone sayısı 20.9 milyona ulaştı... 
</HEADLINE>
<TEXT>

     Turkcell'in abone sayısı, yılın ilk yarısında 20.9 milyona ulaştı. 
     Turkcell İletişim Hizmetleri A.Ş.'den Borsa'ya gönderilen açıklamaya göre, şirketin 31 Mart 2004 tarihinde 19.7 milyon olan abone sayısı yüzde 6 oranında artış gösterdi. 
     Faturalı ve ön ödemeli abonelerin adedi, sırasıyla yüzde 2 ve yüzde 7 oranında artarak 5 milyon faturalı ve 15.9 milyon ön ödemeli abone seviyesine yükseldi. 
     Yılın ikinci çeyreğinde 1 milyon 186 bin olan net yeni abone alımı, bir önceki dönemdeki 678 bin adet seviyesine kıyasla yüzde 75 oranında bir artış kaydetti. İkinci çeyrekte edinilen brüt yeni abonelerin yüzde 12'si faturalı abonelerden oluştu. 
     Turkcell açıklamasında, abone kaybını engellemeye yönelik aktiviteler ve bağlılık programlarının, abone kayıplarında gerilemeye, Turkcell'in abone sayısı artışının beklentiler paralelinde gerçekleşmesine, dolayısıyla, genelde büyümenin beklenenden daha olumlu bir tablo çizmesine yol açtığı vurgulandı. 
     Turkcell Genel Müdürü Muzaffer Akpınar yaptığı değerlendirmede, yılın ilk çeyreğindeki olumlu büyüme trendinin ikinci dönemde de sürdüğünü ve böylece şirketin abone bazında güçlü bir artış kaydettiğini bildirdi. 
     Akpınar, ''Abone sayısında 20 milyon seviyesini geçerek 20.9 milyon aboneye ulaştık. Bu başarının başlıca nedeni ise abonelerin sistem içinde kalmaları için kitlelere ve değişik müşteri profillerine göre yapılan çalışmalar sayesinde abone kayıp oranlarını düşük seviyelerde tutmamız ve uygun piyasa koşulları oldu. 2004 yılı için olumlu beklentilerimizi sürdürüyoruz'' dedi. 
     
</TEXT>
</DOC>
