<DOC>
<DOCNO> 282835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/siyaset/asiy.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay da tartışılır 
</HEADLINE>
<TEXT>


Yargıtay bildirisini garipsediğini söyleyen Gül, "Adaletin işine karıştığımız yok, Her kurum tartışıldığı gibi, bu kurum da açık bir şekilde tartışılabilir" dedi 

ANKARA Milliyet 


Dışişleri Bakanı Abdullah Gül, Türkiye'de her kurum gibi adalet kurumlarının da açık şekilde tartışılabileceğini, adaletin işine karışmadıklarını söyledi. 
Fransa'ya hareketinden önce, Yargıtay Büyük Genel Kurulu'nca yayımlanan bildiride siyasetçilere yönelik eleştirilerin hatırlatılması üzerine Bakan Abdullah Gül, "Ben de doğrusu garipsedim. Ama bu konular, açık toplumlarda açık şekilde tartışılıyor" yanıtını verdi. Hükümet olarak adaletin iyi çalışması ve adalet reformunun gerçekleştirilmesi için çalıştıklarını dile getiren Dışişleri Bakanı Abdullah Gül, sözlerini şöyle sürdürdü 
"Ekonomik şartların iyileştirilmesi için elimizden geleni yapıyoruz. Adaletin işine karıştığımız da yok. Türkiye'de herkesin bir gün adalete işinin düşebileceğine inanıyoruz. Ama Türkiye'de her kurum tartışıldığı gibi, bu kurum da açık bir şekilde tartışılabilir." 
Başbakan Yardımcısı Abdüllatif Şener de, bildiriyi, "Farklı düşüncenin seslendirilişi" olarak değerlendirerek şunları söyledi 

'Tartışılmalı' 
"Türkiye'de her konu, çok yönlü tartışılmalı. İnsanlar farklı yaklaşımları, farklı düşünceleri ifade ettiklerinde, 'Bu da söylenir mi' deniyor. Yargı mensuplarımız, politikacılar, bilim adamlarımız, işadamlarımız değerlendirme yapar. Önemli olan diyalog ve demokratik tartışma ortamıdır." 
Yargıtay Başkanı Eraslan Özkaya tarafından önceki gün okunan bildiride, "Önemli devlet sorumluluğu olan kişiler, Yargıtay hakkında yakışıksız ve sorumsuz açıklamalarda bulunuyor" denilmişti. 

Gül Rapor şeffaf değil 

Başbakanlık İnsan Hakları Danışma Kurulu'nun 'Azınlık Raporu'nu görmediğini belirten Gül, herkesin konsantre olduğu bir dönemde "Türkiye'de sistematik işkence vardır" demenin yanlış olduğunu, davranışı onaylamadıklarını söyledi. Raporu kurulun 78 üyesinden 24'ünün karara bağlamasını şeffaf bulmadıklarını da söyleyen Gül, sivil toplum örgütleriyle samimi çalışma içinde bulunduklarını belirterek, "Bütün bunları zedeleyecek davranışları kapris ve şahsi çabalarla ilgili görüyorum" dedi. BİHDK Başkanı İbrahim Kaboğlu da, kurulun Başbakanlık bünyesinde olmadığını dile getiren Gül'e, "Biz AKP'nin değil, devletin kuruluyuz" karşılığını verdi. Kaboğlu, Gül'ün hükümete olan eleştirileri "kıskançlık" olarak nitelendirmesini de "Duygusal siyasetçi ağzı" olarak değerlendirdi. 


</TEXT>
</DOC>
