<DOC>
<DOCNO> 260627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas02.html </URL>
<DATE> 2004/08/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tatil evde geçiyor... Üç kişiden ikisi tatile gidemiyor... 
</HEADLINE>
<TEXT>

     Türkiye, ekonomik koşullar, toplumsal alışkanlıklar, gelişmişlik düzeyi gibi unsurlarla seyahat kültürünü yeni yeni oluştururken, tatil yapabilen her üç insandan ikisi, tatilini evde geçirdiğini belirtiyor. 
     Veri Araştırma isimli şirket tarafından yapılan bir araştırmaya göre, Türkiye'de tatil yapanların yüzde 66'sı tatilini evde geçiriyor, ancak sosyo-ekonomik statü arttıkça bu oran düşüyor. Kentsel Türkiye'de yaşayan insanlar üzerinde yapılan araştırmaya göre, her üç kişiden biri, yılın belli bir bölümünde tatil yapabiliyor. Veriler, yüzde 34'lük bir orana denk gelen bu grup içerisinde, üst sosyo- ekonomik statüde yer alan her dört kişiden biri, orta seviyede olan her dört kişiden ikisi ve alt seviyede olan her dört kişiden birinin tatile çıkabildiğini gösterdi. Tatile çıkanlar ise gelir seviyelerine göre sırasıyla, tatil köyleri, oteller, pansiyonlar, yazlıklar ve memleketlerini tercih ediyor. 
     
     ÜST TABAKA TATİLE, ALT TABAKA ÇALIŞMAYA GİDİYOR 

     Araştırma verileri, Türkiye'de yaşayan insanların yurt dışına çıkış oranlarının düşük olduğunu da belgeledi. Buna göre araştırmaya katılanlar arasında bugüne kadar yurt dışına çıkanların oranı sadece yüzde 12'de kaldı. Yurt dışına çıkanların içinde üst sosyo-ekonomik tabakada yer alanların 56'sı seyahatlerini daha çok tatil için yaparken, aynı grup da yer alanların yüzde 21'I iş, yüzde 13'ü de hac veya umre için yurt dışına çıkıyor. Orta seviye olarak tanımlanan grupta yer alanlar ise yine yüzde 37 oranında tatil için yurt dışına çıkarken, onları yüzde 19 ile çalışmak için gidenler, yüzde 13 ile hac ve umre ziyaretçileri ve yüzde 1 ile eğitim amaçlı gidenler takip etti. Alt grupta yer alanlardan ise yurt dışına çıkanların çoğunluğunu hac, umre ve çalışmak için gidenler oluşturdu. Bunların oranı sırasıyla, yüzde 21 ve yüzde 20 düzeyinde bulunuyor. 
     
     TERCİHLER HEP AYNI 

     Söz konusu anket, tatilciler açısından ilginç verileri de ortaya koydu. Öyle ki, tatile çıkanların yarısından fazlası, her zaman aynı yere gittiği için "nereye gitsek" diye düşünmüyor. Kararı belli olmayan ailelerin yüzde 29'unda ise, kararın ailenin başka bir bireyi tarafından verilmesi bekleniyor. Ayrıca araştırma, tatilcilerin tur şirketlerine fazla rağbet etmediğini de gösterdi. Bugüne kadar tatile gidenlerin sadece yüzde 6'sı organizasyon yapan tur şirketlerini tercih etti. 

ANKA 

     
</TEXT>
</DOC>
