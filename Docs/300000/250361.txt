<DOC>
<DOCNO> 250361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonyas01.html </URL>
<DATE> 2004/06/23/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
ABD'den Türkiye'ye rezervasyonlarda yüzde 52 artış... 
</HEADLINE>
<TEXT>

     ABD'den Türkiye'ye yönelik turistik rezervasyonlarda önceki yıla göre yüzde 52 artış sağlandı. 
     A.A muhabirinin New York Kültür ve Turizm Temsilciliği'nden aldığı bilgiye göre, ABD'nin New York ve Chicago kentleri ile California eyaletinde yürütülen reklam kampanyası olumlu sonuç verdi. 
     Türkiye'ye tur satan seyahat acentaları önceki yıla oranla yüzde 52 daha fazla rezervasyon yaparken, Türkiye'nin New York'taki temsilciliğine telefon, elektronik posta ve posta yoluyla Türkiye hakkında bilgi almak isteyenlerin oranı da yüzde 266 artış gösterdi. 
     Sezon başında yürütülen reklam kampanyasına şu anda farklı bir alanda devam edildiğini kaydeden New York Turizm Temsilciliği yetkilileri, ABD'nin önde gelen gazete ve dergilerinin editörlerinin Türkiye'de misafir edildiklerini kaydettiler. 
     Washington Times, Forbes ve Travel Weekly gibi gazete ve dergilerin editörlerinin şu anda Türkiye'de bulunduğu, New York Post gazetesi ve ABD'nin önde gelen gezi dergisi Travel and Leisure'ın yazarlarının da yakında Türkiye'de misafir edilecekleri öğrenildi. 
     Tanıtım amacıyla New York'taki özel fuarlarda da Türkiye'yi taınıtıcı standlar kurulmasına devam ediliyor. 
     
</TEXT>
</DOC>
