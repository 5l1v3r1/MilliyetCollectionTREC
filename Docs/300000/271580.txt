<DOC>
<DOCNO> 271580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/spor/spo03.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir telde iki cambaz 
</HEADLINE>
<TEXT>


Hagi'nin, Saidou ısrarını kafaya takan Ergun Gürsoy, Fatih Gökşen'in konuyu araştırdığını belirtti, "Yedek kalmasında bir kasıt görürsek gerekeni yaparız" dedi. Gürsoy, Kamerunlu oyuncuyu yönetimin transfer ettiğini de yineledi 

ERHAN TELLİ 


'Bilmiyorum' dedi 
GALATASARAY'DA Saidou krizi dalga dalga büyüyor. Samsunspor maçında 18 kişilik kadroya alınmayan Kamerunlu futbolcunun durumunu merak eden Galatasaray 2. Başkanı Ergun Gürsoy, karşılaşma başlangıcında yardımcısı Fatih Gökşen'in yanına gidip, bu oyuncunun durumunu sordu. Gürsoy, Gökşen'in "Bilmiyorum" yanıtı karşısında sinirli bir şekilde şeref tribünündeki yerine oturdu. Gürsoy, maç sonrasında Saidou konusunu araştırdıklarını da belirtti. 

'Müdahale ederiz' 
FATİH Gökşen'i bu konuyla ilgili olarak görevlendiren Gürsoy, "Yedek kalmasında bir kasıt görürsek gereğini yapar, müdahale ederiz. Yönetim olarak istediğimiz futbolcuyu alırız. Bugün, Del Bosque gibi dünya çapında bir hoca bile 'transfer yönetimin işidir' diyorsa, demek ki bu işi biz yaparız" ifadesini kullandı. Saidou'nun Menajeri Abdullah Kılınç, futbolcunun sağ ayak bileğindeki sakatlığın yeni geçtiğini savundu. 

Mesai başlıyor 

CİM - BOM, bir günlük iznin ardından Beşiktaş maçının hazırlıklarına bugün başlayacak. Samsunspor maçında dizine darbe alan Hakan Şükür'ün tedavisi sürerken, sakat Conceicao'nun da derbiye yetişebileceği açıklandı. Öte yandan Sarı - Kırmızılı eski ve yeni futbolcular, perşembe günü Tike Restaurant'ta bir yemek yiyecek. 

Kartal'a 'Ateş' açtı 

Golcü Necati'nin iddiası 
SAMSUNSPOR maçında iki güzel gol atarak, Galatasaray taraftarının sevgilisi olan Necati Ateş, Beşiktaş derbisi için iddialı mesajlar verdi. İnönü'de oynayacakları maçı sabırsızlıkla beklediklerini ancak derbiyi normal bir lig karşılaşması olarak gördüklerini söyleyen golcü, "Beşiktaş'ı yenmeye gideceğiz ve de yeneceğiz" dedi. 

'Biz değil, onlar korksun' 
NECATİ, İnönü'nün yeni halinin kendilerini etkilemeyeceğini söyleyerek, "Korkması gereken taraf biz değil onlar olacak" iddiasında bulundu. Samsunspor galibiyetini "İnancın zaferi" olarak değerlendiren Sarı - Kırmızılı futbolcu, şöyle devam etti "Devre arasında herkesin gözünden galibiyetin geleceği okunuyordu ve o hırsla sahaya çıktık." 

'Kral'a layık anma 

RAŞİT ALTUN 

CİM - BOM'UN Taçsız Kral'ı ve gazetemizin eski yazarı Metin Oktay, ölümünün 13. yılında Kozlu Mezarlığı'ndaki kabri başında anıldı. Törene, Başkan Özhan Canaydın ve yöneticiler dışında, Tomas ve Mondragon dışındaki tüm futbolcular ile sevenleri katıldı. Canaydın, "Buraya gelmek bir vefadır. 100. yılda hepimiz Metin Oktay ile olmak istiyoruz" dedi. Anma töreninde konuşan Hakan Şükür de, "Umarım ben de futbolu bıraktıktan sonra kendisi gibi saygıyla anılırım" ifadesini kullandı. 

Aslan'ın yolu uzun 

HALİL ÖZER 

Stat kolay değil 
SEYRANTEPE arazisinin üst hakkını Maliye Bakanlığı'ndan almayı başaran Galatasaray'ın, yeni stadı yapabilmesi için önünde çok uzun bir yol bulunuyor. Seyrantepe olayının perde arkasındaki kişi olan yönetici Refik Arkan, "Üst kullanım hakkını aldık diye herkes stadın hemen kondurulacağını beklemeye başladı. Bu operasyonun bir bölümüydü. Daha çok çalışmamız gerekir" diye konuştu. 

40 milyon dolar 
SARI - Kırmızılılar'ın bu araziye stat yapılabilmesi için 40 milyon dolara yakın bir para ödenip, tapuyu alması gerekiyor. Bu bölgenin daha önce de ihaleye çıkarıldığını belirten Arkan, "O zamanki para, 60 trilyon liraydı. Biz de buna göre hesap yapıyoruz. Sanıyorum bu para 40 milyon doları bulur. Ayrıca kesinlikle bu işte hibe olmaz. Bu parayı ödemek zorundayız" dedi. 

'Bu para bulunacak' 
ALİ Sami Yen Stadı tecrübesinden yola çıkan yönetimin, Mecidiyeköy için de 7 yıldır bu nedenle beklediği ifade edildi. Arkan, bu parayı bulacaklarını ve önlerinde birkaç seçenek olduğunu söyledi. Tapu alındığı zaman yeni stat için Seyrantepe'yi teminat gösterecek olan yönetimin işi daha da kolaylaşacak. Aslan, üst kullanım hakkını kullanarak kredi alamıyor. 


</TEXT>
</DOC>
