<DOC>
<DOCNO> 263971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/gun13.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşambaya kadar yağış devam edecek 
</HEADLINE>
<TEXT>



Devlet Meteoroloji İşleri Genel Müdürlüğü, İstanbul'da yağışların bugün öğle saatlerine kadar etkili olacağını, çarşamba gününe kadar da aralıklarla devam edeceğini bildirdi. Yağışlar Marmara ve Batı Karadeniz'de etkili olmak üzere sağanak ve gök gürültülü sağanak yağış şeklinde olacak. Çarşamba günü ise, yurdun kuzey ve iç kesimleri parçalı çok bulutlu, Trakya, Marmara'nın doğusu, İç Ege, Karadeniz, İç Anadolu, Doğu Anadolu'nun kuzeyi, Doğu Akdeniz'in iç kesimleri ile göller yöresi yağışlı, diğer yerler parçalı ve az bulutlu geçecek. Yağışlar Marmara'nın doğusu ile Batı Karadeniz'de etkili olmak üzere sağanak ve gök gürültülü sağanak yağış şeklinde olacak. 


</TEXT>
</DOC>
