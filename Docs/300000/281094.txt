<DOC>
<DOCNO> 281094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/siyaset/siy01.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu dava bitmez 
</HEADLINE>
<TEXT>


NATO Zirvesi öncesi, terör örgütüyle ilişkili oldukları iddiasıyla tutuklanan 41 kişi, 7 aydır h kim karşısına çıkmadı. Hukukçular, "Yargılamada makul süre aşıldı" diyor 

Şükran Özçakmak - İstanbul 


NATO zirvesi öncesi 1 Nisan 2004'de İstanbul'da yapılan operasyonda "yasadışı sol örgüt üyesi" oldukları iddiasıyla tutuklanan 41 kişi, 7 aydır h kim karşısına çıkmadı. Hukukçular durumun "kabul edilemez" olduğunu vurgularken, sanık avukatları davayı Avrupa İnsan Hakları Mahkemesi'ne AİHM taşıyacaklarını söyledi. 
Bir sol örgüte karşı eşzamanlı olarak Türkiye'nin yanı sıra Hollanda, Belçika, İtalya ve Almanya'da da operasyon yapıldı. 
İtalya'da gözaltına alınan 7 kişiden biri, Belçika'da polisin yakaladığı 8 kişi daha sonra serbest bırakıldı. Türkiye'de gözaltına alınan 64 kişi, DGM olarak hizmet veren Beşiktaş'taki İstanbul Adliyesi'ne çıkarıldı. Bu kişilerden 41'i tutuklanarak F tipi cezaevlerine gönderildi. 
Kaldırılan DGM'nin savcılarından Bekir Raif Aydemir, 2.5 ayda 87 sayfalık bir iddianame hazırladı. İstanbul 12. Ağır Ceza Mahkemesi de, iş yoğunluğu nedeniyle 4.5 ay sonraya gün verdi. Sanıklar, ilk kez 25 Ekim - 3 Kasım arasında yapılacak duruşmalarda dinlenecek. Aralarında DHKP - C örgütünün önemli isimlerinden Şadi Naci Özpolat'ın da bulunduğu tutuklu sanıklar, 25 - 27 Ekim'de, tutuksuz sanıklar 3 Kasım'da savunmalarını yapacak. Bu kişiler, "silahlı terör örgütünün vazifeye sair efradı olmak", "patlayıcı madde atmak", "yardım ve yataklık etmek" iddialarıyla h kim karşısında çıkacak. Duruşma salonlarının yetersizliği nedeniyle bölüm bölüm yargılanacak olan sanıkların tahliye talepleri de son celsede değerlendirilecek. 

Yanık tencere de delil 
İddianameye göre, polisin yaptığı baskınlarda ele geçirilen delillerden bazıları şöyle "Cep telefonları, bilgisayarlar, propaganda fotoğrafları, resimler, kelepçeler, örgütsel dokümanların yakılarak yok edilmesi için hazırlanan yanık tencere, toplatma kararı bulunan yayınlar..." 
Prof. Dr. Sulhi Dönmezer'e yönelik suikast hazırlığı içinde olunduğu, çeşitli bombalama eylemlerine hazırlık yapıldığı iddia edildi. 

Adil yargılamaya aykırı 

Başbakanlık İnsan Hakları Kurulu Başkanı Prof. Dr. İbrahim Kaboğlu, uygulamanın Avrupa ve Anayasa'daki adil yargılama normuna aykırı olduğunu belirterek, "Bu kabul edilemez. Ne Anayasa, ne de ceza usulü açısından doğru değil. Yargılamada makul süre kavramı aşılmış. Tutuklular bu gerekçeyle AİHM'ye başvurabilir ve makul süre kavramıyla bağdaşmadığı gerekçesiyle Türkiye mahk m edilebilir. Çok uzun bir süre. Bu süreyi bu kadar uzatmak için çok ciddi gerekçeye, hukuken makul ve geçerli gerekçeye ihtiyaç var. Suç ağır olsa da bu süre çok uzun" dedi. 
Ceza hukukçusu Prof. Uğur Alacakaptan da, "Bu çok ters bir durum. Makul süre içinde davanın görülmesi kuralına ve Avrupa İnsan Hakları Sözleşmesi'ne aykırı bir durum. Usule aykırı" diye konuştu. 


</TEXT>
</DOC>
