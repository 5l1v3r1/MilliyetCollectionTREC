<DOC>
<DOCNO> 282298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas20.html </URL>
<DATE> 2004/10/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Marquez'den 10 yıl sonra yeni roman 
</HEADLINE>
<TEXT>

     Nobel Edebiyat Ödül sahibi Kolombiyalı yazar Gabriel Garcia Marquez, 10 yıl ara verdiği edebiyat dünyasına, ''Memoria de mis Putas tristes Melankolik Fahişelerin Anıları '' romanıyla geri döndü. 
     ''Yüzyıllık Yalnızlık'' ile dünya edebiyat tarihinde yerini alan Marquez'in 109 sayfalık yeni yapıtı, ''90 yaşındaki emekli bir profesörün bakire bir genç kızla yaşadığı çılgın aşk gecesi''ni konu ediyor. 
     İspanyolca olarak bir milyon adet basılan yeni roman, dün İspanya, Kolombiya ve Meksika'da piyasaya çıktı. 
     40 yıldan fazla zamandır Meksika'da yaşayan ''Gabo'' lakaplı 76 yaşındaki yazarın konusu son dakikaya kadar ''devlet sırrı'' gibi saklanan yeni kitabı, daha piyasaya çıkmadan korsan baskılarla Kolombiya kentlerinin sokaklarındaki tezgahlarda yerini almıştı. 
     Kitap korsanlığının yaygın olduğu Kolombiya'daki Norma Yayınevi'nin müdürü Moises Melo, ''İlk kez bir kitap daha piyasaya çıkmadan korsan baskıları sokaklara çıkıyor'' demiş, kitabın korsan baskılarla mücadele edebilmek için ucuz fiyata satılacağını da eklemişti. 
     Bu çabaya rağmen, ''Memorias de mis Putas Tristes''in sokaklarda etiketinin üçte biri fiyatına satıldığı bildirildi. Korsan satıcıların araba camlarına, kitabı yarı fiyatına sattıklarını anlatan kağıtlar yapıştırdıkları gelen haberler arasında. 
     Korsan baskıların çıkması üzerine, yazarın kitabın son bölümünü değiştirdiği ve kitabın planlanandan bir hafta önce piyasaya sunulduğu kaydedildi. 
     
     KİTABIN KONUSU... 

     "Melankolik Fahişelerin Anıları", Nobel ödüllü yazarın, on yıldan bu yana yazdığı ilk roman. 
     Kitap, ihtiyar bir adamın son kez sevişirken hayatına giren kadınları hatırlamasını anlatıyor. 
     Garcia Marquez hayranları, on yıldır bu kitabın çıkması için heyecanla bekliyorlardı, çünkü kitabın başlığı büyük ilgi çekmişti. 
     Garcia Marquez, Yüzyıllık Yalnızlık, Kolera Zamanı Aşk gibi kitaplarıyla dünya çapında tanınıyor. 
     Kolombiya'da sıklıkla başta kitap ve sinemalarda yayınlanmamış Holywood filmleri olmak üzere pek çok eserin korsan baskısı yapılıyor. 
     
</TEXT>
</DOC>
