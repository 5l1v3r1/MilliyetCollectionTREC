<DOC>
<DOCNO> 285147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo16.html </URL>
<DATE> 2004/11/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Canaydın gelecekten ümitli Dünya kulübü olacağız 
</HEADLINE>
<TEXT>

     Galatasaray Kulübü Başkanı Özhan Canaydın, kulübün 100. yılında tarihi bir dönemden geçtiğini ifade ederek, ''Bu dönemde milyonların dayanışması, Galatasaray'ı hepimizin gurur duyacağı dünya kulübü hedefine daha da yaklaştıracak'' dedi. 
     Galatasaray Dergisi'nde yazısı yayınlanan Canaydın, kulüp tarihinin bu döneminde, çok önemli, geleceğe damgasını vuracak gelişmeler yaşadıklarını kaydederek, ''Florya'daki teknik ekibimizin ve futbolcularımızın dayanışma ve arkadaşlık içerisinde sürdürdüğü lig yarışmasında, profesyonel futbol takımımızın gösterdiği azimli ve kararlı mücadele, hepimizin özlediği o mutlu sonla biteceğine olan inancımı pekiştiriyor'' diye konuştu. 
     Galatasaray Kulübü Başkanı olarak kendisinin ve yönetim kurulu üyelerinin de kulübün gündeminde yıllardır kronikleşen sorunları, uzun vadeli bir perspektiften çözecek çıkış yollarını ve projelerini geliştirmek için aralıksız çalıştıklarını vurgulayan Canaydın, sözlerini şöyle sürdürdü 
     ''Bildiğiniz gibi, Aslantepe arazisinin 30 yıllık üst kullanım hakkı tapusunu kulübümüze kazandırdık. Aslantepe projemizin henüz kat edilmesi gereken başka safhaları da var. Önümüzdeki dönemde bu aşamaları da geçip, Aslantepe'nin tapusunu kulübümüze kazandıracağız. Bunu başardığımızda, Galatasaray'ımız için uzun vadeli gerçek ekonomik çözümlerden birini daha gündeme sokmuş olacağız. Modern futbol endüstrisinin gerekli kıldığı futbol dışı düzenli gelir kaynaklarından birine kavuşmuş olacağız. Bu süreçte, Türkiye'nin en modern ve son büyük stadyumu da Galatasaray'a kazandırılmış olacaktır.'' Canaydın ayrıca, taraftarı 100. yılda kulübün içinde bulunduğu sorunlardan kurtulması için ortak mücadele etmeye davet ederken, ''Sizlere düşen görev, Galatasaray'ın resmi ürünlerini kullanmak ve takımınıza yıllardır verdiğiniz o ayrıcalıklı desteği artırarak devam ettirmektir'' diyerek sözlerini tamamladı. 
     
</TEXT>
</DOC>
