<DOC>
<DOCNO> 272768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonyas10.html </URL>
<DATE> 2004/09/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türk insanının dişleri çürük 
</HEADLINE>
<TEXT>

     Türkiye'de, kırsal kesimde 35-44 yaş grubunda dişlerde çürük oranının yüzde 95-98, şehirlerde ise yüzde 76 olduğu bildirildi. 
     Trabzon Diş Hekimleri Odası Başkanı Adnan Günnar, AA muhabirine yaptığı açıklamada, Türk Diş Hekimleri Birliği tarafından yapılan araştırmaya göre, Türkiye'de 6 yaş grubunda süt dişlerinde çürük olmayan kişi oranının yüzde 17 olduğunu belirterek, ''Kırsal kesimde 35-44 yaş grubunda çürük oranı yüzde 95-98, şehir çevresinde yüzde 79, şehirlerde ise yüzde 76'' dedi. 
     Günnar, halkın yüzde 99'unun, ''çürüklerin kötü görüntüye neden olduğu'' fikrinde birleştiğini belirterek, ''Diş macunu ve diş fırçası kullanımı, gelişmiş çağdaş ülkelerin çok gerisindedir. Halkımızın diş tedavisinin mümkün olması için diş hekimlerimizin 26 yıl aralıksız çalışmaları gerekiyor. Gelişmiş ülkelerde kişinin diş hekimine yıllık başvuru sayısı 5 iken, ülkemizde bu rakam 0.7'de kalmaktadır'' dedi. 
     20-24 yaş grubunda diş çürüğü nedeniyle kişi başına tedavi edilmesi gereken diş sayısının 5.5 olduğunu ifade eden Günnar, ''Bu oran, 25-29 yaş grubunda 7'ye yükselmektedir. 12-13 yaşlarında her 100 çocuktan 81-84'ünün dişlerinde çürük bulunmaktadır. 30-34 yaş grubunda ise 100 kişiden çürüğü olmayan kişi sayısı yalnızca 3'dür'' diye konuştu. 
     Çocukların yüzde 81'inin diş fırçası olmasına rağmen, sadece yüzde 57'sinin dişlerini her gün fırçaladığına dikkati çeken Adnan Günnar, şunları söyledi 
     ''Şeker yedikten sonra çocukların yüzde 70'i dişlerini fırçalarken, erişkinlerin sadece yüzde 41'i dişlerini fırçalamaktadır. Bekarların yüzde 8.9'u, evlilerin yüzde 16.5'u, boşanmış ya da ayrı olanların ise yüzde 9.5'u diş sağlıklarına önem veriyor. Sağlıklı dişlere sahip olma isteğinin başında yüzde 25.6 ile güzel görünme isteği, yüzde 20.5 ile sağlıklı olma isteği, yüzde 9.6 ile kötü kokudan rahatsız olma geliyor.'' 
     
</TEXT>
</DOC>
