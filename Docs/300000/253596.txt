<DOC>
<DOCNO> 253596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy10.html </URL>
<DATE> 2004/07/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
DSP'de genel başkanlığa 4. aday... 
</HEADLINE>
<TEXT>

     Devlet eski Bakanı, 20 ve 21. dönem Ankara Milletvekili Aydın Tümen, DSP Genel Başkanlığı'na aday olduğunu bildirdi. 
     Tümen, yaptığı yazılı açıklamada, ''partisini yeniden halkla bütünleştirmek ve Türkiye'yi aydınlık yarınlara elbirliği ile taşımak için'' 25 Temmuz'da yapılacak kurultayda aday olduğunu açıkladı. 
     Açıklamasında, Türkiye'nin ''gericiler, bölücüler ve işbirlikçiler ile kuşatma altında'' olduğunu savunan Tümen, ülkenin sahipsiz olmadığını, ''meşruiyetini dış odakların sırt sıvamalarıyla sağlamaya çalışan, ancak uyutma politikalarına artık kimsenin inanmadığı iktidar partisi'' ve onun işbirlikçilerine dur deme zamanının geldiğini kaydetti. 
     Aydın Tümen, Mustafa Kemal Atatürk'ün emanetinin sahipsiz olmadığını, Türkiye'nin üzerine çöken kara bulutların ülkenin gerçek sahipleri ile mutlaka dağıtılacağını ve yapılması gerekenin öncelikle bu çirkin oyunların iç ve dış odaklarını deşifre etmek olduğunu belirtti. 
     Tümen, 3 Kasım seçimleri öncesinde ''DSP merkezli oynanan oyunların şimdilerde genişletilerek Türkiye üzerinde oynandığını'' ileri sürerek, dünya tarihinde en büyük zaferlerin, en büyük umutsuzlukların ardından geldiğini ifade etti. 
     DSP'nin, atanmış, işaret edilmiş bir genel başkan ile değil demokratik ve hakça yarışla seçilmiş bir genel başkan ve yönetim kadrosuyla Türkiye'nin yarınlarına yeniden umut olacağını kaydeden Tümen, bu konuda en büyük görevin DSP'ye gönül veren ulusal solculara düştüğünü bildirdi. 
     DSP genel başkanlığı için Atilla Mutman, Zeki Sezer ve Şükrü Sina Gürel daha önce adaylıklarını açıklamışlardı. 
     
</TEXT>
</DOC>
