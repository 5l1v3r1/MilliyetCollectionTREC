<DOC>
<DOCNO> 293402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko26.html </URL>
<DATE> 2004/11/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Uzanlar'ın Zeytin Adası yine satılamadı 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan Grubu'nun borçlarından dolayı haczedilen Göcek'teki Zeytin Adası yine satılamadı. 
     TMSF'nin Esentepe'deki Merkezi'nde yapılan ikinci açık artırmaya, sadece Karadeniz Yatçılık ve Turizm Yönetim Kurulu Üyesi Osman Karadeniz katıldı. Karadeniz'in, 16 trilyon lira muhammen bedeli olan ve 13 trilyon liradan satışa çıkarılan ada için herhangi bir teklif vermemesi dikkat çekti. 
     Satış Komisyonu'nun, üzerinde 3'ü villa olmak üzere toplam 7 bina, 30 bin zeytin ağacı ve üzüm bağları bulunan adanın 13 trilyon liradan aşağı satılmaması yönündeki kararı üzerine, Karadeniz ihaleden çekildi. 
     Basın mensuplarının sorularını yanıtlayan Osman Karadeniz, şirketin, 20 yıldır uluslararası yatçılık yapan bir turizm şirketi olduğunu belirterek, ''Yatlar için günlük konaklama merkezi yapma amaçlı düşünmüştük. Kısmet değilmiş, bir daha satılırsa tekrar ilgilenebiliriz. Fiyat bize yüksek geldi'' diye konuştu. 
     
     ''FON ALDIKTAN SONRA HAZİNE'YE VERECEĞİZ'' 

     TMSF Satış Komisyonu Başkanı Fethi Çalık da komisyonun, adanın 13 trilyon liradan aşağı satılmaması yönünde karar aldığını, bu bedelin üzerine çıkılmadığı için de satışın kapandığını söyledi. 
     Çalık, ''Bundan sonra eğer yazılı bir teklif olursa, tekrar satışa çıkacağız, eğer satılmazsa, her durumda yüzde 50'sine fon alacak. Fon aldıktan sonra bunu Hazine'ye vereceğiz'' dedi. 
     Yazılı teklif verme için bir sürenin bulunmadığını ve 1-2 hafta bekleneceğini kaydeden Çalık, ''O da olmazsa, fon alacağına mahsuben alacak'' diye konuştu. 
     Satış komisyonu olarak adayı 13 trilyon liradan aşağı vermeyi düşünmediklerini vurgulayan Çalık, bir gazetecinin, ihalelere yönelik tehdit bulunup bulunmadığına ilişkin sorusuna şu yanıtı verdi 
     ''Yok öyle bir şey, şu ana kadar yaptığımız ihaleler ortada. Aralık ayında da 120 trilyon liranın üzerinde ihalemiz var ve bundan sonra ihaleler devam edecek. Öyle tehdit falan yok. Bütün satışları bu prosedürde yapacağız.'' 

     
</TEXT>
</DOC>
