<DOC>
<DOCNO> 262572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonyas15.html </URL>
<DATE> 2004/08/11/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Truva Atı'nın montajının tamamlanması Eylül'ü bulacak... 
</HEADLINE>
<TEXT>

     ''Troy'' filminde kullanılan ve sabah saatlerinde Çanakkale'ye gelen ''Truva Atı''nın parçaları, Çanakkale Belediyesi'ne ait atölyeye indirilmeye başlandı. Belediye Başkanı Ülgür Gökhan, her iki ''Truva Atı''nın da kentin mobilyaları haline geldiğini söyledi. 
     Belediye Başkanı Ülgür Gökhan, gazetecilere yaptığı açıklamada, atın daha önce havaalanında bulunan bir hangarda monte edilmesinin düşünüldüğünü, ancak daha çok imkan bulunan Belediye'ye ait atölyede karar kılındığını belirtti. 
     Gökhan, kendi atölyelerinde ihtiyaç duyulan her şeyin bulunduğunu belirterek, ''Burada atın ön montajını yapacağız. Daha sonra geçici olarak sergileneceği Morabbin Parkı'nda montaj devam edecek. Tahminen montajın tamamlanması, Eylül ayının ortalarını bulacak'' dedi. 
     Atın kendisinin tarihi olmamasına rağmen tarihi bir dayanağı bulunduğunu hatırlatan Gökhan, şunları söyledi 
     ''Filmde kullanılan at, hayal kurma ve orijinallik açısından kent turizmine katkı sağlayacaktır. Şimdi ilimiz sınırları içinde 2 tane 'Truva Atımız oldu. Truva Antik Kenti'nde bulunan at, tarihi bir at olmanın yanı sıra kentin objesi haline geldi. Filmdeki at ise daha medyatik bir durumda. Şekilsel olarak da mantıksal bir şekle sahip. Bence filmde kullanılan at, daha çok ilgi çekecek. Her ikisi de orijinal bir hal aldı. Bunlar kentimizin mobilyaları haline geldi.'' Atın indirilmesini, Vali Süleyman Kamçı ile çok sayıda yerli ve yabancı basın mensubu da takip etti. 
     
</TEXT>
</DOC>
