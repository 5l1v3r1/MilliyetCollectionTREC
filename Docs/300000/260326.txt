<DOC>
<DOCNO> 260326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur20.html </URL>
<DATE> 2004/08/03/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Cemaatten tepki Baz istasyonu kurulursa camiye gitmeyiz 
</HEADLINE>
<TEXT>

     Zonguldak'ta bir caminin minaresine GSM firması tarafından baz istasyonu kurulacak olması, mahalle sakinlerinin tepkisine neden oldu. Mahalle sakinleri, baz istasyonu kurulması durumunda camiye girmeme kararı aldı. 
     Bahçelievler Mahallesi'nde, bir GSM firması tarafından Sendika Camii'ne baz istasyonu kurma çalışmalarına tepki gösteren mahalle sakinleri, caminin önünde toplanarak, ''sağlığımıza zarar verdirmeyeceğiz'' şeklinde slogan attı. 
     Bahçelievler Mahallesi Muhtarı Bülent Tüzün, yaklaşık 3 ay önce de camiye baz istasyonu kurulmak istendiğini, ancak mahallelilerin tepkisi üzerine vazgeçildiğini söyledi. 
     Sendika Cami Yaptırma ve Yaşatma Derneği'ne ait camide baz istasyonu kurulması konusundaki kararı derneğin verebileceğini savunan Tüzün, şöyle konuştu 
     ''Şu anda, caminin avlusuna baz istasyonuyla ilgili gerekli malzemelerin bulunduğu kulübe konuldu. Baz istasyonunun faaliyete geçmesi durumunda cemaat olarak camiye girmeyeceğiz. Kimsenin, halkın sağlığıyla oynamaya hakkı yok. Gerekirse mahallemizdeki yaklaşık 25 bin kişiden, söz konusu GSM şirketinin hattını kullanmamalarını isteyeceğiz. Baz istasyonu için gerekli izin eski imar planlarına dayandırılarak alındığından yasal değildir. Çünkü, caminin yakınında evler bulunmakta.'' Sendika Cami Yaptırma ve Yaşatma Derneği Başkanı Rasim Tozkoparan da cemaatin baz istasyonunun kurulmasına haklı gerekçelerle tepki gösterdiğini, camiye girmeme kararını kendisinin de desteklediğini belirtti. 
     
</TEXT>
</DOC>
