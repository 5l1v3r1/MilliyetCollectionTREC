<DOC>
<DOCNO> 257182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur29.html </URL>
<DATE> 2004/07/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunanlı işadamına infaz... 4 kişi gözaltına alındı... 
</HEADLINE>
<TEXT>

     Gaziosmanpaşa'da Yunanistan uyruklu Dimitris Papadopulos'un hayatını kaybettiği silahlı saldırı olayına ilişkin, 4 kişi gözaltına alındı. 
     Alınan bilgiye göre, Turgut Günder'in de yaralandığı olayla ilgili soruşturma, emniyet birimlerince sürdürülüyor. Olaya karıştıkları ileri sürülen H.B. ve İ.B. adlı 2 kardeş, Organize Suçlar Şube Müdürlüğü'ne gelerek ifade verdi. 
     Olayla hiçbir ilgileri bulunmadığını söyleyen 2 kardeş, daha sonra serbest kaldı. 
     Bu arada, konuya ilişkin, Gaziosmanpaşa İlçe Emniyet Müdürlüğü'nce 4 kişinin gözaltına alındığı kaydedildi. 
     Turgut Günder yönetimindeki 34 H 9485 plakalı otomobil, önceki akşam TEM Otoyolu'nda seyir halindeyken, plakası alınamayan bir araçtaki kişilerce otomobile ateş açılmıştı. 
     Araçta bulunan Yunanistan uyruklu Dimitris Papadopulos başına isabet eden kurşunla ağır, sürücü Turgut Günder de hafif şekilde yaralanmıştı. 
     Saldırganlar olay yerinden kaçarken, İstanbul Üniversitesi Tıp Fakültesi Hastanesi'ne kaldırılan yaralılardan Papadopulos hayatını kaybetmişti. Papadopulos'un cenazesi, yakınlarınca dün Adli Tıp Kurumu morgundan alınmıştı. 
     
</TEXT>
</DOC>
