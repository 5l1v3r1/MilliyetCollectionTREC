<DOC>
<DOCNO> 291198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur14.html </URL>
<DATE> 2004/11/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Nikahsız eşin bacaklarına kurşun 
</HEADLINE>
<TEXT>

     Hasan KIRMIZITAŞ DHA 

GAZİANTEP'te 24 yaşındaki Ferdi Yılmaz, kendisini terk eden nikahsız eşi 22 yaşındaki Zeliha Çanoğlu'nu her iki bacağından tabancayla vurarak yaraladı. 
     Geçen yıl düğün yaparak nikahsız evlenen Zeliha Çanoğlu, aralarında sürekli anlaşmazlık çıkan Ferdi Yılmaz'ı terk ederek Kayaönü Mahallesi'ndeki baba evine döndü. Ferdi Yılmaz, arkasından gittiği Çanoğlu'ndan evine dönmesini istedi. Olumsuz yanıt alan Yılmaz, üzerinde taşıdığı ruhsatsız tabancasını çekerek Çanoğlu'nun her iki bacağına birer kurşun sıktı. Kanlar içinde kalan Zeliha Çanoğlu kaldırıldığı Gaziantep Devlet Hastanesi'nde tedavi altına alındı. Ferdi Yılmaz ise kayıplara karıştı. İki bacağından vurulan Çanoğlu, Ferdi Yılmaz ile severek birlikte olduğunu belirterek, şöyle dedi 
     "Çok sevdim ve mutlu olmak için evlendim. Ferdi çok iyi bir insan ama kayınvalidem her şeye karışıyor. Bir kaç kez kendisinden ayrılıp annemin yanına gittim. Ama her defasında ikna edip beni yeniden eve götürdü. Ancak, artık yaşadıklarıma dayanamıyordum ve ayrılmakta kesin kararlıydım. Ferdi ayrılmak istemediği için beni vurdu. Bundan sonra birleşmemiz kesinlikle söz konusu olamaz. Ben genç kızlara sevdiği insanlarla evlenirken, kayınvalidelerinden ayrı oturmalarını tavsiye ediyorum. Çünkü, kayınvalidem olmasa bunların hiçbiri olmayacaktı.'' 
     
</TEXT>
</DOC>
