<DOC>
<DOCNO> 267525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun09.html </URL>
<DATE> 2004/08/30/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Allavi, direnişçilerle görüşmüş 
</HEADLINE>
<TEXT>

     Irak Başbakanı İyad Allavi'nin, hükümetin af teklifini kabul etmeleri için Iraklı direnişçilerle özel olarak görüştüğü bildirildi. 
     Washington Post gazetesinin Bağdat muhabiriyle mülakat yapan Allavi, Felluce, Ramadi ve Samarra gibi direnişin yoğun olduğu kentlerden gelen temsilcilerle haziran ayında göreve başlamasından kısa bir süre sonra görüştüğünü, ancak henüz herhangi bir anlaşmaya varamadığını söyledi. 
     Son olarak önceki gün Samarra kentinden gelen bir heyetle görüştüğünü belirten Allavi, şimdiye kadar direnişçileri ikna edemese de belli ilerlemeler olduğuna inandığını, bazı temsilcilerin ''at değiştirmeye'' ve af teklifini ciddiye almaya başladığını ifade etti. 
     Allavi, bu ay başında silah ve patlayıcı bulundurma ve saldırı niyetinde olma gibi ''küçük suçlar'' işlediğini kabul eden Iraklı direnişçilere af çıkarıldığını ilan etmişti. 
     
</TEXT>
</DOC>
