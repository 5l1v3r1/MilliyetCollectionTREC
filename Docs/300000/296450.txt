<DOC>
<DOCNO> 296450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/spor/spo02.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocuklar dersini aldı' 
</HEADLINE>
<TEXT>


İngiliz medyası, Fenerbahçe'den ağır bir yenilgi alan Manchester'a ağır eleştiriler yaptı. Alex Ferguson'un büyümekte olan genç kadrosunun Türkiye sınavını geçemediğini yazdı 


'Türk lokumunda boğuldu' 
İNGİLİZ basını Fenerbahçe - Manchester United maçına geniş yer ayırdı. The Guardian gazetesi, "Manchester United, Türk lokumunda boğuldu" başlığını kullandı. Tuncay'ın attığı ilk golün, United'ın Türk topraklarında yediği ilk gol olduğunu belirten Guardian yazarı, bu golü "harika" diye yorumladı. Daily Mail gazetesi, United'ın büyümekte olan gençlerinin Türkiye sınavını geçemediğini belirtti. 

'Asla unutulmayacaklar' 
GAZETE bu yenilginin Manchester'ın oynadığı son 40 Şampiyonlar Ligi maçında aldığı 6. yenilgi olduğunu da hatırlattı. "Pek çok kişi bunu unutmaya çalışacak" diyen Mail yazarı, "Ancak bu maçta oynayan oyuncular unutulmayacaklarından emin olmalı" diye yazdı. "Unitedlı çocuklar Türkiye'den iyi bir ders aldı" başlığıyla haberine yer veren The Independent gazetesi ise Ferguson'ın onbirini kumar olarak niteledi. 

'Öğrenme süreci hızlandı' 
THE Daily Telegraph, "Tuncay'ın üçlemesi United'ı ikinciliğe geriletti" başlığını attı. Grubunda ikinci duruma düşmenin de United açısından olumlu tarafları olacağını belirten yazar, Barcelona, Real Madrid ve Bayern Münih'ten uzak durma olanağı vermesi açısından yenilginin getirdiği bazı avantajlar da bulunduğunu yazdı. The Times ise "Aldıkları bu ders United'ın genç kadrosunun öğrenme sürecini hızlandırdı" yorumunu yaptı. 

'Fener'in intikamı' 

UEFA'NIN resmi internet sitesi, Manchester United maçıyla ilgili olarak, "Fenerbahçe, intikamını aldı" yorumunu yaptı. Sarı - Lacivertli takımın eksik kadroyla karşısına çıkan Manchester'dan 6-2'nin rövanşını aldığını belirten ve özellikle Tuncay Şanlı'dan övgüyle söz eden internet sitesi, yıldız futbolcunun maç boyunca bitmek bilmeyen enerjik yapısına değindi, kanatları çok iyi kullandığını yazdı. Fenerbahçe'nin Brezilyalı futbolcusu Alex de Souza'ya da yer veren site, Sambacı'nın "orkestra şefi" gibi takımı yönettiğini söyledi. 

Tuncay'ın değeri 10 milyon 

YUSUF KOBAL 

Avrupa konuşuyor 
SEZON başında Fenerbahçe ile üç yıllık sözleşme imzalayan Tuncay, kendisini izlemeye gelen menajerler ve Manchester United Teknik Direktörü Ferguson'ın beğenisi toplarken, transfer gündeminin de başına geçti. Attığı üç gol ve muhteşem futboluyla ünlü kulüplerin iştahını kabartan genç yıldız, sezon sonuna kadar tüm gözlerin üzerinde olacağını bir kez daha kanıtladı. 

Kolları sıvadılar 
AVRUPA'DA özellikle Milan'da forma giymeyi hayal eden Tuncay için Fenerbahçe Yönetimi de kolları sıvadı. Milli oyuncu için en az 10 milyon dolar bonservis ücreti belirlendiği ve Tuncay'ın da istemesi halinde sezon sonunda transfere yeşil ışık yakılabileceği öğrenildi. Genç oyuncunun Avrupa'dan iyi bir teklif gelmesi halinde Sarı - Lacivertli takımdan ayrılmayı düşündüğü ifade edildi. 

Üçüncü sırada 

ŞAMPİYONLAR Ligi'nde ilk tur grup maçlarının ardından ortaya çıkan bireysel istatistiklerde, Fenerbahçeli futbolcular içinde en başarılısı Tuncay Şanlı oldu. Tuncay, Manchester United'ın Hollandalı yıldızı Ruud Van Nistelrooy'un 8 golle ilk sırada bulunduğu gol krallığı klasmanında, 5 golle 3. sırayı aldı. Milli futbolcu, kaleyi bulan şutlarda da 13 şutla yine 3. sırada yer buldu. Grup maçlarının en hırçın futbolcusu ise Servet Çetin'di. Servet, en çok kırmızı kart 2 gören oyuncu oldu. 

'Kaç gol atarız ' 

Galatasaray anketi 
ALİ İSMET URAL 

MANCHESTER United maçında sakatlığı nedeniyle forma giyemeyen Pierre Van Hooijdonk, "www.pierrevanhooijdonk.com" isimli sitesinde ilginç bir anket başlattı. Hollandalı yıldız oyuncu, "Galatasaray'a kaç gol atarız " başlıklı ankette 6 gol seçeneği verdi. Bu ankete düne kadar katılanlar 35 ile en çok 6 golü işaretlediler. Bu arada Hooijdonk verdiği demeçte, Manchester maçında oynayamadığı için çok üzüldüğünü belirtti, "Takımımla gurur duyuyorum. Maçı izlemekten büyük keyif aldım" dedi. 

"Tuncay muhteşemdi" 
HOOİJDONK, arkadaşlarının mükemmel oynadığını söyledi, "Tuncay muhteşemdi" diye konuştu. Hollandalı futbolcu. Daum ile aralarında sorun olmadığını vurguladı, gazetelerle sorun yaşadığını belirtti. Hooijdonk, "Örneğin NAC Bredalı futbolcular ve teknik heyetle maçtan önce yemek yedik. Onlar eski arkadaşlarım. Ancak kameralar hep bizi takip etti ve bu basına değişik dille yansıtıldı. Ayrıca hocamla problem yaşıyormuşum gibi bir hava yaratılıyor" ifadelerini kullandı. 

Dev maça Cem Papila 

SÜPER Lig'de pazar günü oynanacak Galasaray - Fenerbahçe karşılaşmasına Cem Papila atandı. Kariyerinde ilk kez bir derbide düdük çalacak olan Papila, bugüne dek Galatasaray ve Fenerbahçe'nin 5'er maçında görev aldı. Genç hakemin yönettiği müsabakalarda Fenerbahçe, 4 galibiyet, 1 yenilgi, Galatasaray ise 3 galibiyet, bir beraberlik, bir yenilgi elde etti. Bu sezon sekiz maça çıkan Cem Papila'nın yönetiminde Galatasaray evinde Konyaspor'u 3-1, Kayserispor'u 5-1, Fenerbahçe de deplasmanda Gençlerbirliği'ni 2-1 yendi. 


</TEXT>
</DOC>
