<DOC>
<DOCNO> 268332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/spor/spo03.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Petre fırsatı kaçtı 
</HEADLINE>
<TEXT>


Galatasaray yönetiminin, elden çıkarmaya çalıştığı Petre için bir ay önce Nantes'tan gelen teklifi geri çevirdiği ortaya çıktı. Cim-Bom'un "Tamam" başvurusu ise geç kaldı 

HALİL ÖZER 


500 bin Euro 
GALATASARAY'IN, Petre konusunda büyük bir fırsat kaçırdığı ortaya çıktı. Sarı - Kırmızılı yönetim tarafından istenmeyen, Teknik Direktör Hagi'nin görüşü doğrultusunda gönderilmesine karar verilen Rumen futbolcuya, bundan bir ay önce Nantes'ın talip olduğu öğrenildi. Cim - Bom'un kapısını çalan ünlü Fransız kulübünün, bu futbolcuya karşılık 500 bin Euro bonservis bedeli ödemeye hazır olduğu ifade edildi. 

"Bizde oynayacak" 
SARI - Kırmızılı yönetimin yapılan bu öneriyi değerlendirirken,"Petre'ye ihtiyacımız var. Bizde oynayacak" diye, Nantes'ın teklifini kabul etmediği bildirildi. Ancak Cim - Bom, aradan çok kısa bir süre geçmesinin ardından, yabancı kontenjanını boşaltmak için Petre'yi gönderme kararı aldı. Fransızlar'a başvuran Cim - Bom, bu kez "Biz onun yerine oyuncu aldık" yanıtıyla karşılaştı. 

Son Aslan Can 

ERHAN TELLİ 

Üç yıllık imza attı 
CİM-BOM, transferin son gününde Samsunsporlu genç futbolcu Can Ulun'a dün akşam Florya'da üç yıllık imza attırdı. Hagi'nin isteğiyle pilot takım olan Beylerbeyi'ne transfer edilen 21 yaşındaki futbolcunun, kadro fazlalığı nedeniyle ocak ayına kadar Sarı - Kırmızılılar'la antrenmanlara çıkacağı, ancak Beylerbeyi forması giyeceği öğrenildi. Devre arasında Galatasaray kadrosuna kazandırılacak olan Can için, bonservis bedeli ödenmediği belirtildi. 

PAF'tan takviye 
SARI-Kırmızılı takım, dün çift idman yaptı. Sakat olan Suat salonda çalışırken, Ümit Karan düz koşu yaptı. Almanya'ya giden Conceiçao da çalışmada yer almadı. Milli futbolcular nedeniyle eksik çalışan Cim-Bom'un hocası Hagi, PAF takımdan Özgürcan, Cafer Can, Cihan Can ve Mülayim'le takviye yaptı. Lucesculu Shakhtar Donetsk takımında forma giyen Batista da dün Florya'ya geldi. Bu arada kalp spazmı geçiren yönetici Fatih Gökşen'in durumunun iyi olduğu bildirildi. 

Şükür'den itiraf 

GALATASARAY'IN Süper Gol Silahı Hakan Şükür, Fenerbahçe ile ikinci yarıda Kadıköy'de oynanacak maçla ilgili ilginç bir itirafta bulundu. Ligin bitimine bir hafta kala yapılacak derbi ile ilgili soruya Hakan, "O stadın ilginç bir atmosferi var. İnşallah şampiyonluğumuz o staddaki maça kalmaz" diye yanıt verdi. 

Gürsoy pes etmedi 

Fatih'e üzüldü 
BOZHAN MEMİŞ 

İKİNCİ Başkan Ergun Gürsoy, Fatih Akyel transferinin olumsuz sonuçlanması nedeniyle üzgün olduğunu açıkladı. Gürsoy, Fatih Akyel'i evladı gibi sevdiğini dile getirerek, "Onun için birçok kişiyi karşıma aldım. Gelmesini istemeyenler de var, isteyenler de... Ama ben çok istiyordum. Fenerbahçe bırakmadı. Kendilerinin ihtiyacı varmış. Fatih bizim evladımız, sezon sonu kadromuza katmak için çalışacağız. Sözleşmesi bitiyor. İnşallah sene sonunda bizde olacak" ifadesini kullandı. 



</TEXT>
</DOC>
