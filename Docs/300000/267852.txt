<DOC>
<DOCNO> 267852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy03.html </URL>
<DATE> 2004/08/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
32 yıl sonra bir Rus lider Türkiye'ye geliyor... 
</HEADLINE>
<TEXT>

     Türkiye, Rusya Devlet Başkanı Vladimir Putin'in bu hafta yapacağı ziyaretle, 32 yıl aradan sonra ilk kez bir Rus liderini ağırlamaya hazırlanıyor. 
     Ankara, 32 yıl aradan sonra Rusya'dan Türkiye'ye resmi temaslarda bulunmak için gelen ilk Rus devlet başkanı olacak olan Putin'in ziyaretine büyük önem veriyor. 
     İki ülke ilişkileri tarihinde Rusya'dan Türkiye'ye en üst düzeydeki ziyaret, 1972 yılında, ''Yüksek Sovyet Prezidyumu Başkanı'' Nikolay Podgornıy tarafından yapılmıştı. 
     Ziyaret, Türk-Rus ilişkilerinin geliştiği, ticari ve ekonomik ilişkilerin güçlenerek çeşitlendiği, uluslararası alanda çok önemli gelişmelerin olduğu bir döneme rastlaması açısından her iki ülke için de büyük önem taşıyor. 
     Putin'in ziyaretinin ardından Cumhurbaşkanı Ahmet Necdet Sezer'in Moskova'ya gitmesi, Başbakan Recep Tayyip Erdoğan'ın da bu yıl içinde Moskova'ya bir çalışma ziyaretinde bulunması planlanıyor. 
     
     GÜNDEMDE NELER VAR 

     Putin'in Ankara temaslarında özellikle ticari ve ekonomik ilişkiler olmak üzere ikili ilişkilerin tüm yönlerinin yanı sıra bölgesel ve uluslararası sorunların masaya yatırılması öngörülüyor. 
     İki ülke ilişkilerinin son dönemde büyük ivme kazandığını, karşılıklı çok sayıda üst düzey ziyaretler yapıldığını kaydeden kaynaklar, Putin'in temaslarında, çeşitli bölgesel forumlarda Rusya Federasyonu ile olan ilişkilerin, Kafkasya ve Orta Asya cumhuriyetlerindeki önemli gelişmelerin masaya yatırılacağını, ayrıca enerji konusunun iki ülkenin gündeminde geniş yer tuttuğunu belirtiyor. 
     Ziyaret sırasında Türk tarafının iki ülke arasındaki ticarette Türkiye aleyhine olan dengeyi gündeme getirmesi beklenirken, Rus tarafı çeşitli vesilelerle yaptığı açıklamalarla, ticaret dengesinin Rusya'daki müteahhitlik işleri ve turizmle dengelendiğini savunuyor. 
     Görüşmelerde gündeme gelecek olan en önemli konulardan birini de Boğazlardaki tanker trafiği konusu oluşturacak. Ankara, Boğazlardan yılda 135 milyon ton petrol geçtiğini ve Kazak petrollerinin de Karadeniz'e indirilmesiyle bu rakamın 2010 yılında yüzde 50 oranında artacağını hatırlatacak ve Boğazların bu trafiği kaldırmasının mümkün olmayacağını vurgulayacak. 
     Ankara, Boğazları bu yükten kurtaracak alternatif tüm projelere açık olduğu mesajını vererek, alternatif yollara tüm şirketlerin uyması gerektiğine dikkati çekecek. Aksi takdirde, alternatif yollara uyanların maliyeti artarken, Boğazlarda trafik rahatlayacağı için alternatif hatlar yerine boğazları kullanmaya devam edecek şirketlerin ödüllendirilmiş olması gibi bir durum ortaya çıkacak. 
     Rus tarafının Rus gemilerinin ve denizcilerinin yaşadığı sıkıntıları gündeme getirmesine karşılık, Ankara da Rus sınır kapılarında ve havaalanlarında yaşanan vize sıkıntısını, Türk vatandaşlarına yönelik uygulamalardaki aksaklıkları gündeme getirecek. Türk tarafı, Türk vatandaşlarına yönelik kolaylaştırılmış ve sadeleştirilmiş vize sistemi uygulanmasını da isteyecek. 
     
     TÜRKİYE ÜZERİNDEN AVRUPA'YA RUS GAZI 

     Ankara'daki görüşmeler sırasında Rus gazının Mavi Akım hattı üzerinden Avrupa'ya taşınması konusu da gündeme gelecek. 
     Başbakan Erdoğan'ın AK Parti Genel Başkanı sıfatıyla 2002 yılında Rusya'da görüştüğü Putin, Mavi Akım boru hattı üzerinden Avrupa'ya gaz taşınmasını önermiş, ancak bu konu daha sonra gündeme gelmemişti. 
     Görüşmelerde ayrıca Çeçen ayrılıkçılar ve PKK Kongra-Gel terör örgütüyle ilgi konuların da gündeme gelmesi beklenirken, Rus tarafının Çeçen ayrılıkçılar konusunda Türkiye'de eskiye nazaran daha iyi bir işbirliği olduğunu ve bunun daha da ilerletilmesi temennisini dile getirmesi bekleniyor. 
     Kafkaslar, Ortadoğu ve Irak konularının da görüşmelerde gündeme ele alınması öngörülüyor. Hem Moskova, hem Ankara, Irak'ta BM'nin ön planda olması fikrini destekliyor. 
     Putin'in görüşmelerde Türk Silahlı Kuvvetleri'nin taarruz helikopteri ihalesine katılan Rusya-İsrail yapımı ''Erdoğan'' helikopteri için ısrarını sürdürmesi de bekleniyor. 

     
</TEXT>
</DOC>
