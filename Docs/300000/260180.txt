<DOC>
<DOCNO> 260180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun19.html </URL>
<DATE> 2004/08/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Terör alarmı İtalya'ya sıçradı, maç iptal edildi... 
</HEADLINE>
<TEXT>

     El Kaide ile bağlantılı olduğu ileri sürülen Ebu Hafs El Masri Tugayları adlı terör örgütünün İtalya'ya yönelik tehditleri artırması, İtalyan yetkilileri harekete geçirdi. 
     İtalya İçişleri Bakanlığı'nda dün yapılan zirvede, terör tehdidine karşı olağanüstü önlemlere başvurulması kararlaştırıldı. İçişleri Bakanı Giuseppe Pisanu başkanlığında yapılan toplantıda, 13 bin olası hedefin 23 bin güvenlik görevlisi tarafından sıkı kontrol altında tutulmasının kararlaştırıldığı kaydedildi. 
     Korunacak hassas hedeflerin arasında Vatikan ilk sırada yer alıyor. Tarihi bazilikalar ve kiliseler, müzeler ve diplomatik temsilciliklerdeki koruma önlemleri artırıldı. 
     Daha önce 21 Ağustos'ta Libya'nın başkenti Trablus'ta oynanacağı açıklanan AC Milan ve SS Lazio arasındaki İtalya Süper Kupa maçı da güvenlik gerekçesiyle iptal edildi. Maçın Trablus yerine, aynı tarihte Milano'da San Siro'da oynanması kararlaştırıldı. 
     Türkiye'den Devlet Bakanı Mehmet Aydın'ın da davetli olduğu, Milano'da 5-7 Eylül'de düzenlenecek dinlerarası diyalog toplantısına yönelik güvenlik önlemlerinin de artırılacağı kaydedildi. 
     İtalya İçişleri Bakanı Pisanu, ''Son günlerde terör örgütlerinin medya aracılığıyla İtalya'ya yönelik tehditlerinde artış var. Güvenlik alarmını yüksek tutmak durumundayız'' dedi. 
     
</TEXT>
</DOC>
