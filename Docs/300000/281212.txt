<DOC>
<DOCNO> 281212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko21.html </URL>
<DATE> 2004/10/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
IMF Gelişmiş ülkelere yönelik modeller geri ülkelerde fayda vermez 
</HEADLINE>
<TEXT>

     IMF Danışmanı ve Araştırma Bölümü Direktörü Raghuram Rajan, gelişmiş ülkelerin uyguladığı ekonomik modellerin, geri kalmış ülkeler için fayda sağlamayabileceğini bildirdi. 
     IMF tarafından çıkartılan Finance Development dergisinde ''Daha önce uygulanmış modeller neden en iyi yol gösterici olmayabilir'' başlıklı makalesi yayımlanan Rajan, aynı politikaların gelişmiş ve geri kalan ülkelerde farklı sonuçlar doğurmasına neden olarak ''güçlü kurumların oluşturulamaması, sağlıklı yasal altyapının kurulamaması ve vergi idaresindeki eksiklikleri'' gösterdi. 
     ''Mahkemelerin hızlı ve tarafsız işlemesi, fikri mülkiyet haklarının güvence altına alınması ve vergilendirme gibi alanlarda kurumsal yetersizlikler, kalkınma iktisadında bazı ülkelerin hala neden yoksulluğu yenecek kadar hızlı büyüyemediklerini açıklayan temel argümanlardır'' diyen IMF Araştırma Bölümü Direktörü Rajan, güçlü kurumların nasıl oluşturulup yaşatılacağı konusunda ise ekonomistlerin yeterli teoriler geliştirtmekte başarısız kaldıklarını savundu. 
     Rajan, Finance Development dergisinde yayınlanan makalesinde şu görüşlere yer verdi ''Daha uygun bir düşünce sistemi geliştirilmedikçe, sadece kurumlarla ilgili öneriler, geri kalmış ülkelerin daha şüpheci görüşlere açık hale gelmesini sağlar. 
     Örneğin, bu ülkelerde eksik olan ya da esnek olmayan çalışma hayatıyla ilgili yasalar, şirketlerin pazar koşulları karşısında işçi çıkarmasını imkansızlaştırdığından verimsizlik kaynağı olarak görülür. Buralarda güçlü sendikalar sık sık fidye için ekonomiyi rehin alabilir. Ama eğer mahkemeler yavaş işleme yanında yolsuzluğa da bulaşmışsa, haksız işten çıkartılan bir işçi hakkını geri alamaz.'' ''Kurum oluşturma''nın uluslararası finans kuruluşlarının karşılaştığı yeni bir alan olduğunu belirten Rajan, ''Bu konuda uygulamalar sonucu kazanılan birikimler, akademik bilgilere kıyasla daha faydalı yol göstericimiz oluyor'' görüşünü dile getirdi. 
     
</TEXT>
</DOC>
