<DOC>
<DOCNO> 273525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/siyaset/asiy.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı çizgi aşıldı 
</HEADLINE>
<TEXT>


TCK'nın geri çekilmesiyle gelinen noktayı Milliyet'e değerlendiren AB Komisyonu yetkilisi Yasa 6 Ekim'e dek çıkmazsa, Türkiye değerlendirmesi aralıktaki zirveye yetişmeyebilir... 

GÜVEN ÖZALP Brüksel 


Türkiye'nin TCK tasarısını geri çekmesi AB Komisyonu'nun genişlemeden sorumlu üyesi Günter Verheugen ve yakın çalışma çevresinde büyük hayal kırıklığı yaşanmasına neden oldu. 
İlerleme Raporu'na haftalar kala bu yönde bir adım atılmamasına anlam veremeyen Türkiye konusunda tam yetkili Komisyon kaynakları, gelinen noktayı Milliyet'e değerlendirdi 
SALT ZİNA SORUNU DEĞİL Sorun artık zina sorunu olmaktan çıktı. Bu tartışma başladığında, Ankara'ya siyasi açıdan uygun düşmeyeceğini ve zorluklar yaratacağı mesajını sessiz bir şekilde veriyorduk. Ancak gelinen noktada Kopenhag kriterleriyle doğrudan ilişkili TCK'nın tamamı rafa kalktı. Türk hükümetinin bu adımıyla kırmızı çizgi aşıldı. 
ŞARTLI OLUR TCK'nın, İlerleme Raporu'nun yayımlanacağı 6 Ekim'e kadar kabul edilmemesi halinde müzakerelere başlama kararı alınamaz. Önünüze yeni bir liste verilir ve bunları yapmadan kriterleri tamamlamış sayılmazsınız. Kontrol için yeni bir değerlendirme gerekir. Bunu yeni Komisyon yapar. Ancak değerlendirmenin 17 Aralık zirvesine yetişme garantisi olmaz. Lehinize olan dengeler, aleyhinize dönebilir. 
İÇ İŞLERİNE KARIŞMIYORUZ AB'nin yaptığı uyarıları iç işlerine karışmak olarak algılamak yanlış. AB'ye girmek istiyorsanız, bazı kurallara uymak zorundasınız. Yapılan uyarı bu yöndeydi. 1998'den bu yana benzer uyarılarda bulunuyoruz. 
ERDOĞAN'DAN BEKLEMİYORDUK Başbakan Erdoğan, şu ana kadar çok başarılı bir taktik izledi. Çok daha zor ve hassas konularda dahi bu kadar sorun yaşanmamıştı. TCK'nın geri çekilmesi Türkiye'de reformları frenleyen kesimlerin tavrıyla aynı etkiyi yarattı. Açıkçası Erdoğan'ın bu yönde tavır takınmasına şaşırdık. Avrupa'da Türkiye fikrine düşman olan bir kesim var. Onlar önündeki argümanlarımızı zora sokan bir adım oldu. 
KÜRTAJLA KARIŞTIRMAYIN Erdoğan'ın Brüksel'de, diğer ülkelerdeki kürtaj uygulamalarına dikkat çekeceği duyumları var. Zinayla kürtajı karıştırmamak gerek. Kürtajda bir bakıma yaşam, ölüm ele alınıyor. Zina ise tamamen özel yaşamla ilgili. İlkinde ortak bir uygulama yok. İkincisi ise hiçbir AB ülkesinde ceza konusu değil. 
LİSTEDE VARDI TCK'nın yasalaşması, haziranda Türkiye'ye verilen belgede ilk sıralardaydı. 



</TEXT>
</DOC>
