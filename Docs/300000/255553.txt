<DOC>
<DOCNO> 255553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/spor/axspo02.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a ilk uyarı 0-1 
</HEADLINE>
<TEXT>


Galatasaray, Hollanda kampındaki ilk ciddi sınavında Kızılyıldız'a tek golle teslim oldu. Cim-Bom, olumlu bir görüntü sergilemesine rağmen 48'de Zigic'in golüne boyun eğdi 


Bir şut direkte 
GALATASARAY, Sırp Ligi'nin güçlü takımı Kızılyıldız'a tek golle teslim oldu. İlk yarıda rakibiyle başa baş bir mücadele ortaya koyan Sarı - Kırmızılılar, devreyi golsüz tamamladı. 36'da ise Zigic'in aşırtma vuruşu üst direkten döndü. Sırp ekibi, maçın tek golünü 48. dakikada buldu. Kaptan Uptokic'in soldan ortasına karambolde Zigic dokundu ve takımını galibiyete taşıdı. Aslan bu sonuçla Hollanda kampından ilk yenilgisini alarak döndü. 

Maçın karnesi 
HAKEM Andre Stachovich, Markus Kuhl, Thorsten Jorend 
KIZILYILDIZ Diyakikovic 7 - Miladinovic 6 , Djordjevic 6 Bijevac Dk.46 6 , Uptokic 8 , Basta 7 - Stonaic 6 , Krivokadic 6 Jankovic Dk.46 6 , Milovanovic 6 Tintor Dk.70 4 , Popov 6 - Zigic 8 , Pantes 6 Perovic Dk.46 6 
GALATASARAY Aykut 7 - İbrahim 7 Cihan Dk.60 5 , Suat 6 , Bülent 6 Uğur Dk.46 5 , Hakan Ünsal 6 Mülayim Dk.89 - Hasan Şaş 8 Sabri Dk.60 6 , Conceicao Volkan Dk.22 5 Arda Dk.89 , Saidou 6 Ergün Dk.67 6 , Baliç 8 Bratu Dk. 60 4 - Arif 5 Necati Dk.46 6 , Hakan Şükür 5 Ümit Karan Dk.60 5 
GOL Zigic Dk.48 
SARI KARTLAR Suat, Bülent, Hakan Ünsal, Ümit Karan, Necati Galatasaray , Stonaic, Jankovic Kızılyıldız 

Conceicao korkuttu 

CİM - BOM'UN yeni transferi Conceicao, 18. dakikada, Kızılyıldız Kaptanı Uptokic'in darbesiyle geçici bir şuur kaybı yaşadı. Kafasını yere çarpan ve bayılan Brezilyalı, 20'de yerini Volkan'a teslim etti. Kulüp Doktoru Murat Çevik, Sarı - Kırmızılı oyuncuyu kendine getirmek için uzun süre çabaladı. Conceicao sedyeyle soyunma odasına götürüldü. Sambacı daha sonra kendine geldi. 
CONCEİCAO'NUN sakatlık pozisyonu sırasında hakemin sedyeyi sahaya almamasına sinirlenen Teknik Direktör Hagi, su şişelerini tekmeledi. Hollanda kampını tamamlayan Sarı-Kırmızılılar bugün İstanbul'a dönecek. 20 Temmuz'da Almanya'da ikinci etap çalışmalarına başlayacak olan Galatasaray'da gurbetçi futbolculardan kaleci Aykut ve Ümit Karan, takımdan ayrıldı, Almanya'da kaldı. 

Vize engeli 

CÜNEYT KARAKAYA 

Garantörlük sıkıntısı 
ALMANYA kampının ardından Amerika'ya gidecek olan Galatasaray'ın önüne vize engeli çıktı. Daha önceden vizesi bulunan isimlerde sorun yaşanmazken, vizesi bulunmayan oyuncular için yapılan başvurular için Amerikan Konsolosluğu sorun çıkardı. Amerikalılar, kulübün garantörlüğünü kabul etmedi. 

Avukatlar devrede 
AMERİKAN Konsolosluğu, vizesi olmayan futbolcuların yarın sabah 09.00'da konsoloslukta olmalarını istedi. Ancak Sarı - Kırmızılılar, sorunun üstesinden gelmek için girişimlerini sürdürüyor. Avukatlar aracılığıyla temasta bulunan Galatasaray, işi krize sokmadan halletmek istiyor. 

'Hatasız kul olmaz' 

Canaydın konuştu 
GALATASARAY Divan Kurulu'nun her ay düzenlenen olağan toplantısı dün Galatasaray Lisesi'nde yapıldı. Üyelerin çeşitli konulardaki eleştirilerine yanıt veren Başkan Özhan Canaydın, seçimler sonrasında kendisini yıpratmak için çaba harcandığını vurguladı. Bazı konularda yanlışlar yaptıklarını kabul eden Canaydın, "Hatasız kul olmaz" ifadesini kullandı. 

Gözleri doldu 
ÜYELERİN maddi destek önerisine yanıt veren Galatasaray Başkanı, yaklaşık 10 bin üyenin yarısının aidatlarını bile ödemediğine dikkat çekti. Özhan Canaydın, "Borç yönetmek bir beceridir. Ben bu konuda yetersizim. Hiç borç yönetmedim. Ben söz verdim mi, yerine getirmek zorundayım. Sözümün arkasında duramazsam, gözüme uyku girmez" derken gözlerinin dolduğu gözlendi. 

Galatasaray kayboldu 
KIZILYILDIZ maçı için Almanya'ya gelen Galatasaray kafilesi Köln'de kayboldu. Şehirde yarım saat dolaşan Sarı - Kırmızılılar, otobüsten inip maçın oynanacağı SÜD Stadı'nı sordu. Bu sırada yoldan geçen bir gurbetçinin "Yanlış gidiyorsunuz" uyarısı üzerine doğru yol bulundu. Maç da bu nedenle 10 dakika geç başladı. 

Bratu'nun işi bitti 
CİM - BOM'UN gözden çıkardığı Bratu, Sarı - Kırmızılılar'ın Almanya ve Amerika kamplarına katılmayacak. Rumen oyuncunun, önümüzdeki günlerde takımdan ayrılacağı konuşuluyor. 

Pazar günü isteniyor 
ASLAN, lig fikstürünün belirlenmesinin ardından Futbol Federasyonu'na başvuracak, ilk maçın pazar günü oynanmasını isteyecek. Cim - Bom, Amerika'da 1 Ağustos'ta Porto ile oynadıkları maçın yorgunluğunu göz önünde bulundurarak bu talebi yapacağı belirtildi. 

Song Beni sattılar 
AJANS France Press'e konuşan yeni transfer Song, Lens'ten ayrılmasının kendi kararı olmadığını, Fransız ekibinin para için kendini sattığını söyledi. Shakhtar Donesk ve Real Mallorca gibi kulüpleri istemediğini vurgulayan Kamerunlu futbolcu, "Galatasaray'ı Avrupa futbol arenasında büyük bir şöhrete sahip olduğu için seçtim" dedi. 




</TEXT>
</DOC>
