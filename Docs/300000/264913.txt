<DOC>
<DOCNO> 264913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yasam/yas01.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapkın işadamını uyutup soydular 
</HEADLINE>
<TEXT>


Otostop yapan iki kadını alan işadamı, içkisine atılan ilaçla uyuyunca, arabası da dahil her şeyini kaptırdı 

SERHAT ÜNAL İstanbul 

Beşiktaş'ta bir işadamını otomobiline kadar soydukları öne sürülen iki kadından biri yakalandı. İddiaya göre, geç saatlere kadar eğlendikten sonra Ortaköy'de bir gece kulubünden ayrılan işadamı Y.G., yolda otostop yapan Ebru Gülhan 19 ve Hande Şen'i 23 otomobiline aldı. 

Çalıp kaza yaptılar 
Para karşılığı birlikte olmak için anlaşan üçlü, Tarlabaşı'nda bir otele gitti. Otelde Şen işadamını oyalarken, Gülhan Y.G.'nin içeceği votkanın içine bir hap attı. 
Votkayı içen Y.G. bir süre sonra kendinden geçti. İki kadın da, işadamına ait para, cep telefonu, kredi kartı, yüzük, saat ve BMW marka otomobili alarak kaçtı. 
Gülhan'ın kullandığı otomobil, Beşiktaş'ta aşırı sürat nedeniyle kaza yaptı. Takla atan otomobilden hafif yaralı kurtulan iki kadın, kayıplara karıştı. Sabaha karşı otel görevlilerinin güçlükle uyandırdığı Y.G. soyulduğunu anlayınca savcılığa başvurdu. Savcının talimatıyla harekete geçen polis, Gülhan'ı Ortaköy'de yakaladı. Gözaltına alınan kadının yapılan üst aramasında, Y.G.'ye ait kredi kartları, cep telefonu ve saat ele geçirildi. Gülhan, polisteki işlemlerinin tamamlanmasının ardından çıkarıldığı nöbetçi mahkemece tutuklanarak cezaevine gönderildi. Polis, Gülhan'ın suç ortağının peşinde. 


</TEXT>
</DOC>
