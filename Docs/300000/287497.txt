<DOC>
<DOCNO> 287497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo20.html </URL>
<DATE> 2004/11/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Denizlispor Havuz gelirlerinde adaletsizlik var... 
</HEADLINE>
<TEXT>

     Denizlispor Asbaşkanı Ramis Bilgiç, havuz gelirlerinde adaletsizlik yaşandığını ve bunun giderilmesi gerektiğini belirtti. 
     Basın toplantısı düzenleyen Bilgiç, Türkiye Futbol Federasyonu tarafından oluşturulan havuzda yıllık 138 trilyon lira toplandığını, buradan federasyonun yüzde 5, amatör kulüplerin yüzde 2 pay aldığını, kalan 120 trilyon liranın yarısının 4 büyük kulübe verildiğini, 60 trilyon lirayı ise 14 Anadolu kulübünün paylaşmak zorunda bırakıldığını söyledi. 
     Havuzdaki paranın dağıtımı için uygulanan kriterlerin haksızlığa yol açtığını, ligi 3. sırada bitiren bir takım ile 4. sırada bitiren takıma ayrılan pay arasında 4 kat fark bulunduğuna işaret eden Bilgiç, şunları kaydetti 
     ''Havuz gelirlerinde adaletsizlik var, bu giderilmesi gereken bir sorundur. Gençlerbirliği Kulübü Başkanı İlhan Cavcav, adaletsizliğin giderilmemesi durumunda gelecek sezon ligden çekileceklerini bile açıkladı. Cavcav'a katılıyorum. Bizim ligden çekilme gibi bir durumumuz söz konusu değil. Ancak, adaletsizliğin de ortadan kaldırılması gerekir. Giderilmediği taktirde, borç içindeki Anadolu takımları yıldız futbolcularını satmaya devam edecek, futbol sadece 4 büyük takımdan ibaret olacak.'' Denizlispor yönetimini devraldıklarında kulübün 6 trilyon lira borcu bulunduğunu, şu an ise borcun 5 trilyon liraya düştüğünü belirten Bilgiç, şöyle konuştu 
     ''Kulübün havuzdan aldığı gelir az. Reklam gelirleri de çok yetersiz. Futbolumuzla Anadolu'nun gururu olduk. Gittiğimiz her yerde ilgi görüyoruz. Başkaları bizi fark etti, ancak Denizlililer fark edemedi. Maçlara ilgi az. Bazen gözlemci ve hakem parasını bile maçtan elde edilen gelirden karşılayamıyoruz.'' Bilgiç, Konyaspor ve Samsunspor maçlarında seyircilerin kötü tezahüratı ve kameramanların sahaya girmek istemesi nedeniyle Denizlispor'un 2 uyarı aldığını, bunun devamı halinde para cezasının da geleceğini sözlerine ekledi. 
     
</TEXT>
</DOC>
