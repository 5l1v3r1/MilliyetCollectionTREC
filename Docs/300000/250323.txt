<DOC>
<DOCNO> 250323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur25.html </URL>
<DATE> 2004/06/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Paris seferini yapan THY uçağı arızalandı... 
</HEADLINE>
<TEXT>

     Türk Hava Yolları'nın THY İstanbul-Paris seferini yapan ''Aras'' adlı ''Airbus-310'' tipi uçağı, kalkışından bir süre sonra hidrolik sisteminde meydana gelen arıza nedeniyle Atatürk Havalimanı'na geri döndü. 
     THY'den yapılan yazılı açıklamada, 171 yolcusuyla saat 08.05'te havalanan uçağın, hidrolik sisteminde gerçekleşen arızadan dolayı saat 11.10'da Atatürk Havalimanı'na döndüğü belirtildi. 
     Açıklamada, havalimanında ağırlanan yolculardan bazılarının başka seferlere kaydırıldığı ifade edilerek, Paris uçuşlarının birleştirildiği ve 270 yolcu taşıyan ''A-340'' tipi uçağın servise konduğu bildirildi. 
     THY'nin açıklamasında, yolcuların tamamının servise konulan uçakla Paris'e gönderileceği kaydedildi. 
     Öte yandan, Antalya-İstanbul seferini yapan ''Boeing 737-800'' tipi ''Ağrı'' adlı THY uçağının, saat 11.25'te 136 yolcuyla havalandıktan sonra kapıyla ilgili teknik bir uyarı üzerine saat 11.50'de geri döndüğü, ardından ise saat 12.20'de seferini gerçekleştirdiği belirtildi. 

     
</TEXT>
</DOC>
