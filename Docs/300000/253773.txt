<DOC>
<DOCNO> 253773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun05.html </URL>
<DATE> 2004/07/08/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Guantanamo tutsakları... 2 yıl sonra yasal durum ve haklar belli oluyor 
</HEADLINE>
<TEXT>

     ABD Savunma Bakanlığı Pentagon Guantanamo'daki 595 tutsağın, yasadışı olarak tutulup tutulmadıklarını incelemek üzere askeri bir heyet oluşturacak ve tutsaklara hakları bildirilecek. 
     Amerikalı yetkililer, Yüksek Mahkeme'nin geçen hafta tutsakların Amerikan mahkemelerine başvurabileceğine ilişkin karar almasından sonra, tutsakların statüsüne ilişkin yasal sürecin oluşturulmasının yargıçları memnun edeceğini belirtiyor. 
     Tutsaklarla önceden bir ilişkisi olmayan subaylardan oluşacak 3 kişilik heyetin, her tutsağı dinleyeceği ve en az bir askeri avukat olacağı kaydedildi. Yetkililer, heyet tarafından herhangi bir tutsağın yanlışlıkla gözaltına alındığının saptanması halinde de bu kişinin ülkesine gönderileceğini söyledi. 
     ABD Savunma Bakan Yardımcısı Paul Wolfowitz'in imzaladığı bir nota göre de, tutsaklara 10 gün içinde kendi dillerinde yazılmış Yüksek Mahkeme'nin kararıyla yeni haklarının bildirileceği belirtildi. 
     Öte yandan, Uluslararası Af Örgütü, bu gelişmeyi Yüksek Mahkeme'nin taleplerinden kaçınmaya yönelik bir girişim olarak nitelendirdi. 
     ABD Yüksek Mahkemesi, geçen hafta 2 yılı aşkın süredir Küba'nın Guantanamo Körfezi'ndeki Amerikan askeri üssünde tutulan kişilerin, Amerikan mahkemelerine itiraz edebilecekleri yönünde karar vermişti. 
     Bush yönetimi için yenilgi olarak yorumlanan kararda, tutsakların, fiziksel olarak ABD sınırları dışında olsalar da itiraz için bir ABD federal yargıcına başvurabilecekleri bildirilmişti. 
     
</TEXT>
</DOC>
