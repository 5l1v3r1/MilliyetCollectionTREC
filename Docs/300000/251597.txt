<DOC>
<DOCNO> 251597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun04.html </URL>
<DATE> 2004/06/29/ </DATE>
<TIME> 06.25 </TIME>
<AUTHOR>  </AUTHOR>
<HEADLINE>
Iraklılar demokrasi istiyor ama geleceğinden endişeli 
</HEADLINE>
<TEXT>

     Irak'ta yapılan son kamuoyu araştırması, Irak halkının demokrasi istediğini, ancak geleceğinden endişe duyduğunu ortaya koydu. 
     Merkezi İngiltere'de bulanan Oxford Research International adlı araştırma kurumunun yaptığı kamuoyu araştırmasının bugün yayınlanan sonuçlarına göre, Iraklıların yaklaşık yüzde 60'ı ABD önderliğindeki birliklerin ülkelerini işgal etmesinin doğru olmadığına inanıyor. 
     Araştırmaya katılanların yüzde 59'u 2003'teki işgali ''biraz'' ya da ''kesinlikle yanlış bulduğunu'' belirtirken, yüzde 41'i işgalin ''biraz'' ya da ''kesinlikle doğru olduğunu'' kaydetti. 
     Iraklıların çoğunluğu koalisyon birliklerine şiddetle karşı çıkarken, katılımcıların yaklaşık yüzde 60'ı ''ABD'nin, Irak geçici yönetiminin başarılı olmasını istiyorsa, Irak'ın yeniden inşasına yardımcı olması gerektiğini'' savundu. 
     Saddam Hüseyin'in devrilmesinden sonra hayatlarının nasıl değiştiği sorusuna Iraklıların yüzde 44'ü ''daha iyi'' ya da ''biraz iyi'', yüzde 32'si ''aynı'', yüzde 25'i ise ''biraz kötü'' ya da ''daha kötü'' yanıtını verdi. 
     
     ''IRAK'IN DEMOKRASİYE VE GÜÇLÜ BİR LİDERE İHTİYACI VAR'' 
     Katılımcıların yüzde 50'si gelecek 1 yılda Irak'ın ihtiyacı olan şeyin ''güçlü bir Iraklı lider'', yüzde 31'i ise ''demokrasi'' olduğunu belirtti. 
     Irak'ın gelecek 5 yılda neye ihtiyacı olduğu sorulan Iraklıların yüzde 50'si ''demokrasi'', yüzde 36'sı ''güçlü bir Iraklı lider'' dedi. 
     Soruları yanıtlayanların yüzde 84'ü Irak'ın önceliğinin kamu güvenliğinin yeniden sağlanması olması gerektiğini kaydetti. 
     Iraklıların yüzden 80'inden fazlasının Amerikan ve İngiliz birliklerine karşı kendilerini güvende hissetmediklerini ifade ettikleri yoklamaya katılanların yüzde 58'i bu birliklerin Irak'taki varlığına karşı çıktı, geri kalanı ise bu birliklere destek verdiğini belirtti. 
     Kendilerinden bu birlikleri tanımlamaları istenen Iraklıların yüzde 72'si bu soruya ''sömürücü'' ya da ''işgalci'' yanıtını verirken, yüzde 28'i ''kurtarıcı'' ya da ''barış gücü'' yanıtını verdi. 
     Araştırmayı yapan şirketin müdürü Christoph Sahm, Iraklıların siyasi gelecekleri için ne istediklerini bildiklerini ve bunun demokrasi olduğunu belirterek, ''Bu onlar için özgürlük, adalet ve eşitlik anlamına geliyor. Sadece oraya nasıl gideceklerini bilmiyorlar'' dedi. 
     
     EBU GARİP SKANDALININ ETKİSİ 
     Sahm, koalisyon güçlerinin popülaritesinin yapılan diğer anketlerin sonuçlarıyla kıyaslandığında düşmüş olmasının nedenlerinden birinin Ebu Garib cezaevindeki tutuklulara işkence yapılması olduğunu belirtirken, katılımcıların yaklaşık yüzde 70'i Amerikan birliklerinin bu cezaevindeki insan hakları ihlallerine şaşırdıklarını belirtti. 
     Katılımcıların yalnızca yüzde 3'ü koalisyon birliklerinin ülkeyi şu anda terk etmesini isterken, yüzde 62'si Irak'taki güvenlik koşullarının geçici hükümet döneminde iyiye gideceğini belirtti. 
     Oxford Research International'ın Oxford Üniversitesi'nin maddi olarak desteklediği ve 19 Mayıs-14 Haziran arasında ülke çapında yapılan kamuoyu yoklamasına 3 bin 2 Iraklı katıldı. 
     
</TEXT>
</DOC>
