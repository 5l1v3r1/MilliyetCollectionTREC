<DOC>
<DOCNO> 272902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko05.html </URL>
<DATE> 2004/09/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Gıdada 'bana ne' dönemi bitti 
</HEADLINE>
<TEXT>

     İzmir Tarım İl Müdürü Muzaffer Ağar, ''Bundan sonra gıdada 'bana ne' dönemi bitti. En küçük şikayeti dahi bize iletin'' dedi. 
     Ağar, İzmir'de 12 bin gıda satış ve toplu tüketim yeri olduğunu tespit ettiklerini bildirdi. 
     Bu yılın başından itibaren gıda ve gıdayla temas eden malzeme üreten işyerlerinin yaklaşık yüzde 71'ini denetlediklerini belirten Ağar, satış ve toplu tüketim yerlerinin ise yüzde 8'ini kontrol ettiklerini söyledi. 
     İzmir'in gıda yönünden önemini artıran en önemli unsurlardan birinin, Türkiye'nin en önemli gümrük kapılarından biri olduğunu hatırlatan Ağar, şu bilgiyi verdi 
     ''Bu nedenle her türlü ithalat ve ihracat işlemleri de yoğun şekilde İzmir Tarım İl Müdürlüğü'nce yürütülmektedir. Ege İhracatçı Birlikleri bünyesinde faaliyet gösteren 12 ihracatçı birliğinin 7'si gıdayla ilgili konularda çalışmaktadır. Kuru incirin ilk ihracatını bugün gerçekleştirdik. Sağlığımız açısından büyük önem taşıyan gıda güvenliği için gerek üreticiye, gerek satıcıya ve gerekse tüketiciye, kısacası toplumun her kesimine çok önemli görevler düşüyor. Hepimiz gıda güvenliği konusunda gereken özeni ve duyarlılığı göstermeliyiz.'' Açıkta satılan, gıda üretim izni olmayan, vatandaşın sağlığını tehdit edecek, her türlü gıda üretim ve satışının kendilerine bildirilmesini isteyen Ağar, ''Bundan sonra gıda konusunda 'bana ne, benim görevim mi ' dönemi bitti. En küçük şikayeti dahi bize iletin'' diye konuştu. 
     
</TEXT>
</DOC>
