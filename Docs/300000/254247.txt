<DOC>
<DOCNO> 254247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/dunya/adun.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin bayrak utancı 
</HEADLINE>
<TEXT>


Bush yönetiminin neden olduğu tepkiden çekinen Washington, Olimpiyatlar için Atina'ya gidecek ABD'li sporcu ve taraftarları "Bayrak açmayın, fazla tezahürat yapmayın" diye uyardı 

Yasemin Çongar 


Irak Savaşı başta olmak üzere, Bush yönetiminin çeşitli politika ve uygulamalarına duyulan uluslararası tepki, Amerikan vatandaşlarının Olimpiyat sevincini bile "kısıtlı yaşamaları" yönünde uyarılmalarına yol açtı. Washington'ın, Olimpiyatlar için Atina'ya gidecek olan sporcu ve taraftarlara, "Bayrak açmayın, fazla tezahürat yapmayın, başarılarımızı fazla abartmadan kutlayın" benzeri uyarılarda bulunduğu ortaya çıktı. 
Amerikan imajının son dönemde nasıl kötülediğini ve Bush yönetiminin dünyada giderek yayılan "anti - Amerikan" dalgadan ne kadar çekindiğini yansıtan bu uyarı, ilk kez Bush'un kasım seçimlerindeki rakibi John Kerry tarafından açıklandı. 

Dünyayla barışmak 
Demokratik Parti'nin başkan adayı Kerry, önceki gece CNN televizyonundaki, "Larry King Live" programına eşi Theresa Heinz Kerry ile birlikte katıldı ve dış politika konusunda Bush ile kendisi arasındaki farkı, "ABD'nin dünya ile barışmasını sağlayacak bir diplomasi uygulayacağım" diye özetledi. 
Kerry, Bush yönetiminin, savaşı "son çare" olarak kullanmak yerine Irak'a "büyük bir acele içinde saldırdığını ve gerçek anlamda bir uluslararası koalisyon kuramadığını" savundu. Sonuç olarak, ABD'nin dünyadaki dostlarının ve güvenilirliğinin azaldığını belirten Kerry, "Olimpiyatlar'a giden Amerikalıların bayrak açmamaları ve kazanmaları durumunda fazla gösteri yapmamaları konusunda uyarıldıklarını biliyor muydunuz " diye sordu. 

Fahrenheit 9 11 
Yönetmen Michael Moore'un Bush yönetimini eleştiren ödüllü filmi "Fahrenheit 9 11"ı görmediğini ve görmeyi de planlamadığını söyleyen Kerry, Larry King'in bunun nedenini sorması üzerine, "Ben bu filmi biliyorum. Dört yıldır bu filmi izliyorum. Onun için de başkanlığa adayım" dedi. 
Kerry, seçilmesi halinde Irak'tan asker çekmeyeceğini, ancak Arap ve Avrupa ülkelerini Irak konusunda gerçek anlamda devreye sokacağını belirtti. Demokrat aday, "Irak'ın geleceğiyle yakından ilgili Arap ülkeleri var. Ama onlar bugün masada yoklar" diyerek, istikrarlı ve güvenli bir Irak kurulması çabasında bölge ülkeleriyle daha yakın işbirliği vaat etti. 




</TEXT>
</DOC>
