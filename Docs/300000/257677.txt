<DOC>
<DOCNO> 257677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur02.html </URL>
<DATE> 2004/07/23/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Tren kazasında enkaz kaldırma çalışmaları sürüyor... 
</HEADLINE>
<TEXT>

     İstanbul-Ankara seferini yapan trenin raydan çıkması sonucu meydana gelen kaza sonrasında başlatılan arama, kurtarma ve enkaz kaldırma çalışmaları gece boyunca devam etti. 
     TCDD, İSKİ ve çeşitli illerden gelen belediye ekiplerinin ortaklaşa yürüttüğü enkaz kaldırma çalışmaları sonucunda, kazada devrilen vagonlardan biri kaldırıldı. Ekiplerin yaptığı aramada, ölü ya da yaralı herhangi bir kişiye rastlanmayınca vagon, kaza yerinden çekildi. 
     Devrilen vagonlarda canlı ve yaralı olma ihtimalini göz önünde bulunduran AKUT ekipleri ve bölgeye gelen çok sayıdaki gönüllü arama kurtarma ekipleri, sabahın ilk ışıklarıyla birlikte özel eğitilmiş köpeklerle çalışmalara başladılar. 
     Kaza yerine gelen bir ailenin 21 yaşındaki kızlarını bölgedeki hastanelerde bulamadıklarını söylemeleri üzerine ekipler, kısa bir ara verdikleri çalışmalarına tekrar başladılar. Arama, kurtarma ekiplerine Bilecik ve Sakarya'dan gelen 2 bölük asker de yardım ediyor. 
     Çalışmalara katılan askerler, trende yaralanan ve ölen vatandaşlara ait eşyaları tespit ederek korumaya aldılar. 
     Düzce'den gelen seyyar Kızılay ekibi, arama kurtarma ekiplerine çay, çorba ve poğaça dağıttı. 
     Kaza yerinde vagonların altından canlı veya yaralı yolcu çıkması ihtimaline karşı çok sayıda ambulans bekletiliyor. 
     Kaza sonrasında tek şeridi kapanan Pamukova-Bilecik-Adapazarı yolu sabah saatlerinden itibaren kontrollü olarak ulaşıma açıldı. 
     Öte yandan, kazayı, 100'e yakın yerli ve yabancı basın mensubu izliyor. 
     
</TEXT>
</DOC>
