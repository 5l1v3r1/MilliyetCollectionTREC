<DOC>
<DOCNO> 265033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy12.html </URL>
<DATE> 2004/08/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Arınç ''Türkiye kalkınacaksa, nitelikli eğitim ihtiyacımız var'' 
</HEADLINE>
<TEXT>

     TBMM Başkanı Bülent Arınç, ''Türkiye kalkınacaksa, toplum kalkınacaksa, iyi bir şekilde hayatlarını sürdüreceklerse, nitelikli eğitim ihtiyacımız var'' dedi. 
     Arınç, Kırkağaç'a bağlı Yağmurlu Köyü'nde devlet-millet işbirliğiyle yapılacak 8 derslikli ilköğretim okulunun temel atma töreninde, yapılacak okuldan Yağmurlu'dan başka 5 köyünde taşımalı eğitimle yararlanacağını belirtti. 
     Devletin bütçe imkanlarıyla bir takım yatırımların yapılmasının yıllar alacağını, bu yüzden eğitime yüzde 100 destek kampanyası başlattıklarını belirten Arınç, hayırsever işadamları ve vatandaşların destekleriyle birçok eserin kısa sürede topluma kazandırıldığını söyledi. 
     Arınç, şöyle konuştu 
     '' Her şeyi devlet yapsın dersek çok bekleriz. Halkın katkısı olmazsa bunları yapamayız. Burada olduğu gibi İl Özel İdaresi-vatandaş katkısı, köylü işbirliğiyle imece usulüyle yaparsak böylesi kolay olur, bereketli olur. Bu köyden yetişen ve şu anda Erdemir'in Yönetim Kurulu Başkanlığı görevini yapan Recai Berber, bu okulun malzeme işini yüklenmiş. Valiliğimiz 100 milyar lira destek çıkmış, köylümüz de yapımında çalışacak. Ocak ayında da okulun tamamlanacağını müjdelediler. Okul, eğitim işin başı. Türkiye kalkınacaksa, toplum kalkınacaksa, iyi bir şekilde hayatlarını sürdüreceklerse, nitelikli eğitime ihtiyacımız var. Çocuklarımız okumalı, ama çok iyi şartlarda okumalı. Eğitimin bütün imkanlarından yararlanmalı. Biz de çocuklarımızı geleceğe en iyi şekilde hazırlamalıyız. '' 
     
     ''ÜLKEMİZİN GELECEĞİNDE GÖREV ALACAKLAR...'' 
     Ailelerin, çocuklarının geleceğini şekillendirmede önemli görevleri bulunduğunu ifade eden Arınç, bu okullardan yetişecek çocukların gelecekte Türkiye'de kaymakamlık, valilik, Yargıtay, Anayasa Mahkemesi Başkanlık ve üyeliklerinde bulunacağını, Meclis Başkanı seçileceğini söyledi. Arınç, şöyle devam etti 
     ''Hiç küçümsemeyin. Bu çocuklarımız ülkemizin geleceğinde görev alacak insanlardır. Ülkeyi yönetenlere düşen görev, onları en iyi şekilde eğitmektir. Annelerin, babaların, çocuklara iyi örnek olması, onları sevgiyle şefkatle büyütmesi de önemlidir. Recai Berber bu köyün tozlu yollarından yetişmiş, Türkiye'nin demir çelik üretiminin tamamını karşılayan Erdemir'in Yönetim Kurulu Başkanı olmuştur. Erdemir, onun bir yıl önce kurumun başına geçirilmesiyle borç batağından kurtulup 300 trilyon lira kar etti. Bu başarı, yağmurlu, tozlu köy yolundan yetişen bizim insanımızın eseridir. El ele verirsek, birbirimize güvenirsek, arkaya değil hep önümüze bakarsak, dedikodu yapmazsak, imece usulüyle hepimiz her göreve koşarsak başaramayacağımız şey yok.'' 
     
     İKİ YILDA GELENİN NOKTA SEVİNDİRİCİ'' 
     Konuşmasında, Türkiye'nin iki senede geldiği noktanın sevindirici olduğunu, Türk insanının artık geleceğe güven içinde baktığını ve ekonomik buhran görünmediğini vurgulayan Arınç, 3 sene önce gece yatarken korkarak yatıldığını, sabah korkarak uyanıldığını hatırlattı. 
     Arınç, şöyle devam etti 
     ''Vatandaşlarımız o dönemlerde sabah uykularından kalktığında 'dolar kaça yükseldi, acaba bugün neye zam geldi, faizler yüzde kaça fırladı' diye düşünürlerdi. Sabahtan akşama üç defa zam, beş defa felaket haberi geliyordu. İki seneden bu yana istikrar var, çalışma var, üretim var, bereket var. Bunlar halkımızın bizi sahiplenmesiyle oluyor. Belediye başkanlarımızın arzuları var, ama borçları da var. Elimizde sihirli değnek yok. Karun'un hazineleri de yok. Kısacağız, üreteceğiz, çalışacağız. İhtiyaçları sıraya koyduk, onları bir bir yerine getireceğiz.'' ''Meclis'e güvenin, hükümetimiz gayretlidir hükümete de güvenin. Aramızda parti farkı yok. AK Partili, CHP'li, MHP'li, DYP'li hepimiz kardeşiz. Hepimiz bu millete hizmet için çalışıyoruz''diyen Arınç, kavganın dövüşün geçmişte zararlarının görüldüğünü söyledi. Arınç, ''Artık kavga dövüş yok. Biz enkaz halinde ülkeyi teslim aldık. Her gün çalışıyoruz, iyilikler olsun, güzellikler olsun diye çalışıyoruz. Bunu hep birlikte başaracağız''dedi. 
     Manisa Valisi Orhan Işın, 21.5 trilyon liralık 2004 yılı Özel İdare bütçesinin 10 trilyon lirasını okul, yol yapımı ve sulama yatırımlarına ayırdıklarını söyledi. 
     Erdemir Yönetim Kurulu Başkanı Recai Berber de okulun, 22 Ocak 2005 saat 14.00'da, yani 6 ay sonra bitirilerek açılışının yapılacağı sözünü verdi. 
     Temel atma töreninden sonra Arınç, AK Parti Manisa milletvekilleri ile köylülerin hazırladığı öğle yemeğini yedi. 
     
</TEXT>
</DOC>
