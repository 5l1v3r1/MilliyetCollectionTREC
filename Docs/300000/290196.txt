<DOC>
<DOCNO> 290196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo12.html </URL>
<DATE> 2004/11/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çek Ligi'nde hakeme rüşvet veren Opava, ceza aldı... 
</HEADLINE>
<TEXT>

     Çek Birinci Futbol Ligi takımlarından Opava, hakeme rüşvet verdiği gerekçesiyle ceza aldı. 
     Çek Futbol Federasyonu Sözcüsü Daniel Macho, yaptığı açıklamada, ''Sezon sonunda Opava takımının puanından 6 puan düşülmesine ve kulübe 20 bin 655 dolar para cezası verilmesine karar verildi'' dedi. 
     Mart ayında yapılan Sigma Olomouc-Opava maçında, hakeme rüşvet vermeye çalışmakla suçlanan kulüp eski menajeri Gustav Santarius'un da cezası kesinleşti. Buna göre Santarius, 18 ay hak mahrumiyeti ve 4 bin 131 dolarlık para cezasına çarptırılacak. 
     Santarius'un, Sigma Olomouc maçının hakemi Vaclav Zejda'ya rüşvet verdiği polis tarafından belirlenmişti. 
     Hakem Zejda ise rüşveti kabul ettiği gerekçesiyle 24 ay hakemlikten men edilerek, 2 bin 66 dolar para cezası verilmişti. 
     Opava ile birlikte Çek futbol liglerinde rüşvet verdiği ya da aldığı gerekçesiyle ceza alan takım sayısı 4'e çıkmış oldu. Daha önce de Birinci Lig takımlarından FC Synot şimdiki adıyla FC Slovacko , İkinci Lig takımlarından Viktoria Zizkov ve Vitkovice, rüşvet olayları nedeniyle ceza almıştı. 
     Çek Futbol Federasyonu Disiplin Kurulu, Synot ve Viktoria Zizkov takımlarından sezon sonunda 12'şer puan düşürülmesine ve 20'şer bin dolar para cezası ödemelerine karar verirken, Vitkovice'den 9 puan düşürülmesi ve bu kulübe 12 bin 393 dolar ceza kesilmesini uygun gördü. 
     Polis yetkililerinin 1 Mayıs'ta 1 hakem ve Synot yetkilisini rüşvet alışverişi yaparken yakalamasının ardından başlayan operasyonlarda, şimdiye kadar 24'den fazla futbol yetkilisi ve hakeminin ceza aldığı bildirildi. 
     
</TEXT>
</DOC>
