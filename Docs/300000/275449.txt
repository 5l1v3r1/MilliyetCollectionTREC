<DOC>
<DOCNO> 275449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/ekonomi/eko04.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK 72 değil 15 katrilyon istiyoruz 
</HEADLINE>
<TEXT>


ANKARA Milliyet 

Kamu Emekçileri Sendikaları Konfederasyonu KESK Genel Başkanı Sami Evren, "Başbakan Yardımcısı Mehmet Ali Şahin'in dediği gibi 72 katrilyon istemiyoruz. Taleplerimiz karşılandığında 2005 bütçesine getireceği yük 15 katrilyon liradır" dedi. Evren, toplu görüşmelerde en düşük maaş olarak 840 milyon, 154 milyon kira yardımı, her çocuk için 38 milyon ve çalışmayan eş için 96 milyon lira talep ettiklerini bildirdi. 
Hükümetin şu anda uyguladığı ekonomik programın istikrar değil, istikrarsızlık programı olduğunu iddia eden Evren, isteklerinden geri adım atmalarının söz konusu olmadığını kaydetti. 
Evren, bir gazetecinin, hükümet yetkililerinin, 'rakamlarda revizyon yapın getirin' önerisini geri çevirip çevirmediklerini sorması üzerine, "72 katrilyon liradan bahsediliyor. Bizim talebimiz karşılandığında maliyet 15 katrilyon liradır. Sorunu çözmek istiyorlarsa bu rakamı revize saysınlar" dedi. 

'Hükümet rakam söylesin' 
"Hükümet samimi ise kamu çalışanına reva gördüğü rakamı masaya getirsin" diyen Evren, yüzde 8'lik zammın gerçekleşmesi durumunda en düşük kamu çalışanı maaşında 48 milyon liralık artış olacağını belirtti. 


</TEXT>
</DOC>
