<DOC>
<DOCNO> 299664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas08.html </URL>
<DATE> 2004/12/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
'Ertesi gün' hapına dikkat .. 
</HEADLINE>
<TEXT>

     Nesrin COŞKUN DHA 

KORUNMASIZ cinsel ilişki ardından kadınların gebeliği önlemek için aldıkları Ertesi gün hapı' olarak adlandırılan acil korunma' haplarının sık kullanımının sakıncalı olduğu açıklandı. Opr. Dr. İsa Özelmas, "Bu haplar kurtarıcı gibi görülür, kullanımı kısa aralıklarla alışkanlık haline getirilirse, riskli olur. Kadının hormon dengesini altüst eder'' dedi. 
     SSK Ege Kadın Hastalıkları ve Doğum Eğitim ve Araştırma Hastanesi Başhekim Yardımcısı, Aile Planlaması ve Üreme Sağlığı Ünitesi Sorumlusu Opr. Dr. İsa Özelmas, istenmeyen gebeliklerin önlenmesi için kadınlara, hem de erkeklere yönelik çok çeşitli yöntemler bulunduğunu hatırlattı. 
     Bu yöntemlerin geçici ve kalıcı, geçici yöntemlerin de güvenilir ve güvenilir olmayanlar olarak ikiye ayrıldığını belirten Opr. Dr. Özelmas, gebelikten korunmada seçeneklerin çok olduğunu, çiftlerin kendilerine en uygununu seçebileceklerini söyledi. Kadınlarda tüpligasyonunun, erkeklerde de vazektominin gebelikten korunmada kalıcı yöntemler olduğunu belirten Özelmas, "Tüpligasyon, artık çocuk istemeyen çiftlerde, kadınların yumurtalık kanallarının-tüplerin ameliyatla bağlanmasıdır. Vazektomi ise, çocuk istemeyen çiftlerde, erkeklerin tohum sperm kanallarının bağlanmasıdır. Bunlar kalıcı ve güvenli yöntemlerdir. Hap, iğne, deri altı kapsülü, kondom, rahimiçi araç, sperm yok ediciler, kadın kondomu gibi yöntemler geçici, ama güvenilir yöntemlerdir. Geri çekme, takvim gibi yöntemler geçici, hem de güvenilir olmayan yöntemlerdir'' diye konuştu. 
     Gebelik için önlem alınmadan gerçekleşen cinsel ilişkiden sonra, istenmeyen gebelikleri önlemek için acil önlem'e başvurulabileceğini belirten Opr. Dr. İsa Özelmas, "Ancak, Ertesi gün hapı' denilen bu hapların kullanımında dikkatli olunması gerekir'' derken, şöyle konuştu 
     "Bu hap zorunlu olunca kullanıldığında değerlidir. Acil korunma hapları ilişkiden en kısa süre sonra ancak, 72 saat dolmadan alınması gerekir. Doğum kontrol hapları farklı miktarlarda hormon içerir. Buna bağlı olarak acil korunma için kullanılabilecek miktarlar değişir. Sıklıkla kullanılması hiçbir zaman tavsiye edilmez. Yani korunma yöntemi değildir. Rahatmış' diyerek, her korunmasız ilişki sonrasında, 5-10 gün arayla alınması hiç doğru değil, sakıncalıdır. Bu haplar bulantı, kusma yapar. Eğer sık alınırsa, yani kurtarıcı gibi alışkanlık haline getirilerek kullanılırsa hormon dengesini bozar.'' 
     
</TEXT>
</DOC>
