<DOC>
<DOCNO> 280121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur30.html </URL>
<DATE> 2004/10/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
RTÜK 60 dakikalık programda reklam süresi 12 dakikayı geçemiyor 
</HEADLINE>
<TEXT>

     RTÜK Başkanı Fatih Karaca, ''Avrupa Düzenleyici Kurullar Platformu EPRA , yayıncı kuruluşların kendileriyle ilgili konularda görüş alışverişi yapabilmeleri, yayıncılığın gelişmesi, teknolojik gelişmeler konusunda işbirliği yapabilmeleri için çok önemli platform'' dedi. 
     Karaca, RTÜK'ün ev sahipliğinde Swissotel'de gerçekleştirilen EPRA'nın 20. Genel Kurulu'na ilişkin basın toplantısı düzenledi. 
     EPRA toplantısına 39 ülkeden 49 kuruluşun katıldığını belirten Karaca, Avrupa ve dünyanın birçok ülkesinde RTÜK benzeri kurumların toplantıda biraraya geldiğini söyledi. 
     Karaca, EPRA'nın 1995 yılında kurulduğunu ve Türkiye'nin de Avrupa kurucu üyesinden birisi olduğunu hatırlatarak, şunları kaydetti 
     ''EPRA, yayıncı kuruluşların kendileriyle ilgili konularda görüş alışverişi yapabilmeleri, yayıncılığın gelişmesi, teknolojik gelişmeler konusunda işbirliği yapabilmeleri için çok önemli platform. Ev sahipliği yaptığımız dönemde Türkiye'nin AB'den müzakere tarihi alması arifesinde olması da, ayrıca önemli. Hem ülkemizin tanıtımı için önemli bir organizasyon, hem de AB noktasında yapılan bir çalışma olarak önem taşımakta. 
     Meslektaşlarımızla bugün yayıncılığın geldiği noktaları, Türkiye'deki yayıncılığın durumunu, karşılıklı görüş alışverişi içinde değerlendireceğiz.'' Genel Kurul'un bugün kendisinin yaptığı açış konuşmasıyla başladığını ve toplantıların basına kapalı gerçekleşeceğini ifade eden Fatih Karaca, toplantıda, son günlerde Türkiye'de de tartışılan ve RTÜK'ün de hassasiyet gösterdiği reklamlar ile medyada yoğunlaşma ve tekelleşme konularının ele alınacağını bildirdi. 
     
     SORULARI YANITLADI 

     Daha sonra basın mensuplarının sorularını yanıtlayan RTÜK Başkanı Karaca, ''Yurtdışındaki ülkelerde reklamların televizyonlarda nasıl yer aldığı '' sorusu üzerine, şöyle konuştu 
     ''Dünyanın ve Avrupa'nın birçok yerinde reklamlar konusunda çok farklı uygulamalar var. 60 dakikalık dizilerde 80 dakikalık reklamlar kesinlikle söz konusu değil. Bizim son yaptığımız yönetmelikte, Avrupa Sınırötesi Yayın Sözleşmesi hükümlerine göre, bir saatlik programın en fazla yüzde 20'sinde reklam kuşakları yayınlanabiliyor. 60 dakikalık programda yayınlanacak reklam süresi 12 dakikayı geçemiyor. Bunun dağılımıyla ilgili farklı uygulamalar var. Yani yayına göre bir reklam kuşağının 6 dakikadan uzun sürmemesi gerekiyor. 
     Şunu memnuniyetle ifade edeyim ki bizim son düzenlememizden sonra radyo, televizyon kuruluşları, reklam yönetmeliği şartlarına uymaya başlamışlardır. Doğrusu da budur. Şu an gerek yayıncılığın gelişmesi bakımından, gerek ekonomik şartların realitesi bakımından, reklamların bu kadar uzun süreyle ve çok ucuz fiyatlarla yayınlanmasının uzun vadede televizyon ve radyo yayıncılığının aleyhine olduğunu söyledik.'' Karaca, toplantılarda, ''AB ülkelerinde gizli reklamın nasıl oluştuğunu, bununla ilgili ilkelerin neler olduğunu, ayrıca reklam kuşaklarının içinde yer alan reklamlarla ilgili düzenlemelerin neler olduğunu'' tartışma imkanını da bulacaklarını kaydetti. 
     ''Gizli reklamlarla ilgili hassasiyetleri bulunduğunu'' belirten Karaca, ''Yasada bize açık bir hüküm belirtilmemiş olmasına rağmen, zaman zaman elde olmayan, programın kendi akışı içinde yer alan bazı logolardan dolayı bazı kuruluşlara müeyyide uyguladığımızı ifade etmek istiyoruz'' dedi. 
     RTÜK Başkanı Fatih Karaca, ''ekran karartma'' konusundaki bir soru üzerine de şunları söyledi 
     ''Şahsi kanaatim, ülkenin bölünmez bütünlüğü noktasında rejime yönelik tehditler olmaması durumunda, yayıncılığın çıkar amaçlı kullanılmadığı zamanlar yayıncı kuruluşlara ekran karartma cezaları uygulanmaması lazım. Hatta ben program durdurma cezalarının da, yeni yasada mutlaka kaldırılması gerektiğine inanıyorum. Çünkü bunların genel itibariyle caydırıcı olmadığını düşünüyorum.'' , ''RTÜK'ün bütün gayretlerine rağmen, karasal yayın kuruluşlarıyla ilgili ihaleleri yapıp lisansları veremediklerini'' bildirdi. 
     Karaca, Swissotel'de EPRA Genel Kurulu dolayısıyla düzenlediği basın toplantısında, gazetecilerin sorularını yanıtladı. 
     ''Toplantıda, 'ekran karartma' konusunun da gündeme gelip gelmeyeceğinin'' sorulması üzerine Karaca, şöyle konuştu 
     '' Avrupa ülkelerinde ekran karartmalar yok, mikrofonların susturulması yok şeklinde daha önce de tartışıldı. Ama orada çok daha önemli olan, yayıncılığın sonu anlamına gelen, yayıncı kuruluşun faaliyetinden men edilmesini ortaya koyan bir lisans iptali konusu. Dolayısıyla bizler uydu ve kablo anlamında lisan veriyoruz, ama henüz karasal yayınlar anlamında lisansları veremedik. Üst Kurul'un bütün gayretlerine rağmen, karasal yayın kuruluşlarıyla ilgili ihaleleri yapıp lisansları veremedik.'' Karaca, 4756 Sayılı Yasa'da yapılan değişiklikle Türkiye'de ekran karartmaların zorlaştığını hatırlatarak, ''Belli maddelerin dışında, sadece program durdurma cezaları uygulanabiliyor'' diye konuştu. 
     EPRA toplantısında, ''Bu yılın sonuna doğru ele alınması beklenen, Türkiye'de uzun zamandır gündemde olan 3984 Sayılı Radyo ve Televizyon Kuruluşları Hakkında Kanun noktasında bazı ipuçlarını bulabileceklerini'' anlatan Karaca, şunları kaydetti 
     ''Türkiye, AB'ye giderken, yeni yasasını yaparken AB Müktesabatı'nı değerlendirmek durumundadır. AB uygulamaları dışında yeni uygulamaları ortaya koymanın bu saatten sonra çok rasyonel olmadığı düşünüldüğünde, AB ülkelerinin uygulamaları, bundan sonra yapacakları değerlendirilerek Hükümet'e ve parlamentoya iletilecektir.'' Bir televizyon kanalının bir gün süreyle kapatıldığının hatırlatılması üzerine, ''bu cezanın daha önceki kanundan kaynaklandığını'' vurgulayan Karaca, ''RTÜK, kuruluşundan bu yana, kapatma kararlarının ertesi gün uygulanması için önünde herhangi bir yasa olmamasına rağmen, bir ayı bulan idari yargı sürecine ihtiyaç duyarak kuruluşlara bir ay sonrasına tarih verdi. Son kapatma, 2001 yılından kaynaklanan bir müeyyidedir. Mahkeme, bu cezanın uygulanabilmesi kararını verdi. Bunlar, bu anlamda görebileceğiniz son cezalardır'' dedi. 
     
     ''GİZLİ REKLAMLAR'' 

     Fatih Karaca, ''Gizli reklam konusu sadece logolarla mı alakalı '' sorusuna ise karşılığı verdi 
     ''Bu konu da çok önemli. Özellikle sigara, alkol ve uyuşturucunun ekran başındaki çocukları ve gençleri olumsuz etkilememesi anlamında, yasalar gereği bazı müeyyideler uyguladık. Son dönemde, bazı dizilerde sigara ve alkolle ilgili sahnelerde buğulanma söz konusu. Yayıncı kuruluş kendi yetkileri çerçevesinde değerlendirme yapıyor. Sorumlu bir yayıncılık anlayışıdır. Ama gönül arzu eder ki, senaryo yazanlar ve program yapımcıları da bu sahneleri hiç ön plana getirmesinler. Bu konuda yayıncı kuruluşlardan hassasiyet bekliyoruz. 
     RTÜK olarak, yayıncı kuruluşlara müeyyide uygulamak, onların ihlalleri karşısında ceza verme eğilimini hiçbir zaman taşımadık. İç denetimi kendi otoriteleri olarak muhafaza etsinler. Kendi denetimlerini kendileri yapsınlar.'' Karaca, ''radyo ve televizyon kuruluşlarının, diğer ticari işletmelerden daha farklı bir sorumluluk içerisinde olmalarının tabii olduğunu'' da dile getirdi. 
     
     FARKLI LEHÇE VE DİLDEKİ YAYINLAR 

     RTÜK Başkanı Fatih Karaca, ''farklı lehçe ve dillerde yayınlar konusunda yeni başvurular olup olmadığı'' yönündeki bir soru üzerine ise şunları kaydetti 
     ''Yönetmeliğimiz yürürlüğe girdikten sonra özel, ulusal radyo ve televizyon kuruluşlarından geleneksel dil ve lehçelerle ilgili yayın yapmak isteyen herhangi bir kuruluş, şu ana kadar kurulumuza başvurmadı. Bazı yerel radyo ve televizyon kuruluşlarının müracaatları var. Bunların 3'ü Diyarbakır, biri Batman'dandır. RTÜK, bu kuruluşların, yönetmeliğimize uygun olarak müracaatlarını yapmalarını beklemektedir. Bütün müracaatlar tam olarak yapıldığında benim başkan olarak görevim, RTÜK toplantısına bu konuyu gündem olarak sunmaktan ibarettir. İşlemler tekerrür eder etmez, Üst Kurul'un bu konuda süratle karar verebileceğini söyleyebilirim.'' 
     
     TMSF'NİN KONTROLÜNDEKİ YAYIN ORGANLARI 

     Karaca, ''Tasarruf Mevduatı Sigorta Fonu TMSF kontrolündeki yayın organları'' ile ilgili bir soruya karşılık, ''devletin elinde TRT'den başka herhangi bir radyo televizyon kuruluşu bulunmasının doğru olmadığını daha önce ifade ettiğini, şu an TMSF'nin kontrolündeki yayın kuruluşlarının biran önce elden çıkarılması ve TMSF'nin yayıncılık noktasının dışına çıkmasının doğru olduğuna inandığını'' söyledi. 
     ''Kamu kuruluşlarıyla polemiğe girecek açıklamalarda bulunmak istemediğini'' ifade eden Karaca, ''Birbirlerine ulaşma imkanı bulunan kamu yöneticilerinin sizlerin aracılığıyla konuşmaya ihtiyacı olmadığını düşünüyorum. Biz konularımızı kamu kuruluşlarıyla, TMSF ile çözeriz. Şu anda vardığımız noktada, TMSF bürokratları ile kurumumuzun bürokratları görüşüyorlar. Konuyu tekrar değerlendirme aşamasındayız. Umuyorum çok kısa zamanda bir netlik olacak'' dedi. 
     ''TMSF'nin 'satışın gecikmesinin RTÜK'ten kaynaklandığını'' iddia ettiğini'' kaydeden bir gazeteciye Karaca, şunları söyledi 
     ''Buna cevap vermeyeceğim. Çünkü bize bu konuda ulaşan resmi bir durum söz konusu değil. Varsayımlarla devlet idaresinde var olmak mümkün değil. Somut bir şey karşımıza çıkarsa, onun cevabını en güzel şekilde veririz. 
     Şu an meselenin RTÜK'ten kaynaklanan bir problem olduğunu söylemek mümkün değil. RTÜK, bu kuruluşların hisselerinin satılabileceğini, hisselerinin icra ile satılabileceğini, ancak karasal lisans devri ile ilgili yönetmeliğe atfen bizden istenen varlık satışının ise şu aşamada mümkün olamayacağını, bunun yasal bir zorunluluktan kaynaklandığını TMSF'ye bildirdi. Henüz ihalesi yapılmayan karasalda, olmayan lisansların devredilmesi mümkün değil. Ayrıca bu süreçle ilgili Rekabet Kurulu'nun da görüşleri soruldu. Bu da henüz bize iletilmiş değil. RTÜK'ün bu konuyu geciktirmesi söz konusu olamaz. Meseleyi engelleyici değil, yol açıcı olarak davranıyoruz. Kamuda kırgınlık olmaması lazım. Burada duygularımızla değil, kanun ve yönetmeliklerle hareket ediyoruz.'' 
     
</TEXT>
</DOC>
