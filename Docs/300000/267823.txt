<DOC>
<DOCNO> 267823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko19.html </URL>
<DATE> 2004/08/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Unakıtan Brezilya ve Türkiye'nin birbirinden alacağı dersler var 
</HEADLINE>
<TEXT>

     Maliye Bakanı Kemal Unakıtan, Türkiye ile Brezilya'nın ekonomilerini güçlendirmeleri gerektiğini belirterek, ''Hem birbirimizden alacağımız dersler var, hem de aramızdaki ilişkileri artırma ihtiyacımız var'' dedi. 
     Unakıtan, İstanbul Ticaret Odası'nda İTO düzenlenen Türkiye ve Brezilya ilişkilerinin ele alındığı toplantıda yaptığı konuşmada, işadamlarının birbirini tanıması, görüş alışverişinde bulunmasının çok önemli olduğunu vurguladı. 
     İşadamlarının gezdiği ülkede kafasının işle dolu olduğunu belirten Unakıtan, ''İşadamları Acaba burada ne iş yapabilirim, ne gibi imkanlar var, bizim imkanlarımızla gittiğim yerin imkanlarını nasıl birleştirebilirim düşüncesi içerisindeler. Tatile gitse bile kafasında devamlı bu vardır. Oturduğu yerde Buralarda bir otel de biz mi yapsak diye düşünür. İşadamı üretkendir'' diye konuştu. 
     Unakıtan, Ekim ayı başında işadamlarıyla Brezilya'ya gideceğini, orada yapılacak Karma Ekonomik Konsey Toplantısı'nın Eşbaşkanı olduğunu anlatarak, şunları kaydetti 
     ''Oranın imkanlarını biz de göreceğiz ama şuna inanıyorum ki, Brezilya ile Türkiye'nin şu andaki alışverişi bana göre yok. 50 milyon dolar bizden gitmiş, 250 milyon dolar oradan gelmiş. Bunlar iş değil. Bunlar ne paraya, ne ölçüye sığar. 
     Ben de bundan sonrası için geldim. Gelişme potansiyeli yüksek olan 2 ülkeyiz. Ülkeler arasında birçok benzerlikler var. Brezilya da kalkınmakta olan bir ülke. Bizim de borcumuz çok, onların da borcu çok. Onlar da sıkı bir maliye politikası takip ediyorlar. Kalkınmak için büyük hamleleri var. Borçlarını azaltmak için çok önemli atakları var. Onların da IMF'yle olan dertleri büyük, bizim de aynı şekilde dert demeyelim işte ilişkilerimiz önemli.'' Brezilya'nın 175 milyon nüfusu bulunduğunu ve fiziki olarak büyük bir ülke olduğunu vurgulayan Unakıtan, tarımın önemli olduğu ülkede, soya küspesi, soya yağı, ayçiçeği, maden cevherleri, demir-çelik, otomotiv ve uçak sanayinin gelişmiş olduğunu anlattı. 

     
</TEXT>
</DOC>
