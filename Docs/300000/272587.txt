<DOC>
<DOCNO> 272587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/uras.html </URL>
<DATE> 2004/09/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Düzeltmeler' olur 'kriz' olmaz 
</HEADLINE>
<TEXT>


Kriz bekleyişinde olmayınız. Kısa ve orta dönemde kriz olmaz. Ama düzeltmeler olur. O düzeltmeler de "hazmedilebilir boyutta" kalır. 
Bizde "kriz" denilince, bankaların ve firmaların batması, işi olanların işini kaybetmesi, piyasanın çökmesi, dükkanların kapanması, fakirlerin daha da fakir hale gelmesi anlaşılır. 
Kısa ve orta dönemde bunlar olmaz. Ama yabancı para değerinde düzeltmeler olabilir. İthalat harcamaları azalabilir. Sanayi üretimi yavaşlayabilir. Fakat bunlar, bundan daha önceki gibi, ekonomide ve sosyal hayatta büyük çalkantılar yaratmaz. 
Bu girişe ne gerek var Çünkü bu sütunda genelde ekonominin sorunlarını öne çıkarıyorum. Sorunların önemini vurgulayarak bunlara çözüm getirilmesi gereğini anlatmaya çalışıyorum. 

Sorun başka - kriz başka 
Nedir sorunlar 1 Döviz açığımız büyüyor. Merkez Bankası "örtülü kur çıpası" diye bir politika izliyor. Faizi yüksek tutarak dövizi ucuzlatıyor. Yüksek faiz ucuz döviz sayesinde dışarıdan bolca döviz giriyor. İçeride halk dövizini satıyor. Öte yandan ucuz döviz, ithalatı patlatıyor. Ama neticede hem enflasyon düşüyor hem imalat sanayii üretimi coşuyor. Ekonomi hızla büyüyor. 2 IMF programını uygulamayı sürdürüyoruz. Bu program istikrar sağlıyor. Borcun çevrilmesine imkan veriyor. Türkiye'ye dış dünyanın güvenmesine yol açıyor. Ama geliniz görünüz ki, sıkı para ve maliye politikası sonucu hükümetin eli kolu bağlı. Doğru dürüst yatırım yapamıyor. İcraat yapamıyor. Gelir düzeltici sosyal politikalara el atamıyor. Ülkede işsiz sayısı azalacak yerde artıyor. Gelir dağılımı daha da bozuluyor. 3 Hükümet günü kurtarmak ve de IMF'yi darıltmamak kaygısıyla devamlı vergi artırıyor. Ama dolaylı vergilerin artması sonucu yük fakirin sırtına biniyor. "Nereden buldun " kanunu çıkarılamadığından kayıt dışı ekonomi büyüyor. Tarım ve esnaf kesimi unutuldu. 4 Milli gelirin yüzde 6.5'i oranında faiz dışı fazla uygulaması hükümetin harcama imkanlarını kısıtlıyor. 2004 yılında yüzde 5 büyümeye göre milli gelirin ulaşacağı rakamın yüzde 5'i başka idi. Büyüme yüzde 10'lara çıkınca faiz dışı fazla rakamı da büyüdü. Başbakan haklı olarak bu yeni durumu IMF ile tartışmak istiyor. Ama derdini iyi anlatamadığından ortalığı karıştırıyor. 

Karamsarlık başka - kriz başka 
Bütün okuyanların farklı tepkileri oluyor. 1 Bazı okuyucular "Kara gözlük takarak kötümser yazılar yazıyorsun. Cari açık sorun değil. IMF Türkiye'nin başının derde girmesine izin vermez. Yakında AB'ye giriyoruz. Bütün sorunları AB çözecek" diyor. 2 Bazı okuyucular ise, "Açık açık yazarak halka gerçeği anlatın. Bu iş böyle gitmez. Kriz geliyor. İnsanlar tedbir alsın" diyor. 
Bu güne kadar ekonominin sorunlarını ve sorunlarının büyüklüğünü anlatmaya çalışan bir iktisatçı olarak, bugün bir "ara değerlendirme yapacağım." Ben "kahin" değilim. Bu ülkede, "olmaz olmaz". Ama benim tahminime göre tekrarlıyorum yakın ve orta dönemde, "kriz olmaz - düzeltmeler olur". 

Kriz olmaz 
Tahminlerimin dayanakları ise şunlardır 
1 Kamunun ipin ucunu kaçırması hükümetin açık vermesi nedeniyle bir krize gireriz. 1958, 1977 - 1978, 1994 krizlerine böyle girdik. Önceki hükümetler de bu hükümet de sıkı maliye politikası uyguluyor. Böyle bir tehlike yok. 
2 Döviz kurunun sabit olması nedeniyle biz krize gireriz. 2001 krizine böyle girdik. Döviz kuru şu veya bu nedenle düşük ama, ipini tutan yok. Döviz fiyatı çıkabileceği yere kadar çıkabilir. 
3 Bankacılık sektörünün taşıdığı büyük Türk lirası ve döviz riskleri bizim ekonomide kriz nedeni olur. Geçen krizde bankacılık sektörünün olumsuz etkisi büyüktü. Bankacılık sistemi belli ölçüde yeniden yapılanmış durumda. 
4 Sıcak para hareketi krize neden olabilir. Her ne kadar yüksek faiz ve ucuz döviz politikası nedeniyle belli ölçüde sıcak para riski var ise de, bu risk hazmedilebilir boyutta. Kamu sektörü ve özel sektör döviz açığını risk yaratacak ölçüde büyütmedi. 
5 Yüksek enflasyon ve de büyük devalüasyon bekleyişinde halkın hızla Türk lirasından dövize geçişi, dövize hücumu kriz yaratır. Halkımızın dövizden eli ve cebi yandı. Kısa sürede böyle bir panik beklentisi yok. 

Kötü de var - iyi de var 
Bunların olmaması 1 Ekonominin 10 milyar doları aşan döviz açığının, taşınamaz bir açık olduğu gerçeğini unutmamızı gerektirmez. 2 İç borç stokunun yeniden yapılandırılmadan eritilemeyeceği gerçeğini unutmamızı gerektirmez. 
Ama dikkate alınması gereken olumlu gelişmeler ve etkenler de var. 1 Neden ve nasıl olursa olsun, ekonomi yüzde 10 büyüyor. Bu içeride moral, dışarıda prestij demektir. 2 Kızıyoruz mızıyoruz ama, IMF arkamızda. IMF içeride ve dışarıda ekonominin sigortası demektir. 3 Bize tarih verirler veya vermezler. Avrupa ülkelerinin gündeminin başında Türkiye var. Avrupa ülkeleri için Türkiye gözden çıkarılamayacak bir ülke haline gelmiş demektir. 



</TEXT>
</DOC>
