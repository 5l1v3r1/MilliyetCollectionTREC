<DOC>
<DOCNO> 257170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur17.html </URL>
<DATE> 2004/07/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yardım bekliyordu, ceza geldi .. 
</HEADLINE>
<TEXT>

     Çorum'da 7 ay önce evi yanan ve kalacak yeri olmayan vatandaşa ''dikkatsizlik sonucu yangına neden olduğu'' gerekçesiyle 169 milyon lira para cezası verildi. 
     AA muhabirinin aldığı bilgiye göre, Ortaköy ilçesine bağlı Cevizli köyünde eşi ve 1 çocuğuyla birlikte yaşayan İsmail Erdemir'in evinde, 24 Ocak'ta henüz belirlenemeyen bir nedenle yangın çıktı. Evi tamamen yanan Erdemir ailesine, köylüler tarafından tek odadan oluşan banyosu, tuvaleti olmayan bir yer tahsis edildi. 
     Burada yaşamlarını sürdürmeye çalışan Erdemir ailesi, Ortaköy Kaymakamlığı'na başvurarak kendilerine yardımcı olunmasını ve yangında kaybettiği mal varlığının yerine ev yapmak için destek olunmasını istedi. 
     
     YARDIM BEKLERKEN CEZA... 
     Yangında evini ve mal varlığını kaybeden Erdemir, AA muhabirine yaptığı açıklamada, kendisine destek olunmasını beklediği esnada, hakkında açılan kamu davası sonucu 169 milyon lira para cezası ile karşılaştığını bildirdi. 
     Cezanın, ''dikkatsizlik ve tedbirsizlik sonucu yangın çıkmasına neden olduğu'' gerekçesiyle kendisine verildiğini ifade eden Erdemir, bu parayı ödeyecek gücünün bulunmadığını kaydetti. 
     Erdemir, durumunu Ortaköy Kaymakamlığı'na ilettiğini belirterek, ''Gerek evimin yeniden yapılması, gerek geçimimizi sağlamak için ayni ve nakdi yardım talebinde bulundum. Hakkımda açılan kamu davasının ardından gelen para cezası ise beni şaşırttı. Eşim ve çocuğumla ortada kalmışken bu parayı nasıl öderim'' diye konuştu. 
     Çorum Vali Yardımcısı Şahin Bayhan ise konuyla ilgili AA muhabirine yaptığı açıklamada, Erdemir'in durumunun kendilerine iletildiğini ve konuyla ilgili çalışma başlattıklarını söyledi. 
     Devletin kimseyi yarı yolda koymayacağının altını çizen Bayhan, çalışmalarının ardından Erdemir'in ihtiyaç sahibi olduğunun tespit edilmesi halinde gerekli yardımın yapılacağını kaydetti. 
     
</TEXT>
</DOC>
