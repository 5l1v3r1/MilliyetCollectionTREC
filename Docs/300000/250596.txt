<DOC>
<DOCNO> 250596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo23.html </URL>
<DATE> 2004/06/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Del Bosque Ben Beşiktaş ile zaferlere ulaşmak istiyorum 
</HEADLINE>
<TEXT>

     Şenhan Bolelli 

İspanya Milli Futbol Takımı'nın teknik direktör adayları arasında ilk sıralarda gösterilen Vicente Del Bosque, ''Milli Takım'ın antrenörü olmak her teknik direktörün arzusu'' derken, yine de sözleşmesinin olduğu Beşiktaş ile zafere ulaşmak istediğini söyledi. 
     İspanyol Marca radyosuna canlı bağlantı yapan Del Bosque, sözleşme yaptığı Beşiktaş ile projelerinin bulunduğunu belirterek, Beşiktaş ile Türk futbolunda zaferlere ulaşmayı umduğunu kaydetti. 
     İspanya Milli Takımı'na gideceğine ilişkin Beşiktaş Kulübü'nde endişeler olduğunu kaydeden Del Bosque, ''Beşiktaş ile kontratım çok temiz. Herhangi bir koşul içermiyor. Dün akşam başkanın ailesiyle yemek yedik. Onlar, mantıklı olarak endişeleniyorlar. Ben onlara İspanya'daki durumu açıkladım. Kulübümle kontratım var ve bunu tamamlayacağım'' dedi. 
     Del Bosque, ''İnaki, neden istifa edecek bilmiyorum. O, en iyi futbolcuları kadrosuna çağırdı, oyun sisteminde geleneksel çizgiyi devam ettirdi. Bazen diğer taraflara da bakmak ve teknik direktörü hoş görmek gerekir. Bana göre İnaki, düzgün çalıştı. Hata yaptığını sanmıyorum'' diyerek meslektaşına da destek verdi. 
     İspanyol teknik adam, Portekiz 2004'te İspanyol Milli Takımı'nın ''başarısız'' olarak değerlendirilmesinin çok da uygun olmadığını ifade ederek, İnaki Saez'in istifa etmesinin problemi basite indirgemek olacağını savundu. 
     Del Bosque, Saez'in yerine en büyük aday olarak gösterilen Mallarco'nun teknik direktörü 66 yaşındaki Luis Aragones için de ''Herkes için örnek, çok tecrübeli biri'' değerlendirmesini yaptı. 
     
</TEXT>
</DOC>
