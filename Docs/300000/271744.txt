<DOC>
<DOCNO> 271744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo22.html </URL>
<DATE> 2004/09/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Şenes Erzik 2006'ya çok rahat gideriz... 
</HEADLINE>
<TEXT>

     UEFA Asbaşkanı ve İcra Kurulu Üyesi Şenes Erzik, A Milli Futbol Takımı'nın 2006 Dünya Kupası'na çok rahat bir şekilde gideceğine inandığını söyledi. 
     Işık Sigorta sponsorluğunda düzenlenen ''11 Altın Adam'' yarışmasının 2004-2005 sezonu ilk ilk jüri toplantısında soruları yanıtlayan Erzik, milli takımın şansıyla ilgili olarak, ''2006'ya gitmememiz için çok vahim hatalar yapmamız lazım. Bu hataların yapılacağına inanmıyorum. Başlangıcı kendi evimizde kötü yapmamıza rağmen 2006'ya çok rahat gideriz diye düşünüyorum'' dedi. 
     Toplantıya Erzik'in yanı sıra onur konuğu olarak katılan Futbol Federasyonu Başkanvekili Şekip Mosturoğlu, Merkez Hakem Kurulu MHK Başkanı Sabri Çelik, A Milli Futbol Takımı Menajeri Can Çobanoğlu ve İstanbulspor Kulübü Başkanı Mehmet Akif Yaşın, kendilerine yöneltilen soruları yanıtladı. 
     
     ''GENÇ HAKEMLERE GÖREV VERİLMEYE DEVAM EDİLSİN'' 
     Erzik, Türk hakemlerinin uluslararası maçlarda daha çok sıklıkla görev alabilmesi için MHK'ye önerileri konusundaki bir soruya, ''Genç hakemlere görev verilen şuanki sistemin devam etmesi yeterli. MHK bunu ilke edindi. Bu çok önemli. Çünkü hakemlerimiz üst klasmanlara geldiğinde artık görev süresinin sonuna gelmiş oluyordu'' diye yanıt verdi. 
     
     ''JOHANSON 2006'DA BIRAKIYOR'' 
     2006'da UEFA Başkanı Johanson'un görevini 70 yaş sınırına geldiği için bırakacağını anlatan Erzik, kendisinin bu görevdeki şansı konusunda avantaj ve dezavantajlarının bulunduğunu kaydetti. 
     UEFA'nın kulüpler için getirdiği mali kriterlerin uygulamasının 2005-2006 sezonu için başladığını kaydeden Şenes Erzik, bu sezon Şampiyonlar Ligi ve UEFA Kupaları'nda mücadele eden, Kazakistan dışındaki 51 ülkenin kupalara katılan takımlarına kriterlere uygunluğun denetlenerek lisans verildiğini açıkladı. 
     
     MHK'NİN SEÇİMİ KONUSU 
     Erzik, Merkez Hakem Kurulu'nun federasyondan bağımsız olarak seçilmesi uygulamasını FIFA'nın kabul etmediğini belirtti. 
     FIFA'da, 2001'de yapılan değişiklikle Merkez Hakem Kurulu'nun mutlaka federasyon yönetiminin entegral parçası olduğu net bir şekilde belirtildiğini anlatan Erzik, ''Seçim koşulları da 2 şekilde. Ya yönetim kurulu MHK'yi seçer ya da yönetim kurulu federasyon başkanının teklifi üzerine kurulu seçer. Bizde özerk bir yapı kazandırıldı. FIFA bunu kabul etmiyor'' dedi. 
     
     ''HAKEM NOTLARI AÇIKLANMASIN'' 
     Şenes Erzik, her haftanın ardından hakemlere verilen notların açıklanması uygulamasının da kaldırılması görüşünde olduğunu ifade etti. 
     Spekülasyonların ortadan kalkması için notların açıklanmaması gerektiğini savunan Erzik, ''FIFA'da ve UEFA'da böyle bir uygulama yok. Notlar iç bünyede teknik bir değerlendirmedir'' dedi. 
     
     MOSTUROĞLU ''PROBLEM HALUK ULUSOY POSTERİNDE DEĞİL'' 
     Futbol Federasyonu Başkanvekili Şekip Mosturoğlu, A Milli Futbol Takım'nın Trabzon'daki Gürcistan maçında bir grup taraftarın açtığı Haluk Ulusoy posterinin sorun olmadığını, posteri açan grubun maç boyunca ortaya koyduğu tavrın irdelenmesi gerektiğini kaydetti. 
     Mosturoğlu, konuyla ilgili bir soru üzerine, ''Problem posterde değil. O grubun maç boyuncaki tavrında. Kendi ulusal takımının maçında kendi futbolcusunu ıslıklama ve küfür etme dünyanın hiçbir yerinde yoktur. O grubu bu şekilde irdelemek lazım'' şeklinde konuştu. 
     Gürcistan maçında taraftarları tribünlere çekmek ve coşkulu bir atmosfer oluşturmak konusunda organizasyonla ilgili tecrübe eksiklikleri bulunduğunu itiraf eden Mosturoğlu, Kazakistan maçını festival havasına çevirmek için çalışmalar yapacaklarını kaydetti. 
     Mosturoğlu, organizasyon içinde bilet alanlara milli takım forması dağıtmak gibi uygulamanın da yer alabileceğini belirtti. 
     
     ÇELİK ''MEDYADA GÖREV YAPMAYACAM'' 
     MHK Başkanı Sabri Çelik, bu görevi bıraktıktan sonra kesinlikle medyada hakem yorumculuğu yapmayacağını açıkladı. 
     Çelik, ''Bülent Yavuz hakem eleştirilerine kızardı. Ama şimdi elinde sopayla bilimsel olarak hakemleri eleştiriyor. Siz de görevi bırakınca medyada yorumculuk yapacakmısınız'' şeklindeki soruya, ''Bülent Yavuz televizyon yorumculuğunu seçti. Ben söz veriyorum bu görevi bırakınca medyada görev yapmayacam'' diye yanıt verdi. 
     Sabri Çelik, hakemlere verilen 6-6.9 arasındaki notun UEFA kriterlerine göre geçer not sayıldığını kaydetti. 
     
     HAKAN ŞÜKÜR İLE İLGİLİ YORUMLAR 
     Can Çobanoğlu, Hakan Şükür'ün A Milli Takım'ın Yunanistan maçında sakatlığı nedeniyle kadroya alınmaması sonrasında yapılan yorumlarla ilgili olarak, ''Gürcistan maçından sonra sakatlığı vardı. Maç günü oynamayacağı söylendiğinde olgunlukla karşılayıp, milli takımın prensipleri neyse ona göre gereğini yapmıştır. Takım disiplinine aykırı söylemde bulunmamıştır'' diye konuştu. 
     Çobanoğlu, futbolcunun maçtan önce ısınmaya çıkmasıyla ilgili sakat olmadığını göstermek istedi şeklinde yapılan yorumların doğru olmadığını belirtti. 
     Hakan'ın Letonya ile yapılan Avrupa Şampiyonası baraj maçında da kadroya alınmamasını olgunlukla karşıladığını kaydeden Çobanoğlu, futbolcunun hocasına söylediği iddia edilen Oynamayacaksam 18'in dışında kalayım sözünün de gerçek dışı olduğunu savundu. 
     Hakan'ın dünyada Türkiye adına marka olduğunu belirten Çobanoğlu, golcü futbolcuya linç psikolojisiyle saldırılıp, infaz edilmeye çalışıldığını savundu. 
     Fenerbahçeli futbolcu Servet'in kapsamlı tedaviler sonucunda Yunanistan maçında oynamasına karar verildiğini ifade eden Çobanoğlu, ''Milli takım kampından dönüşünde kamptaki sakatlığıyla ilgili problemi görünmüyordu. Hala şikayetçi olduğunu sanmıyorum. Eskiden kalan diğer bir sakatlığıyla ilgili kulübü şampiyonlar ligi maçlarını düşünerek riske etmemek için ligde oynatmamış olabilir'' şeklinde konuştu. 
     
     YAŞİN ''TMSF OLMASAYDI İSTANBULSPOR BUGÜN LİGDE OLMAZDI'' 
     Tasarruf Mevduatı Sigorta Fonu'nun TMSF İstanbulspor A.Ş yönetimini devralmasının amacının kamu alacağının tahsili olduğunu belirten İstanbulspor Kulübü Başkanı Mehmet Akif Yaşin, ileriki dönemde şirketi yerli yatırımcı, yabancı yatırımcı ayırımı yapmaksızın devretmek istediklerini ifade etti. 
     İstanbulspor'un bugün Birinci Süper Lig'de olmasını TMSF'nin temin ettiğini anlatan Yaşin, şirketin daha önceki yönetiminin takımı ligden çekmek düşüncesinde olduğunu belirtti. 
     
</TEXT>
</DOC>
