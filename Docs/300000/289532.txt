<DOC>
<DOCNO> 289532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko27.html </URL>
<DATE> 2004/11/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fiat Idea, Türkiye pazarında... 
</HEADLINE>
<TEXT>

     Fiat'ın çok amaçlı MPV modeli Idea, 31.4 milyar liradan başlayan fiyatlarla Türkiye'de satışa sunuldu. 
     Fiat Idea'nın Türkiye tanıtımı, Tofaş Ticari Grup Direktörü Müfit Ataseven ile Pazarlama ve Ürün Direktörü Marco Napodano'nun katıldığı bir basın toplantısıyla yapıldı. 
     Ataseven, her yeni ürün tanıtımının kendileri için bir doğum sancısı olduğunu belirterek, ''Yeni bir bebeği kucağımıza alıp büyütmeye çalışıyoruz'' dedi. 
     Türkiye'deki pazarın her zaman inişli çıkışlı olduğuna işaret eden Ataseven, pazar dinamizminin her geçen gün arttığını söyledi. 
     Ataseven, Fiat Idea'nın bu yıl çıkarttıkları 4. ürün olduğuna işaret ederek, ''Bundan sonra Türkiye'deki Fiat serüveni, çok yalın şekilde markaya odaklanarak, ürün gamını geliştirerek, çok daha güçlü bir yapıya doğru şekillenecektir'' diye konuştu. 
     Günlük hayatta ''İtalyan ateşi'', ''Ateşli Panda'' gibi kavramların yerleştiğini ifade eden Ataseven, ''Bugün kışkırtıcı Idea ile tanışıyoruz. Idea'nın Türkiye pazarında büyük ilgi çekeceğini ummaktayız'' diye konuştu. 
     Idea'nın 1.4 benzinli versiyonunun 31 milyar 400 milyon liradan, 1.3 multijet dizel versiyonunun ise 34 milyar 350 milyon liradan başlayan fiyatlarla satılacağını bildiren Ataseven, ''2005 yılı için 3-3 bin 500 Idea satmayı hedefliyoruz. Bu, yüzde 1'lik bir pazar payı demek. Segmentinin ise yüzde 20'leri civarında'' dedi. 
     
     ''FİYATIYLA ÇOK REKABETÇİ'' 
     Tofaş Pazarlama ve Ürün Direktörü Marco Napodano ise katılımcılara Fiat Idea'nın özellikleri ve pazara ilişkin bilgi verdi. 
     Avrupa'da kompakt otomobil pazarının yeni bir pazar olduğunu belirten Napodano, son üç yılda pazarın yüzde 1.4'den yüzde 3.6'ya çıktığını bildirdi. 
     Napodano, Türkiye'deki pazarın ise 2 yıl içinde toplam pazarın yüzde 2.4'üne ulaştığına dikkat çekerek, 2005'de bu payın yüzde 3'e çıkmasını öngördüklerini kaydetti. 
     Kompakt MPV'nin klasik şehir arabalarına göre daha fazla iç hacim sağladığını, kullanışının daha kolay olduğunu belirten Napodano, bu otomobilleri çalışan bayanlar, gençler ve 30-39 yaş arası konfor ve iç hacme önem veren kişilerin tercih ettiğini söyledi. Napodano, Fiat Idea'da tasarım, ferahlık, fonksiyonel hacim ve konfor özelliklerinin ön plana çıktığını kaydederek, fiyatıyla da çok rekabetçi olacağının altını çizdi. 
     
     FIAT IDEA 
     Kendi sınıfında yerden en yüksek otomobil olan Fiat Idea, yüzde 27'si cam olan yüzeyi ile aydınlık ve ferahlık sağlıyor. 
     Fiat Idea'da, ABS EBD elektronik fren güç dağılımı, sürücü ve yolcu ön hava yastıkları, aktif gergili ön emniyet kemerleri, FPS yangın önleme sistemi ve 2. nesil Fiat Code immobilizer gibi özellikler standart olarak bulunuyor. 
     Sürücü ve yolcu yan hava yastıkları, perde hava yastıkları, otomatik çekiş kontrolü, motor fren torku destekleyici, panik fren destek sistemi, elektronik stabilite programı, yokuş yukarı kalkış desteği gibi gelişmiş özellikler de güvenlik paketi içinde sunuluyor. 
     Multijet dizel motorlu Idea 100 kilometrede ortalama 5.1 litre tüketirken, 1.4 versiyonu 100 kilometrede ortalama 6.6 litre benzin harcıyor. 
     
</TEXT>
</DOC>
