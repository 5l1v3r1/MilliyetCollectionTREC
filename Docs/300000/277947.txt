<DOC>
<DOCNO> 277947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/spor/axspo02.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıran kırana idman 
</HEADLINE>
<TEXT>


Ay - Yıldızlı takımın dün sabahki çalışması tempolu ve sert geçti. Çift kale maç sırasında Serkan, Necati ve Hasan Şaş'ın sakatlanması endişe yarattı 


Rüştü de katıldı 
MİLLİ Takımımız'ın dün sabah Florya Metin Oktay Tesisleri'nde yaptığı antrenmanda tekmeler havada uçuştu. Çift kale maç sırasında Serkan Balcı, Necati Ateş ve Hasas Şaş darbeler nedeniyle çeşitli sakatlıklar yaşadı. Doktorlar üç oyuncunun da önemli bir durumunun olmadığını açıkladı. Bu arada kaleci Rüştü de dün ilk kez takımla birlikte antrenmana çıktı. 

İbrahim yok 
İBRAHİM Toraman'ın Kazakistan karşılaşmasında takımdaki yerini alamayacağı öğrenildi. Sakatlığı devam eden Emre'nin durumu ise belirsizliğini koruyor. Milli Takımımız, Kazakistan maçının hazırlıklarını bugün Şükrü Saracoğlu Stadı'nda yapacağı antrenmanla sürdürecek. Bu arada rakip Kazakistan'ın A ve Ümit takımları da bugün İstanbul'a gelecek. 

Milliler temkinli 

Nihat Kolay değil 
A Milli Takım'ın yıldız isimlerinden Nihat Kahveci ve Emre Belözoğlu, Kazakistan'ı hafife almadıklarını açıkladı. Nihat, rakibin maçlarını sık sık izlediklerini belirterek, "Grubumuzda her takım, her takımdan puan alabiliyor. Kazakistan da ciddi bir rakip. Kazanmak zorundayız. Bunu başarırsak, grupta yine iddialı konuma gelir, moral olarak da toparlanırız" diye konuştu. 

'Dersimizi aldık' 
EMRE Belözoğlu, her rakibi yenebilecek güce sahip olduklarını iddia etti. Interli oyuncu şunları söyledi "Rakibimiz ilk defa Dünya Şampiyonası elemelerinde yer alıyor. Kendilerini göstermek istiyorlar. Kesinlikle küçümsenecek bir rakip değil. Gürcistan maçında almamız gereken dersleri aldık. Bundan sonra her takımı kendi sahamızda yenmek istiyoruz." 

Altıntop kardeşler galibiyet sözü verdi 

Tugay gerçeği 
MEHMET DEMİRCAN 

FUTBOL kariyerlerini Almanya'da sürdüren Hamit ve Halil Altıntop kardeşler, A Milli Takım kampında Milliyet'in sorularını yanıtladı. Kazakistan maçında forma giymek isteyen iki kardeş, Türkiye'ye galibiyet sözü verdi. Hamit önemli bir noktaya dikkat çekerken, "Tugay'dan sonra sahada lider oyuncu bulamadık. Bu işi artık Emre üstlenmeli. Tek sorun bu" yorumunu yaptı. 

'Zamanımız yok' 
HALİL Altıntop ise grubun ilk iki maçında alınan beraberliklerin yeterli olmadığını belirtti. Halil, "Sonuçlar bizim için kötü. Fazla zamanımız yok. Hemen toparlanmalıyız. Hamit'in forma giyme şansı bana göre daha fazla. Çünkü ben ikinci kez çağrıldım. Galibiyetten başka bir düşüncemiz yok. Puan kaybı bize ağır faturalar doğurabilir. Dikkatli olmalıyız" dedi. 

Kadıköy'de bayrak şov 

FUTBOL Federasyonu, Trabzon'da oynanan Gürcistan maçında yaşanan bayrak krizi nedeniyle kolları sıvadı. Bıçakcı yönetimi, Şükrü Saracoğlu Stadı'nda Kazakistan ile oynanacak olan maçta 40 bin Türk bayrağı dağıtma kararı aldı. Kulüp bayraklarının stada sokulmayacağı, 30 milyon liralık tribünden bilet alan seyircilere de Milli takım forması hediye edileceği açıklandı. 

Ümitler takipte 

İSTANBUL'DA yarın Kazakistan ile kozlarını paylaşacak olan Ümit Milli Takımımız, kritik maçın hazırlıklarını dün yaptığı tek antrenmanla sürdürdü. Teknik Direktör Raşit Çetiner sabah yapılması planlanan antrenmanı iptal etti. Ay - Yıldızlılar'ın otelde Kazakistan'ın maç kasetlerini izleyip, rakibi ezberlediği öğrenildi. 

Bir basamak yükseldik 

TÜRKİYE, FIFA'nın aylık olarak belirlediği Dünya sıralamasında Eylül ayında 1 basamak yükselerek 12. sıraya yerleşti. Dünya klasmanında ilk 2 sırayı paylaşan Brezilya ve Fransa yerlerini korurken, 4. durumdaki Arjantin, 778 puanla üçüncülüğü elde etti. Avrupa Şampiyonu Yunanistan ise 2 basamak gerileyerek 703 puanla 16. sırada yer aldı. 


</TEXT>
</DOC>
