<DOC>
<DOCNO> 255626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko08.html </URL>
<DATE> 2004/07/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Egeli zeytinci, Çin'de ilk adımı attı 
</HEADLINE>
<TEXT>

     Ege Zeytin ve Zeytinyağı İhracatçıları Birliği, Çin Halk Cumhuriyeti'nde zeytin ve zeytinyağı ürünlerini tanıtmak amacıyla bir program başlattı. 
     Ege Zeytin ve Zeytinyağı İhracatçıları Birliği Başkan Vekili Ali Nedim Güreli, Pekin'de yapılacak etkinlikle, Çin'de ilk tanıtım programını başlatacaklarını kaydetti. 
     Beijing International Oteli'nde Çin'in en önemli gıda alımcıları, gıda yazarları ve basın mensuplarına bir seminer vereceklerini ifade eden Güreli, burada zeytin ve zeytinyağının sağlığa yararları ve yemeklerde kullanımını anlatacaklarını dile getirdi. 
     Türk zeytin ve zeytinyağının tanıtım filminin de gösterileceğini belirten Güreli, şunları söyledi 
     ''Çin dünyanın en büyük pazarlarından. Zeytin ve zeytinyağı çok fazla tanınmıyor. Bu ürünlerle ilgili oluşmuş bir ülke imajı da yok. Pazara rakiplerimizden önce girerek Türk malı imajını yaratmak istiyoruz. Amacımız hemen satmak değil. Önce ürünlerimizin tanınması ve sevilmesi gerekiyor. Yapacağımız görüşmelerden alacağımız tepkilere göre planlama yapacağız. Bu ülkeye ticaret heyeti organizasyonları düzenleyebiliriz. Daha yoğun bir kampanya planlanabilir.'' Güreli, gelen tepkilere göre geçen yıl Japonya'da yapılan zeytin ve zeytinyağı tanıtım programının bir benzerinin bu ülkede tekrarlanabileceğini aktardı. 
     Ege İhracatçı Birlikleri kayıtlarına göre zeytinyağında sezonun başladığı 1 Kasım 2003 tarihinden 12 Temmuz 2004 tarihine kadar Çin'e 50 ton ihracat yapılabildi. 
     Zeytinde ise Çin'e hiç ihracat yapılmadığı belirtildi. 
     
</TEXT>
</DOC>
