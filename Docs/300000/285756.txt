<DOC>
<DOCNO> 285756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy05.html </URL>
<DATE> 2004/11/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İlaca üç ay zam yok 
</HEADLINE>
<TEXT>

     Sağlık Bakanlığı, önümüzdeki üç ay boyunca ilaca zam yapmayacak. 
     Sağlık Bakanlığı bünyesinde İlaç Kararnamesi uyarınca oluşturulan İlaç Değerlendirme Komisyonu ilaç fiyatlarını belirlemek üzere geçen hafta toplandı. ANKA'nın edindiği bilgiye göre Komisyon, Kararname uyarınca yeni ilaç fiyatlarını belirlemek üzere son üç aylık doviz kurunda meydana gelen değişikliği gözden geçirdi. Kararnameye göre son üç ayda döviz kurunda yüzde 5'ten fazla artış meydana gelirse bunun ilaç fiyatlarına yansıtılması gerekiyor. 
     Komisyon ise yaptığı değerlendirmede son üç ayda döviz kurundaki artışın yüzde 5'i aşmadığını tespit ederek ilaca zam yapılmaması kararı aldı. Komisyonunun bu kararı, kasım, aralık ve ocak aylarını kapsıyor. Komisyon üç ayın sonunda toplanarak döviz kurundaki değişimlere göre ilaç fiyatlarını yeniden maaya yatıracak. Komisyon, kurda yüzde 5'i geçen artış veya azalış tespit ederse bunu ilaç fiyatlarına yansıtacak. 
     
     TEMMUZ'DA YÜZDE 8.75 ZAM YAPILMIŞTI 
     İlaç Kararnamesi'ne göre 15 Haziran'dan itibaren ithal ilaçta yüzde 1-75 oranında indirim yapan Sağlık Bakanlığı, 14 Nisan-15 Temmuz arasındaki yüzde 8.75'lik kur farkını 
     ilaca yansıtmıştı. 
     
     KOMİSYON NASIL ÇALIŞIYOR 
     Fiyat Değerlendirme Komisyonu, Sağlık Bakanlığı'nın eş güdümünde Maliye Bakanlığı ile Devlet Planlama Teşkilatı ve Hazine Müsteşarlıkları temsilcilerinin katılımıyla 3 ayda bir toplanıyor. Komisyon, ekonomik göstergelerdeki değişikliklere göre ürünlerin fiyatlarını değerlendirerek Sağlık Bakanlığı'na tıbbi ürünlerin fiyatının artırılması, eksiltilmesi veya dondurulması önerisinde bulunuyor. Döviz kurunda en az 30 gün süreyle yüzde 5'i aşan değişiklik olması durumunda, Sağlık Bakanlığı'nın çağrısı üzerine Komisyon olağanüstü toplanarak ürünlerin fiyatlarını yeniden değerlendiriyor. 
     
</TEXT>
</DOC>
