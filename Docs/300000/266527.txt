<DOC>
<DOCNO> 266527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun30.html </URL>
<DATE> 2004/08/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Aliyev Azerbaycan, Dağlık Karabağ'daki topraklarını geri alacak 
</HEADLINE>
<TEXT>

     Hakkı Akduman AA 

Almanya'daki temaslarını tamamlayan Azerbaycan Cumhurbaşkanı İlham Aliyev, ''Azerbaycan'ın, Dağlık Karabağ'daki topraklarını geri alacağını'' söyledi. 
     Almanya Dışişleri Bakanı Joschka Fischer ile görüşen Aliyev, Atina'ya hareketinden önce Türk gazetecilere yaptığı açıklamada, ''Azerbaycan Dağlık Karabağ'daki topraklarını geri alacaktır. Barış yolu ile bunu sağlamaya çalışacağız. Olmazsa başka yollara başvuracağız'' dedi. 
     Almanya'daki temaslarının olumlu geçtiğini ifade eden Aliyev, Başbakan Gerhard Schröder ve Dışişleri Bakanı Fischer ile yaptığı görüşmelerde Azerbaycan, Dağlık Karabağ ve Ermenistan konusunun yanı sıra ekonomik ve ikili ilişkilerin ele alındığını belirtti. 
     Azerbaycan'ın toprak bütünlüğünün sağlanması gerektiğine dikkat çeken Aliyev, Schröder'in de dünkü görüşmede bunu desteklediğini belirtti. 
     Aliyev, Gürcistan ile Rusya arasındaki gerginlikle ilgili bir soruya karşılık şunları söyledi 
     ''Ümit ederim ki bu durum barışçıl yoldan çözümlenir. Gürcistan'da yaşanan olaylar Dağlık Karabağ'da yaşanan olaylardan farklı değil. Bu bir azınlığın devlete ve devletin bütünlüğüne karşı hareketidir. Elbette toprak bütünlüğü sağlanmalıdır.'' Dışişleri Bakanı Fischer de görüşmeden sonra yaptığı açıklamada, ikili ilişkilerin yanı sıra ekonomik alandaki işbirliğini değerlendirdiklerini ve aynı zamanda bölgesel konuları ele aldıklarını ifade etti. 
     Dağlık Karabağ'daki sorunun da gündeme geldiğini anlatan Fischer, ''Güney Kafkasya'daki genel gelişmeleri ele aldık. Yalnız Ermenistan konusunu değil, ayrıca Gürcistan'ın da içerisinde bulunduğu durum, İran ve Rusya bağlamında sorunları değerlendirdik. Gürcistan ile Rusya arasında bir çatışmanın olmamasını temenni ediyoruz. Hem o sorunun hem de ülkeler arasında var olan diğer sorunların karşılıklı menfaatler gözetilerek barış içerisinde çözülmesini diliyoruz'' dedi. 
     Fischer, Dağlık Karabağ sorununun çözümü sürecinde AGİT Minsk grubunun girişiminin önemli bir zemin oluşturduğunu, Azerbaycan ile Ermenistan arasındaki ikili ilişkilerin gelişmesinin de önemli olduğunu kaydetti. 
     Fischer, ''Ermenistan ve Azerbaycan ile ikili ilişkilerimizi de sorunun barışçıl yollardan çözülmesinde kullanmak istiyoruz'' dedi. 
     Aliyev, daha sonra Berlin'den ayrıldı. 
     
</TEXT>
</DOC>
