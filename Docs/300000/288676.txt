<DOC>
<DOCNO> 288676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/spor/spo02.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Marco kıymete bindi 
</HEADLINE>
<TEXT>


Fenerbahçe, sezon sonunda sözleşmesi bitecek futbolcuya, cazip bir öneri sunmaya hazırlanıyor. Ancak Avrupa'nın çeşitli kulüplerinden gelen transfer önerileri, Sambacı'nın elini güçlendirdi 

YUSUF DURSUN 


Baş ağrıtacak 
SEZON başında gönderilmesi gündeme gelen Marco Aurelio kıymete bindi. Yabancı kontenjanını boşaltıp, yeni transfer yapmak amacıyla bir dönem satılması bile konuşulan Brezilyalı oyuncunun başarılı futbolu, Fenerbahçe'ye geri adım attırdı. Bu sezon takımın en iyisi olarak göze çarpan Aurelio'nun sözleşmesinin yıl sonunda biteceğini düşünen Sarı - Lacivertliler, Sambacı'ya cazip bir öneri sunmaya hazırlanıyor. 

Milli takip 
İKİ yıl önce çok düşük bir bedel karşılığında Fenerbahçe'ye transfer olan futbolcuya, başta İspanya olmak üzere, İtalya, İngiltere ve Brezilya'dan tekliflerin gelmesi, Fenerbahçe'nin pazarlık gücünü de kıracak. Bu kez hakkını almayı düşünen Aurelio'nun, Sarı - Lacivertli yönetime zor anlar yaşatacağını gösteriyor. Brezilya Milli Takımı Teknik Direktörü Parreira tarafından da izlenmesi de Marco'nun ayrı bir şansı olarak görülüyor. 

Samba şov 

ERDOĞAN DERMANCI 

TRABZONSPOR maçının hazırlıklarına dün yapılan antrenmanla devam eden Fenerbahçe, dar alanda maç yaptı. Lacivert takımın, sarıları 11-10 yendiği karşılaşmada, Alex, Nobre ve Fabiano dörder gol bulurken, Luciano da iki gol kaydetti. Bu arada hastalığı devam eden Serhat da takımla çalışmalara katılmadı. 

'Sahada olan sahada kalır' 

SARI kart cezaları nedeniyle Trabzonspor, Şampiyonlar Ligi'nde S.Prag ve milli takımda Ukrayna maçlarında görev yapamayacak olan Serkan Balcı, tecrübesizliğinin kurbanı olduğunu belirtti. Bu cezadan geleceğe dönük ders çıkaracağını söyleyen Sarı - Lacivertli futbolcu, saha içinde terbiyesizlik yapmayacağını vurguladı. Hırçınlığının, yapısı gereği olduğuna da değinen Serkan, "Saha içinde olan, saha içinde kalıyor" diyerek herkesin bayramını kutladı. Serkan'a Aurelio da eşlik ederek, "İyi bayramlar" dileğinde bulundu. 

Maç bahane... 

TRABZONSPOR maçının ardından Şampiyonlar Ligi'nde Prag deplasmanına çıkacak olan Fenerbahçe, Çek Cumhuriyeti'nde büyük destek görecek. Prag'ın turistik özelliğinden dolayı bu karşılaşmaya ilgi gösteren Sarı - Lacivertliler, şimdiden üç uçak doldurdu. Bazı taraftarların, yolculuğu riske atmamak için Trabzon'a bile gitmeyeceği belirtildi. 

Ballı'dan barış halkası 

FENERBAHÇE İdari Menajeri Volkan Ballı, uzun süredir devam eden suskunluğunu bayram öncesinde bozdu. Basın mensuplarından uzaklaşmak için telefon numarasını bile değiştiren Ballı, kulübü takip eden gazetecilere dün hediyeler dağıttı. Basınla ilişkilerin daha da ısınacağını vurgulayan Volkan Ballı, medya mensuplarına forma ve yüzük armağan etti. 


</TEXT>
</DOC>
