<DOC>
<DOCNO> 292098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo25.html </URL>
<DATE> 2004/11/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gençlerbirliği futbolcusu Mustafa Özkan Gol yollarında sıkıntımız var 
</HEADLINE>
<TEXT>

     Ligde 28 Kasım Pazar günü deplasmanda Malatyaspor ile karşılaşacak olan Gençlerbirliği'nde, futbolculardan Mustafa Özkan, ''Gol yollarında sıkıntımız var'' dedi. 
     Mustafa Özkan, kulüp tesislerinde düzenlenen basın toplantısında, geçen hafta yaptıkları Akçaabat Sebatspor maçında çok önemli 2 puan yitirdiklerini hatırlatarak, ''Biz, iyi bir ekibiz. Ekip halinde iyi oynarsak gol sorunu da kendiliğinden çözülecektir'' diye konuştu. 
     Gol yollarında çektikleri sıkıntıyı yalnızca santrfora yüklememek gerektiğini vurgulayan Özkan, ''Ben, hep iyi bir grafik çizdim. Son 5 aydır bir düşüş yaşadığımı düşünüyorum. Takımda santrfor olarak çok şans bulamadım. Şu anda iyi değilim. Daha iyi olmak zorundayım'' dedi. 
     Özkan, bu hafta deplasmanda karşılaşacakları Malatyaspor'un iyi bir ekip olduğunu belirterek, ''Deplasmanda daha iyiler. Biz önümüzdeki çok önemli 4 maçı da alıp 4'de 4 yapmak istiyoruz'' diye konuştu. 
     
     UĞUR BORAL ''SEDAT, BİZİM İÇİN ÇOK BÜYÜK BİR KAYIP OLDU'' 
     Futbolculardan Uğur Boral da, Malatyaspor'un çok kaliteli bir ekip olduğunu, ancak sahasında zaaflar yaşadığını belirterek, şunları söyledi 
     ''Biz de iyi bir takımız ve bunu göstermek için elimizden gelenin en iyisini yapacağız. 
     Sezon başından bu yana şanssızız. Hiç tam kadro çalışamadık. Sedat kardeşim, çok kötü sakatlandı. Allah hiçbir futbolcunun başına vermesin. Onun hakkında hayırlısı olsun ama bizim için çok büyük bir kayıp oldu. 
     Sezon başından beri istikrarı yakalayamadık. O havayı yakalamak için uğraşıyoruz. Bize 'başarısız' diyorlar. Başarılı denilen takımlar bizden 3 puan üstte. 1 maç alsak bu fark kapanacak.'' Boral, başarısızlığı eski teknik direktör Erdoğan Arıca'ya yüklemenin çok yanlış olduğunu ifade ederek, ''Biz de büyük hatalar yaptık ancak şimdi doğru yoldayız'' diye konuştu. 
     İki futbolcu da Beşiktaş-Çaykur Rizespor maçında çıkan olaylarda hayatını kaybeden taraftarla ilgili olarak çok üzgün olduklarını ve artık sahalarda bu tür olayları asla görmek istemediklerini belirttiler. 
     
</TEXT>
</DOC>
