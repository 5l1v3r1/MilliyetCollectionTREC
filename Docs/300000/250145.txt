<DOC>
<DOCNO> 250145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/spor/spo02.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'ün Deniz'i 
</HEADLINE>
<TEXT>


Fenerbahçe, Gençlerbirliği'nden Deniz ile üç yıllık sözleşme yaptı. Tecrübeli futbolcu, Sarı-Lacivertli ekipte milli takımdan birçok arkadaşı olduğunu, bu nedenle yabancılık çekmeyeceğini dile getirdi 

YUSUF DURSUN 


Görüntüler FB'ye 
FENERBAHÇE, daha önce anlaşma sağladığı Gençlerbirliği'nin milli futbolcusu Deniz Barış ile resmi sözleşme yaptığını açıkladı. Mahmut Uslu'nun otelinde geçen hafta düzenlenen törende üç yıllık anlaşmaya imza koyan Deniz'i sadece Fenerbahçe'nin resmi sitesi, dergisi ve FBTV görüntüledi. Gurbetçi futbolcu imza töreninin ardından ailesinin yanına Almanya'ya gitti. 

Alex yorumu 
FENERBAHÇE'Yİ tercih ettiğini belirten Deniz, "Bu takım gerçekten milli takımın bir aynası. Fenerbahçe'de, Ay - Yıldızlı formadan birçok arkadaşım var. Bu nedenle yabancılık çekmeyeceğim" dedi. Başarılı futbolcu Alex konusunda da şunları söyledi Bir kişi hiçbir zaman kurtarıcı olamaz. Biz Alex'e, o da bize yardımcı olacak." 

Rüştü'ye güvenoyu 
FENERBAHÇE 1907 Derneği'nin internet sitesinde yapılan "Üçüncü kaleci olarak kim alınmalı " anketinden Barcelonalı Rüştü çıktı. Ankete katılanların üçte biri Rüştü'ye oy kullanırken, ikinci sırada Diyarbakırsporlu Şenol yer aldı. Sitede devam eden, "İlhan Mansız, Fenerbahçe'ye gelsin mi " anketinde ise golcüye karşı olanlar daha çoğunlukta görünüyor. 

Fener'de kartlı sistem 
FENERBAHÇE Yönetimi, yeni sezonda görsel ve yazılı basına yeni düzenlemeler getirecek. 1 Temmuz'dan itibaren geçerli olacak olan sisteme göre, medya mensuplarına kart dağıtılacak. Buna sahip olmayanlar tesislere giremeyecek. Samandıra'da da antrenmanlarda basının çalışma yeri daraltılacak. Bu kartlar, Şükrü Saracoğlu Stadı'na yapılacak akreditasyon için de geçerli olacak. 

Bas bas paraları Pierre'e 

Kaleci Recep, Van Hooijdonk'un frikiklerini kurtarmak için sık sık iddialaştığını, ancak çok para kaybettiğini söyledi 

Uyanık Hooijdonk 
KALECİ Recep, kazandığı parayı Pierre Van Hooijdonk'a yatırdı. Frikik çalışmalarında Hollandalı oyuncuyla iddialaştıklarını belirten genç file bekçisi, "Ona çok 50 Euro kaptırdım. Son dönemde 10 atışından 4-5 gol yiyordum. Bu kez kaçan atışlarına penaltı da ekledi ve bunları kurtarırsam 100 Euro alacağımı söyledi. Ama penaltıları da hep gol yaptı" dedi. 

'Avrupalı'dan iyiyiz' 
ENKE'NİN gidişi sonrasında Trabzonspor maçındaki kurtarışlarıyla yıldızlaştığını, Sergen'den yediği frikik golüyle çöktüğünü söyleyen Recep, "Beşiktaş maçında hatam, uyanıklık yapıp erken hareket etmek oldu. Bir daha aynısını yapmam" ifadesini kullandı. Fenerbahçe'nin genç kalecisi, Avrupa'daki kalecilerin kendilerinden daha kötü iddiasında bulundu. 

M.Ali Şirin Daum'u bekliyor 
SARI - Lacivertliler, Danimarka Birinci Ligi takımlarından Koge'de forma giyen gurbetçi futbolcu Mehmet Ali Şirin'in transferi için Teknik Direktör Christoph Daum'u bekliyor. Bonservisi Borussia Dortmund'ta bulunan 23 yaşındaki orta saha oyuncusu ile görüşmelerin devam ettiği, Alman çalıştırıcının istemesi halinde transferin gerçekleştirileceği belirtildi. 



</TEXT>
</DOC>
