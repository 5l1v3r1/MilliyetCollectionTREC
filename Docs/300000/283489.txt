<DOC>
<DOCNO> 283489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo09.html </URL>
<DATE> 2004/10/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
''Mafya Yeşil Sahada''... Federasyon soruşturma başlatıyor... 
</HEADLINE>
<TEXT>

     Futbol Federasyonu, 23 Ekim tarihli Milliyet gazetesinde yayınlanan ''Mafya Yeşil Sahada'' başlıklı haber üzerine soruşturma açılmasına karar verdi ve konuya ilişkin ön değerlendirmenin yapılması için Hukuk Kurulu'nu görevlendirdi. 
     Futbol Federasyonu'ndan yapılan açıklamada, Hukuk Kurulu'nun emniyet yetkililerinden eldeki bulguları istedikten sonra, adı geçen kulüpler ve kişilerle ilgiyi soruşturmayı derinleştireceği bildirildi. 
     Daha sonra yapılacak bir değerlendirmenin ardından yeterli bilgi ve bulguların oluşması durumunda, dosyanın Şike Tahkik Kurulu'na gönderileceği, soruşturmanın sadece geçtiğimiz sezon düşme hattındaki takımların konumlarıyla değil, yasa dışı yollardan oynanan müşterek bahislere olan dahli açısından da ele alınacağı ifade edildi. 
     Tüm bu çalışmalar sonrasında gelinecek noktaya göre, Futbol Federasyonu'nun talimatlara aykırı bir eylem saptaması halinde, ilgililer hakkında gereken işlemi yerine getireceği kaydedildi. 
     Bu arada, eski FIFA kokartlı hakem Ali Aydın'ın da yaptığı açıklamalar doğrultusunda bilgilerine başvurulacağı açıklandı. 

     
</TEXT>
</DOC>
