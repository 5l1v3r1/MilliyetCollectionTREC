<DOC>
<DOCNO> 288854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/ekonomi/eko01.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de BDDK'ya siyasi müdahale kaygısı... 
</HEADLINE>
<TEXT>


Avrupa Birliği İlerleme Raporu'nda 'Bankacılık Düzenleme ve Denetleme Kurumu çalışmalarına potansiyel siyasi müdahale olabileceğine ilişkin kaygı var' cümlesi yer aldı 

Barkın Şık - Ankara 

Avrupa Birliği AB İlerleme Raporu'nda Türkiye'deki bankacılık sektörünün düzenlenmesi ve denetlenmesi konusunda son 5 yıl içinde önemli adımlar atıldığına dikkat çekilirken kimi uyarılara da yer verildi. İlerleme Raporu'nun "Ekonomik Kriterler" başlıklı bölümünde Türk ekonomisinde atılan ve atılması gereken adımlarla ilgili şu başlıklar var 

Yetkiler çok dağınık 
Ekonomiye ilişkin yetkilerin beş farklı bakanlık arasında dağıtılması politikaların oluşturulması, eşgüdümü ve uygulamasını aksatmaktadır.İşgücü piyasasındaki durum son 5 yıl içinde kötüleşmiştir. Sigortalı çalışanların sayısında 1999'dan bu yana genel olarak 600 bin düzeyinde azalma olmuştur. Aynı zamanda çalışma çağındaki nüfusun sayısında 4.6 milyon artış olmuştur. Gençler arasındaki işsizlik oranı 1999'da yüzde 15 iken 2003'te yüzde 20.5'e çıkmıştır.İşleyen bir piyasa ekonomisi için gereken hukuki sistem büyük ölçüde yerine oturmuşsa da ticari yargı sistemi, kanunların uygulanması ve sözleşmelerin icra edilmesi h l ciddi bir darboğaz oluşturmaya devam etmektedir. Bürokratik süreç ve yavaşlığı, Türkiye'de hukukun üstünlüğü açısından önemli bir engel teşkil etmektedir.Mali sektör daha sağlam hale gelmişse de yeterince gelişmemiştir. Mali krizin ve daha sıkı gözetim ve standartların neticesinde, Ocak 1999'da 75 olan banka sayısı 2004 ortasında 49'a inmiştir.Son 5 yıl içinde bankacılık sektörünün düzenlenmesi ve denetlenmesinde dikkate değer bir iyileşme kaydedilmiştir. BDDK'nın bağımsızlığı teyit edilmiş ve sorumlulukları genişletilmiştir. Bankacılık sektörünün denetiminin ve ihtiyatlılık kurallarının, uluslararası standartlara uyumlaştırılmasına devam edilmelidir. Devlete ait bankaların ve işletmelerin özelleştirilmesi hızlandırılmalıdır.Daha önce Uzan grubunun sahibi olduğu bankalardaki fonların zimmete geçirilmesini erken bir safhada tespit edememe başarısızlığından sonra, BDDK, yönetimine ve ihtiyati standartları izleme ve uygulamaya ilişkin idari kapasitesinin eksikliğine yönelik olarak ağır bir şekilde eleştirilmiştir. Gelecekte benzer durumların engellenmesini ve iyi işleyen bir bankacılık sektörünü teminen, BDDK'nın bağımsızlığına gerek hükümet, gerekse tüm diğer ilgili taraflarca riayet edilmelidir. Hükümetin çerçeve mevzuat yoluyla tüm bağımsız düzenleyici kurumların tek tip bir örgütsel yapıya kavuşturulmasına yönelik yakın zamandaki çabaları, BDDK'nın çalışmalarına potansiyel siyasi müdahale olabileceğine ilişkin kaygılara neden olmaktadır. 

</TEXT>
</DOC>
