<DOC>
<DOCNO> 251463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo10.html </URL>
<DATE> 2004/06/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Euro 2004... Final maçında Alman hakem Markus Merk, düdük çalacak 
</HEADLINE>
<TEXT>

     12. Avrupa Futbol Şampiyonası'nda final ve yarı final maçlarını yönetecek hakemler belli oldu. Final maçını, Alman hakem Markus Merk yönetecek. 
     UEFA Hakem Komitesi'nden yapılan açıklamaya göre, 4 Temmuz Pazar günü başkent Lizbon'daki Luz Stadı'nda TSİ 21.45'de başlayacak final maçını yönetmekle görevlendirilen Markus Merk'in yardımcılıklarını da Alman Christian Schraer ve Jan Hendrik Salver yapacak. 
     Şampiyonada, 30 Haziran Çarşamba günü evsahibi Portekiz ile Hollanda arasında başkent Lizbon'daki Jose Alvalade Stadı'nda yapılacak ilk yarı final mücadelesinde, İsveçli hakem Andres Frisk düdük çalarken, Kenneth Petterson ve Peter Ekström de yardımcı hakem olarak sahaya çıkacak. 
     1 Temmuz Perşembe günü Porto kentindeki Dragao Stadı'nda Yunanistan ile Çek Cumhuriyeti arasındaki diğer yarı final karşılaşmasını ise 2002 Dünya Kupası finalini de yöneten ünlü İtalyan hakem Pierluigi Collina yönetecek. Collina'nın bu maçtaki yardımcıları Marco Ivaldi ve Narciso Pisacreta. 
     Her iki yarı final karşılaşması da TSİ 21.45'de başlayacak. 
     
</TEXT>
</DOC>
