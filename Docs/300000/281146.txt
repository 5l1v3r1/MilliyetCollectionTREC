<DOC>
<DOCNO> 281146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yazar/ulagay.html </URL>
<DATE> 2004/10/18/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
'Türkiye AB'nin dış politika oluşturma sürecine katılmalı' 
</HEADLINE>
<TEXT>

Geçen hafta İstanbul'daki toplantı, kongre, konferans trafiği, kentin bilinen trafik yoğunluğuyla yarışacak düzeydeydi. Gün ve saatleri çakışan toplantılar arasında seçim yapmak sorun oldu zaman zaman. Örneğin ben, İstanbul Sanayi Odası'nın düzenlediği 3. Sanayi Kongresi ile ARI Grubu'nun merkezi Londra'da bulunan Center for European Reform CER adlı kuruluşla birlikte düzenlediği "AB Üyeliği Yolunda Türkiye" konulu konferansı izleme olanağını buldum ama BP'nin Başekonomisti Prof. Peter Davies'in konferansını kaçırdım. 

Ulusal sinir sistemi 
"AB Üyeliği Yolunda Türkiye" konulu konferansta, Türkiye'den önce Avrupa Birliği'ne AB katılmış olan ülkelerin yaşadıkları zorlukları yakından bilen Heather Grabbe ve Lord Hanney gibi uzmanların ve diplomatların bize yaptıkları tavsiyeleri dinlerken, AB tam üyeliğine giden yolun ne kadar dik ve virajlı olduğunu daha da iyi anladım bu yolda ilerleyebilmek için çok sağlam bir ulusal sinir sistemine sahip olmak gerektiğini daha iyi kavradım. İşin kötüsü bu kez tam üyelik yoluna çıkan ülke, bütün büyüklükleriyle ve tarihi mirasıyla Türkiye olunca Avrupa'nın önyargıları ve değerler sistemi de giriyor işin içine ve yola taş döşeyenlerin sayısı artıyor. 
Türkiye'nin ulusal sinir sistemi böylesine zorlu bir yolculuğa dayanabilir mi, Avrupa geçmişe değil geleceğe bakarak Türkiye'nin yolunu açmanın kendi yararına olduğunu idrak edebilir mi, doğrusu bilmiyorum. Ancak, değerli dostum Soli Özel'in toplantıyı birlikte izlerken hatırlattığı gibi, AB bugüne dek çoğu kimsenin atamayacağını sandığı adımları birer birer attı, tek paraya geçişi ve genişleme sürecini de gerçekleştirdi Türkiye de, özellikle son iki yılda attığı beklenmedik adımlarla bu noktaya geldi. Bunları hesaba katınca Türkiye'nin AB üyleği için "neden olmasın" diye düşünmek de mümkün. 

Dış politika kozu 
Türkiye için tam üyelik yolu 17 Aralık'ta açılırsa AB ile Türkiye arasında bir müzakere süreci başlayacak. Ancak konuya vakıf herkesin bildiği gibi, eşit taraflar arasında, 'beyaz sayfa' ile başlayan bir müzakere süreci değil söz konusu olan. Türkiye'nin AB'nin oluşturmuş olduğu kurallar ve kurumlar manzumesine, AB müktesebatına nasıl uyum sağlayacağı tartışılacak, yıllarca sürebilecek olan bu müzakere sürecinde. Ancak AB'nin kendi kimliğini oluştururken bugüne dek yeterince yol alamadığı bir alan var dış politika ve güvenlik politikası alanı. ABD'nin tek başına dünyaya hükmetmeye kalkıştığı bir ortamda AB'nin bu alandaki eksikliğini gidermesi daha da büyük bir önem kazanmış bulunuyor. 
İşte tam bu noktada, kendini AB'ye kabul ettirmeye çalışan ve sonuçta tam üye olarak AB'nin karar alma organlarında söz sahibi olmak isteyen Türkiye'nin önünde önemli bir fırsat penceresi bulunduğu ileri sürüldü, İstanbul'daki konferansta. İngiltere'nin eski AB büyükelçisi, deneyimli diplomat Lord David Hannay ve CER Uzmanı Steven Everts'e göre Türkiye hemen önümüzdeki dönemde, AB'nın dış politika ve güvenlik politikası oluşturma çabalarına katkıda bulunmaya başlayabilir. Steven Everts, AB'nin dış politika oluşturma çabasında öncelikle Ortadoğu politikasının önem kazanacağını vurguladı ve Türkiye'nin bu konuda çok AB'ye önemli katkılarda bulunabileceğini söyledi. 

Bush giderse... 
Steven Everts'ın bu önerisinin hayata geçirilme şansını konferans sonrasında Lord Hanney'a sordum. AB'nin kendi dış politikasını ve güvenlik politikasını belirleme çabasının öncelik alması için öncelikle AB - ABD ilişkilerinin daha uyumlu hale geldiği bir ortama ihtiyaç bulunduğunu kaydeden deneyimli diplomata göre transatlantik ilişkilerde düzelme sağlandığı takdirde AB'nin bu yöndeki çabası yoğunlaşacak ve Türkiye için de önemli bir fırsat penceresi açılmış olacak. 
Türkiye bu fırsatı iyi kullanabilirse hem AB'nin politika oluşturma sürecine fiilen katkıda bulunarak onların gözünde farklı bir önem kazanmış olacak, hem de içerde "Biz dış kapının mandalıyız, AB bizi işine karıştırmaz" söylemini sürdürenlere karşı bir koz elde etmiş olacak. 

İstihdam fiyaskosu Bush'u götürür mü George W. Bush, 72 yıldan bu yana başkanlık döneminde ABD'deki toplam istihdamı gerileten ilk başkan olarak tarihe geçecek. Bush'un başkanlık döneminde ABD'de tarım dışı toplam istihdam 821 bin azalmış, özel sektördeki istihdam kaybı ise bunun iki katını bulmuş. 
Yani kamu harcamalarının bol keseden artırıldığı bu dönemde kamu kesiminde yaratılan ek istihdam toplamdaki açığı kapatmaya yetmemiş. 1949'dan bu yana özel sektörde yeterli istihdam yaratamayan başkanın kendisi ya da partisi seçimi kaybetmiş. Bunun son örneği 1992'de şimdiki Başkan Bush'un babası G.H.V. Bush'un Clinton'a karşı seçimi kaybetmesiyle yaşanmış. 
G.W. Bush'un hemen her alanda fiyaskolarla dolu olan icraatının bir seçim yenilgisiyle sonuçlanıp sonuçlanmayacağını 15 gün sonra öğreneceğiz. Bush'un kamu harcamalarını artırarak, piyasaya sürekli para pompalayarak ve cömert vergi indirimleri sağlayarak artırmaya çalıştığı istihdamı artırmanın yeni başkan için de kolay olmayacağı ortada. Özellikle imalat sanayiindeki istihdam kayıplarını tersine çevirmenin çok zor olacağı anlaşılıyor. 

ABD başkanlarının istihdam karnesi Toplam istihdam Özel sek. istihdamı 49-52 Truman 10.4 9.8 53-57 Eisenhower 4.9 4.1 57-60 Eisenhower 2.5 1.0 61-64 Kennedy-Johnson 9.7 8.9 65-68 Johnson 14.9 13.6 69-72 Nixon 7.0 6.1 73-76 Nixon-Ford 5.6 4.8 77-80 Carter 11.8 12.6 81-84 Reagan 4.7 5.9 85-88 Reagan 10.0 10.4 89-92 G.H.W.Bush 1.6 0.8 93-96 Clinton 9.6 10.9 97-00 Clinton 9.0 9.6 01-04 G.W.Bush -0.8 -1.5 



</TEXT>
</DOC>
