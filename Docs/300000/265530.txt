<DOC>
<DOCNO> 265530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur27.html </URL>
<DATE> 2004/08/22/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Estetik yaptırmak isteyen genç kadın ameliyat masasından kalkamadı 
</HEADLINE>
<TEXT>

     Gaziantep'te burnuna estetik yaptırmak isteyen bir kadın, hastanede yapılan anestezinin ardından kalbinin durması sonucu öldü. 
     Alınan bilgiye göre, bir halı fabrikasında müdür olan Yasemin Balsu 31 , burnundaki kemik eğriliğini düzeltmek için estetik uzmanı Ruhat K. ile anlaştı. Ameliyatın yapılacağı Gaziantep Amerikan Hastanesi'ne giden genç kadın, anestezi uygulandıktan sonra kalbinin durması üzerine hayatını kaybetti. 
     Gaziantep Amerikan Hastanesi Başhekimi Opr. Dr. Cezmi Ük, olaydan büyük üzüntü duyduklarını belirterek, ölüm olayının çok nadir yaşanan ''anestezik maddelere alerji reaksiyonundan'' kaynaklandığını söyledi. 
     Olayda kimsenin kusuru ya da ihmalinin söz konusu olmadığını ifade eden Ük, şöyle konuştu 
     ''Yasem Balsu bizim yakından tanıdığımız ve sevdiğimiz biriydi. Hastanemizde de kendisine akraba doktorlarımız var. 2 anestezi uzmanı ve 2 doktorun görev aldığı ameliyat sırasında, on binde hatta yüz binde bir rastlanan anestezik maddelere alerji reaksiyonu yaşandı ve hastanın kalbi durdu. 4 saat süreyle duran kalbi yeniden çalıştırmaya çalıştık. Diğer hastanelerden gelen hekimlerin de katılımıyla Yasemin Balsu'yu yeniden hayata döndürmek için yoğun mücadele verdik ama hastayı kaybettik.'' Ük, olayın istismar edilebileceğini düşünüp, yakınlarından da izin alarak, Cumhuriyet Başsavcılığı'na başvurduklarını ve otopsi istediklerini bildirdi. 

     
</TEXT>
</DOC>
