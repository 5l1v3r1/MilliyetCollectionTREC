<DOC>
<DOCNO> 296915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/ekonomi/eko06.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüzde 7 reel faizle bütçe açık vermez' 
</HEADLINE>
<TEXT>



Maliye Bakanı Kemal Unakıtan, bütçenin ilk defa kasımda aylık bazda açık vermediğini, fazlalık verdiğini bildirerek, "Reel faizin yüzde 7 civarında yakalanması halinde Türkiye'de bütçe açığı olmaz" dedi. 
Unakıtan, AKP Ankara İl Başkanlığı Siyaset Akademisi'nde "Türkiye AB İlişkileri" eğitim programı çerçevesinde "AB Sürecinde Mali Politikalarımız" konulu ders verdi. 
Unakıtan, Türkiye'nin GSMH'sinin bu yıl 424 katrilyon lira olacağını tahmin ettiklerini söyledi. Türkiye'nin en büyük hastalığının büyümesindeki iniş ve çıkışlar olduğunu ifade eden Unakıtan, bu yıl için yüzde 9 - 10'luk büyüme öngördüklerini belirtti. Unakıtan, "Büyüme üçüncü çeyrekte azaldı. İlk 6 ayda yüzde 13.5 oldu. Bu rakam Çin'in bile üzerinde. Yıl sonu itibariyle 9.5 - 10 civarında tahmin ediyoruz. Bu da Türkiye için oldukça büyük bir büyümedir. Ancak mühim olan 2006 ve 2007'de Türkiye'nin istikrarlı büyümesini devam ettirmesidir" diye konuştu. 




</TEXT>
</DOC>
