<DOC>
<DOCNO> 263360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yazar/akyol.html </URL>
<DATE> 2004/08/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kürtler ve terör 
</HEADLINE>
<TEXT>


İSTANBUL'DA otelleri hedef alan terör eylemlerini iki örgüt üstlendi Biri El Kaide'ye bağlı El Masri Tugayı, öteki PKK... 
Emniyet, elindeki bulgulara göre, PKK'nın yaptığını söylüyor. 
Zaten eylemler El Kaide'nin bildik tarzına benzemiyordu. 
PKK'nın yaptığını gösteren başka bir veri, "Mezopotamya Haber Ajansı"nın da bu eylemi PKK'ya bağlı bir grubun yaptığını bildirmiş olması... 
Apo'nun emriyle terör eylemlerinin başlatıldığı da sır değil. 
Ve kan akıyor, DEHAP'tan, Leyla Zana ve arkadaşlarından bir ses çıkmıyor. Diyarbakır Belediye Başkanı Osman Baydemir suskun .. 
Halbuki "barış" diyorlardı, "Silahlar gömülsün" diyorlardı. 
Bu sözler terörden arınmak anlamında değil de, "Devletle PKK oturup anlaşsın, barış antlaşması imzalansın" anlamında kullanılınca tabii inandırıcı olmuyor. 

LEYLA Zana ve Baydemir gibi isimler, terörsüz bir açılıma katkıda bulunacakları şeklindeki umutları maalesef çabuk harcadılar. 
Bazı Avrupalılarda da böyle bir umut vardı. Ama AB büyükelçileri de onları "PKK'dan, devamı olan örgütlerden, terörden uzak durun" diye uyarma ihtiyacını duydular 
Avrupa'daki sempatizanları da fark etmeye başlıyor ki, "barış, silahları gömmek" gibi laflar terörün reddedilmesi anlamına gelmiyor bu sözler devletle PKK'yı, hukukla terörü masaya oturtma çabasının ifadesidir 
Aslında Apo da DEHAP'ın Batılı demokratik değerlere fazla yaklaşmasını istemiyor. 
Leyla Zana ile Claudia Roth'un arası boşuna mı açıldı 
İçeride ise, Kürt vatandaşlarımız da terörü, o eski kanlı günlerin tekrar gelmesini asla istemiyor. 
Ne içeride, ne dışarıda bir siyasi zemin var Öyleyse terör örgütünün siyasi kolu gibi davranmanın bir mantığı var mı 

ESKİ DEP'lilerin mesela Arı Grubu'nu ziyaret etmesi önemli bir göstergedir Liberal ve sol çevrelerle diyalog kurmak istiyorlar. 
Ama Arı Grubu yöneticileri açıkça belirttiler 
"Teröre karşı çıkın, ülke bütünlüğüne sadakat gösterin " 
Solun büyük gövdesi de bu şartı koşuyor. 
Belli ki, terör örgütüne yakın durdukça, büyük kitlelerden ve diyalog kurmak istedikleri kuruluşlardan uzak düşüyorlar 
Hele de demokrasisini geliştiren Türkiye'de terör hareketi, eskisi kadar bile iç ve dış destek bulamayacaktır. Türkiye demokrasisini geliştirdikçe, terörü daha fazla tecrit etmektedir. 
Demokratik İspanya terörist ETA'nın Herri Batasuna adlı partisini kapattı, kimsenin kılı kıpırdamadı. 
Bu gerçekleri en çok DEP - HADEP çizgisindeki politikacıların düşünmesi gerekir 
PKK, iç ve dış şartların teröre kısmen daha müsait olduğu dönemde bile silahlı mücadeleyi kaybetmiştir. Terörün daha fazla tecrit edildiği zamanımızda hiçbir şansları yoktur.Bu kadar kan akıttılar, bu kadar laf ettiler, oyları bir türlü artmadı, hatta son seçimlerde 500 bin oy kaybettiler. 
Demek ki izledikleri çizgi içeride de dışarıda da bir çıkmaz sokağa saplanmıştır. 
PKK güdümünden kurtulup bağımsız ve normal bir partiye dönüşmedikçe, teröre karşı da samimiyetle tavır almadıkça, bu çıkmazdan çıkmaları zordur. 



</TEXT>
</DOC>
