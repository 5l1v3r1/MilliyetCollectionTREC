<DOC>
<DOCNO> 253335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy17.html </URL>
<DATE> 2004/07/06/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
TCK değişiyor... Şapka devrimi kalkıyor mu 
</HEADLINE>
<TEXT>

     Türk Ceza Kanunu TCK Tasarısı'nın TBMM Adalet Komisyonu'ndaki görüşmeleri sırasında, AK Parti Kilis Milletvekili Hasan Kara'nın, ''Şapka, Türk harfleri ve giyilmesi yasak kisveler'' başlıklı maddenin tasarı metninden çıkarılması için verdiği önerge ''Devrim yasaları'' tartışmasına neden oldu. 
     Önerge üzerinde söz alan CHP Niğde Milletvekili Orhan Eraslan, sözkonusu maddenin Anayasal güvenceye alınmış, yıllardan beri uygulanan bir hüküm olduğunu ifade ederek ''Cumhuriyetin var oluşundan beri var, tarihi bir önemi de var. Uygulamasında sorun yaşanmamış böyle bir maddenin kaldırılmasına niçin ihtiyaç duyuluyor Bu maddeyi şapka giyilmediği zaman cezalandırılır diye anlamak spekülatif bir yaklaşımdır. Atatürk devrimlerini ilgilendiren bu maddenin kaldırılmasına biz razı değiliz'' diye konuştu. Eraslan, devrim kanunlarının Türkiye'yi ileri, çağdaş seviyeye getiren kanunlar olduğunu belirterek, devrim kanunlarının güvenceye alınmasının daha geriye gitme şeklinde yorumlanamayacağını vurguladı. 
     AK Parti Isparta Milletvekili Recep Özel, bu maddenin, yeni kanunda korunmasının, yargıçlar tarafından ''Demek uygulanması gerekiyor ki yeni kanunda da yer aldı'' şeklinde yorumlanıp, uygulanabileceği uyarısında bulundu. 
     AK Parti Kastamonu Milletvekili Hakkı Köylü de sözkonusu maddenin yanlış anlaşılmaya yol açmayan tarzda düzenlenmesi gerektiğini belirtti. 
     Yargıtay temsilcisi Osman Şirin, Anayasa'nın 174'üncü maddesine göre bu maddenin Anayasaya aykırı olduğu şeklinde anlaşılamayacağını ve yorumlanamayacağını bildirdi. Devrim yasalarının korunması zaruretinin tartışılamayacağını kaydeden Şirin, ''Hala Türkiye'nin bazı hassasiyetlerinin olması dolayısıyla inkılap yasalarının yaptırımlı kalmasından yanayım'' diye konuştu. 
     CHP Adana Milletvekili Ziya Yergök, maddenin korunması gerektiğini ifade ederek, bu maddenin yeni yasada korunması durumunda, ''TBMM'nin devrim kanunlarını koruma kararlılığı iradesini ortaya koymuş olacağını'' söyledi. 
     Yargıtay temsilcisi Ali Rıza Çınar da bugüne kadar bu maddenin değişikliğinin dahi teklif edilmediğini, uygulamada da bu maddeye ilişkin bir sorun yaşanmadığını bildirdi. 
     Önerge sahibi AK Parti Kilis Milletvekili Hasan Kara, her getirdikleri önergenin Cumhuriyet ilkelerine aykırı olduğu şeklinde yorumlanmamasını isteyerek, ''Hiç kimsenin Cumhuriyet'in varoluş tuğlalarıyla, devrim kanunlarıyla alıp veremediği yok. Siz ne kadar bu konuya sahipseniz biz de o kadar sahibiz'' dedi. 
     Kara, önergeyi sadece konunun ilgili kanunlarda düzenlenmesi için verdiklerini belirtti. 
     CHP Çorum Milletvekili Feridun Ayvazoğlu da alt komisyonda uzlaşmayla hazırlanan tasarının bir maddesinin ''cımbızla çekilip tasarı metninden çıkarılması için önerge verilmesinin esas amaca uygun olmadığını söyledi ve önergenin geri çekilmesini istedi. 
     
     ''ÇARPITILMAYA MÜSAİT'' 
     Adalet Bakanı Cemil Çiçek de bu kanunun siyaseten çarpıtılmaya çok müsait bir kanun olduğunu söyledi. 
     ''Önergeye ilişkin görüşüm sorulursa hükümet olarak siyaseten konuşacak olursam korkulu düş görmekten uyanık yatmak iyidir. Hiç kimse devrim kanunlarına karşı olmak gibi aykırı bir çerçeveye oturtulmak istemez'' diyen Çiçek, böyle bir maddenin bu tasarıda yer alıp almamasının hukuki tartışma konusu olduğunu kaydetti. 
     Çiçek, sözkonusu maddeye, uzlaşmaya sadakat adına ''evet'' dediğini bildirerek, bunun maddenin içeriğini yüzde yüz kabul ettiği anlamına gelmediğini belirtti. 
     Tartışmalardan sonra söz konusu önerge oylanarak reddedildi. 
     Tasarının, Komisyon'da benimsenen ''Şapka, Türk harfleri ve giyilmesi yasak kisveler'' başlıklı maddesi, 671 sayılı Şapka İktisası Hakkında Kanun'un veya 13 sayılı Türk Harflerinin Kabul ve Tatbiki Hakkında Kanun'un veya 2596 sayılı Bazı Kisvelerin Giyilemeyeceğine Dair Kanun'un koyduğu yasaklara veya yükümlülüklere aykırı hareket edenlere 3 aydan bir yıla kadar hapis cezası verilmesini öngörüyor. 
     
</TEXT>
</DOC>
