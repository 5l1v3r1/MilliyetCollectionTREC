<DOC>
<DOCNO> 280580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yazar/guclu.html </URL>
<DATE> 2005/03/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Elbette mesleki eğitim ama... 
</HEADLINE>
<TEXT>


Temel eğitimden sonra en önemli eğitim kademesi, mesleki eğitim. Dünya geneline bakıldığında gelişmiş ülkelerin neredeyse tamamında, öğrencilerin yüzde 65'i mesleki eğitimde, yüzde 35'i de genel eğitimde öğrenim görüyor. Oysa bizde tam tersi. Öğrencilerin üçte ikisine, bir meslek kazandırmaktan çok, genel kültürü artırmaya yönelik bir eğitim veriliyor. 
Mesleki eğitim, genel eğitime göre en az beş kat daha pahalı. Yaygınlaşmamasının önemli bir gerekçesi bu. Ama daha da önemli olanı, bu konudaki aymazlığımız. 
Neredeyse 50 yıldır, mesleki eğitimin önemini vurguluyoruz. Ancak gereğini yerine getirmiyoruz. 1950 ve 60'lı yıllarda görev yapan Milli Eğitim bakanlarının hemen hepsinin ilk demeçlerinde, tıpkı bugün olduğu gibi mesleki eğitime yönelik şu sözler yer alıyor 
Ülkemizin kalkınması, öğrencilerimizin üretken ve girişimci birer vatandaş olabilmeleri için mesleki eğitimin önemi yadsınamaz. Hükümet olarak, yüzde 65 yüzde 35 şeklindeki genel eğitim mesleki eğitim tablosunu, tersine çevirme konusunda kararlıyız... 
Nedense bu tablo yıllardır tersine dönmüyor. Karaya oturmuş gemi gibi hep yerinde duruyor ama sürekli erozyona uğrayarak. 

Meslek yüksekokulları 
On yıl kadar önce, Dünya Bankası'nın da desteğiyle mesleki eğitimde iddialı projeler başlatıldı. Büyük paralar harcandı. Neredeyse Türkiye'nin dört bir yanına meslek yüksekokulları açıldı. YÖK ve dönemin iktidarlarına göre, bu proje Cumhuriyet tarihinin en önemli projelerinden biriydi. 
Ama gelinen nokta, beklentilerin tam tersi oldu. 
YÖK tarafından düzenlenen 1. Ulusal Meslek Yüksekokulları Müdürler Toplantısı'ndan sonra hazırlanan rapor, Milli Eğitim Bakanı Çelik'in söylediklerini doğrular nitelikte. Söz konusu yüksekokulların yüzde 70'inin perişan durumda olduğunu sürekli olarak dile getiren Çelik, bu okullarla mesleki eğitimde çıtanın yükseltilemeyeceğini belirtiyor. 
Bakanın söylemine, okul müdürleri de aynen katılıyor. Ama onların bir sitemi de Milli Eğitim Bakanlığı'na. Çünkü kaliteyi düşüren etkenlerin en başında, meslek liselerinden, meslek yüksekokullarına sınavsız geçiş yapan öğrenciler geliyor. İçlerinde dört işlem bilmeyen öğrencilerin varlığından söz ediliyor. 
İşte rapordan bazı alıntılar 
Amaç eğitim değil, diploma sahibi olmakÖğrencilerin bir kısmı, askerlik görevini ertelemek, ailesinin sağlık sigorta güvencesinden bir süre daha yararlanmak veya üniversitelerin medikososyal yardım ve katkılarından yararlanmak amacıyla meslek yüksekokullarına gelmektedir.Okullar, hızla üniversite niteliğini yitiriyor. Yöresel ortaöğretimin bir parçası haline geliyor.Öğrencilerin bir kısmı ders araç-gereci almamakta, not tutmak için dahi k ğıt ve kalemi bulunmamaktadır.Dört işlemi bilmeyen öğrenciler var. Bazı derslerden hiç sınıf geçemeyen öğrenciler bulunuyor.Disiplin suçlarında büyük artış var. Kız öğrencilere karşı kaba davranılıyor. Lise döneminde haftanın üç gününü sanayide geçiren öğrencilerde, öğrenci davranışlarının yerine çırak davranışlarının h kim olduğu gözlenmektedir. Bu durum sadece öğrenciler arasındaki ilişkileri değil öğretim elemanlarıyla olan ilişkileri de etkiliyor. 
Müdürlerin tespitleri bu yönde. Ama bir de öğrencilerle konuşsanız onlarınkiler de farklı değil. Onlar da üniversite adı altında lise öğrenimi gördüklerini, öğretim kadrosunun yetersiz olduğunu, sorunlardan eğitim yapmaya fırsat bulamadıklarını dile getiriyorlar. 
Özetin özeti Mesleki eğitim, hemen her kademede lime lime dökülüyor. İyileşmesi yönünde de maalesef hiçbir gelişme yok. Umarız birileri sahip çıkar .. 



</TEXT>
</DOC>
