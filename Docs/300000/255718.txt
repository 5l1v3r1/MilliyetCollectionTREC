<DOC>
<DOCNO> 255718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur15.html </URL>
<DATE> 2004/07/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Çakıcı 5 Mayıs'ta kaçmıştı... 
</HEADLINE>
<TEXT>

     Avusturya'da yakalanan Alaattin Çakıcı 5 Mayıs'tan bu yana aranıyordu. Çakıcı'nın ismi son olarak, üvey oğlu Onur Özbizerdik'i öldürülmesi talimatını elektronik posta yoluyla vermesi olayında gündeme gelmişti. 
     "Organize suç örgütü oluşturmak ve yöneticisi olmak" suçundan 3 yıl 4 ay hapis cezası Yargıtay tarafınan onanan ve dün Avusturya'nın Graz kentinde yakalanan Çakıcı, kendisine yeniden hapis yolu açan Yargıtay kararının 3 Mayıs günü kesinleşmesinin ardından, 5 Mayıs'ta İzmir'den Antalya'ya geçti. Antalya'dan Yunan adaları üzerinden İtalya'ya kaçtığı ileri sürelen Çakıcı'nın son olarak Bodrum'da izine rastlanmıştı ve İzmir Foça'da basılan bir ev aranmıştı. Ancak, Çakıcı'nın yurt dışına firar ettiği kesinleşmesi üzerine Interpol devreye girmişti. 
     
     YARGITAY SÜRECİ 
     Alaaddin Çakıcı'nın, 26 Mart 2000 tarihinde, Karagümrük Spor Lokali'nin basılmasıyla ilgili İstanbul 1 No'lu DGM'ce verilen toplam 5 yıllık mahkumiyet kararıyla ilgili davayı, Yargıtay, 7 Nisan günü sonuçlandırdı. Yargıtay 1. Ceza Dairesi, Çakıcı'nın "çıkar amaçlı suç örgütü kurmak ve yöneticisi olmak" suçundan verilen 3 yıl 4 aylık hapis cezasını onadı. Kararı veren Yargıtay 1. Ceza Dairesi, kararı tam 21 gün sonra, 28 Nisan'da Başsavcılığa teslim etti. Çakıcı'nın karar düzeltme talebi 30 Nisan cuma günü reddedildi. Başsavcılık da kararı, 3 Mayıs günü Yargıtay postanesinden tebliğ için mahkemeye postaladı. Yargıtay kararı, İstanbul 1 nolu DGM'de, yeniden görüşülüp, tekrar karara bağlanacaktı. Ancak, DGM'den Yargıtay kararı doğrultusunda ağır mahk miyet çıkmandan Çakıcı, kayıplara karıştı. 
     
     ELEKTRONİK POSTA İLE TALİMAT 
     Alaattin Çakıcı'nın kaçışının ardından aralarında yeğeni Adem Çakıcı'nın bulunduğu 4 kişi tutuklandı. Cem Akarsu, Ozan Güngören ve Murat Aydın Şakir isimli kişilerin internet yoluyla Çakıcı ile haberleştikleri ve talimatlar aldıkları ileri sürülmüştü. Çakıcı'nın yakalanmadan önce de elektronik posta yoluyla bazı "adamlarına" üvey oğlu Onur Özbizerdik'i kaçırmaları ve öldürmeleri emri verdiği iddia edilmişti. 
     
</TEXT>
</DOC>
