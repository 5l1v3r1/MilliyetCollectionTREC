<DOC>
<DOCNO> 296395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/dunya/dun02.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin artıları ve eksileri 
</HEADLINE>
<TEXT>


AP, Avrupa ülkelerinde Türkiye'nin AB üyeliğine karşı ve taraftar olan çevrelerin çeşitli başlıklardaki temel düşüncelerini derledi 


Coğrafya 
Karşıtlar Türkiye'nin yüzde 97'si Asya'da. Türkiye Avrupalı değil. 
Taraftarlar İki kıta arasındaki konumuyla Türkiye, Avrupa, Asya ve Ortadoğu arasında bir köprü olacak. 

Din Kültür 
Karşıtlar Bir Hıristiyan kulübüne üye olmak isteyen Müslüman Türkiye, dini ve kültürel açıdan çok farklı. 
Taraftarlar Türkiye'nin üyeliği, Avrupa'daki kültürel çeşitliliği zenginleştirecek ve demokrasi ve insan hakları alanında ilerlemeye çalışan İslam ülkelerine önemli bir mesaj gönderecek. 

Tarih 
Karşıtlar Türkiye, İkinci Dünya Savaşı'nın kalıntılarından bir birlik oluşturma isteğini ateşleyen ortak Avrupa tarihinin bir parçası değildi. 
Taraftarlar Birinci Dünya Savaşı'nın ardından Osmanlı İmparatorluğu'nun çökmesinden bu yana Türkiye yüzünü Batı'ya çevirmiş, Avrupa değerlerini benimsemeye yönelmiş ve bir NATO müttefiki olarak Avrupa'nın güvenliğini sadakatle desteklemiştir. 

Ekonomi 
Karşıtlar Türkiye çok fakir, diğer üyelerin ihtiyaç duyduğu AB kaynaklarını da emerek Avrupa'yı dibe çeker. 
Taraftarlar Türkiye'nin canlı pazar ekonomisi Avrupa için yeni fırsatlar ve büyüme potansiyeli yaratır. 

Güvenlik 
Karşıtlar Türkiye üye yapılırsa AB, Irak, İran, Kafkasya ve Suriye ile sınır komşusu olacak. Türkiye halen Kürt sorununun tehdidi altındadır. Üyeliği, istikrarsızlığın ithal edilmesi olur. 
Taraftarlar AB'ye bağlanan Türkiye, bölgesel kargaşaya karşı bir siper ve komşularına örnek olacak bir istikrar simgesi haline gelecek. 

Göç sorunu 
Karşıtlar Avrupa'yla sınır kısıtlamaları kaldırılınca milyonlarca Türk, iş aramak için akın halinde Batı'ya gidecek. 
Taraftarlar Türk ekonomisi AB üyeliğinin faydalarından yararlanınca, işçiler ülkelerinde kalmaya teşvik edilecek. 

İnsan hakları 
Karşıtlar Türk hapishanelerinde işkence halen yaygın olarak kullanılıyor. Etnik ve dini azınlıkların haklarına halen saygı gösterilmiyor. Ordu fazla güç sahibi. Kadınlar, özellikle de köylerde, Batı tarzı eşitlikten faydalanamıyor. 
Taraftarlar Türkiye, demokratik değerleri ve uygulamaları yürürlüğe koymak için AB'nin istediği geniş çaplı yasal değişiklikleri gerçekleştirdi. İşkence yasadışı hale getirildi, azınlık haklarına hukukta saygın bir yer verildi, ölüm cezası kaldırıldı. Ordunun rolü azaltıldı. 

Büyüklük 
Karşıtlar Türkiye, hızla artan ve 2025 yılında 90 milyona ulaşması beklenen nüfusuyla bloğun en büyük ulusu olacağından AB'ye egemen olabilir. 
Taraftarlar Türkiye üye olana kadar AB Anayasası'yla büyük üyelerin güçleri kısıtlanmış olur. 


</TEXT>
</DOC>
