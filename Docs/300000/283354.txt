<DOC>
<DOCNO> 283354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yazar/uras.html </URL>
<DATE> 2004/10/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sıfırın atılması başka, YTL'nin tanıtılması başka 
</HEADLINE>
<TEXT>

Bugüne kadar Merkez Bankası ve Hazine temsilcileri Türk lirasından TL'den 6 sıfırın neden atıldığını, Yeni Türk Lirası'na YTL'ye neden geçildiğini anlattı. 
Ancak yılbaşından itibaren kullanılacak YTL'nin tanıtımına daha dün başlandı. 
Sıfırın atılması çok önemli ama, sıfır atıldığı için tamamı değişecek olan banknotların tanıtımı daha da önemli. Hem de içeride tanıtım yetmiyor. Yurtdışında da tanıtıma ihtiyaç var. 
Sayın okuyucularıma, ABD'nin banknotlar üzerinde en ufak bir şekil ve renk değişikliği yaparken tanıtım için neler yaptığını özetleyeyim... 
ABD Hazine Bakanlığı, dolar banknotlardaki değişiklikleri sadece ABD içinde değil bütün dünyada kullanıcılara tanıtmak için Burson Marsteller adındaki halkla ilişkiler şirketiyle anlaşmış. Bu şirketin Türkiye'de Capital Halkla İlişkiler şirketiyle bağı var. Son aylarda 20 ve 50 dolarlık banknotlarda ufak değişiklikler yapıldı. Yeni banknotlar piyasaya çıkmadan 6 ay önce, başkaları gibi bana da "Türkçe" hazırlanmış dosyalar gönderdiler. Bu dosyaların içinde yeni banknotların renkli resimleri, özellikleri açıklanıyor. Ayrıca 7 farklı belgeyle ABD'de banknotların tarihçesi, baskı özellikleri, sahteciliğin önlenmesi için yapılanlar gibi konularda geniş bilgi veriliyor. Her ülkede benzer dosyalar hazırlanırmış. Dosyada daha fazla bilgi almak isteyenlerin başvurabileceği adreslerle internet adresi veriliyor. İnternet adresi olarak verilen www.moneyfactory.com newmoney adresine girince, "Hangi dilden bilgi istiyorsunuz " sorusuyla karşılaşıyorsunuz. "Türkçe" dilini seçince ABD Hazine Bakanlığı'nın yeni banknotla ilgili Türkçe açıklamaları, banknotun özellikleri ve resmi ekranda çıkıyor. 
Capitol Halkla İlişkiler sorumlularından Leyla Bozkurt hanımla konuştum. ABD banknotlarının Türkiye'de tanıtımı için ABD Büyükelçiliği, Merkez Bankası'yla birlikte uyguladıkları programı anlattı. Bana gönderilen tanıtım dosyalarının benzeri bine yakın adrese gönderiliyormuş. 
Bir ekonomi yazarı olarak bana bugüne kadar YTL banknotlarıyla ilgili bilgi veya dosya gönderen olmadı. Her sade Türk vatandaşı gibi ben de Büyük Türk Büyükleri'nin beyanatlarını medyadan izleyerek neyin ne olduğunu anlamaya çalışıyorum. 
ABD Hazinesi'nin internetteki tanıtım sitesinin benzeri acaba bizde de var mı, biz ABD'den örnek alabildik mi, diyerek internete girdim. İnternette www. ytl.gen.tr sitesinde ABD'dekine benzer bir tanıtım yerine bolca mevzuat ve beyanat metni vardı. Maliye Bakanlığı, Hazine, Merkez Bankası sitelerine girdim. O sitelerde de YTL'nin tanıtımı yerine TL'den YTL'ye geçişle ilgili bolca mevzuat, beyanat metinleri yer alıyordu. 
Bizde bir söz vardır... "Keşfedilmiş Amerika'yı bir defa daha keşfetmeye gerek yok..." denilir... Affedersiniz ama, yaratıcı olmaya gerek yok. Etrafa bakınız... ABD dolarının tanıtımı için Türkiye'de hazırlanan Türkçe dosyalara bakınız. İnternet sitesine bakınız... Benzerini yapınız. Yeter. 



</TEXT>
</DOC>
