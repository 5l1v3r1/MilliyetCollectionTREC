<DOC>
<DOCNO> 281703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/guncel/gun01.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın satıcısıyla tele pazarlık 
</HEADLINE>
<TEXT>


Dinleme kayıtlarına göre, Sedat Peker'in adamı Kutluhan Arslan, kadın satıcısına, "Vali aynı kızı istedi. Çok memnun kalmış" diyor 

Erdal Kılınç - İstanbul 

Kelebek" operasyonu kapsamında "organize suç örgütü elebaşısı" olduğu iddiasıyla tutuklanan Sedat Peker'in adamlarına silah ruhsatı vermekle eleştirilen Bilecik Valisi Ayhan Çevik'in, bazı konuşmaları da polisin yaptığı telefon dinlemelerine takıldı. Kayıtlara göre, Peker'in bürokrasi kademelerinde işlerini takip eden adamı Kutluhan Arslan, silah ruhsatlarının durumunu sorduğu Çevik'i, ağırlamak üzere İstanbul'a davet ediyor. Çevik, Arslan'a "silah ruhsatı evrakını jandarma komutanına gönderdiğini" söylüyor. Arslan'ın kendisini ve arkadaşlarını İstanbul'da ağırlamak istediklerini belirtmesi üzerine Çevik, "Sonra geliriz" diyor. 

Adı geçmiyor 
Peker'in adamı Arslan, başka bir dinleme kaydında "Janet" diye hitap ettiği bir kadın satıcısıyla konuşuyor ve "Vali"nin daha önce memnun kaldığı kızı göndermesini istiyor. Konuşmalarda "vali" olarak anılan kişinin adı geçmiyor. Ardından misafirini ağırlayacağı 5 yıldızlı oteli arıyor. Görevliden, "iyi bir oda ya da otelin süitlerinden birini hazırlamalarını" istiyor. Arslan, aynı katta kalacağını, ödemenin peşin yapılacağını, ekstraların karşılanacağını söylüyor. 
Çevik, Peker'in adamlarına Bilecik'te ikamet etmemeleri ve hak sahibi olmamalarına karşın menfaat karşılığı silah ruhsatı verdiği iddiasıyla gündeme geldi. Çevik, iddiayı "Silah ruhsatında yanıltıldık" sözleriyle değerlendirirken, jandarma üzerinden "işadamı" gibi başvuru yapan Peker'in adamlarına verdiği silah ruhsatlarını İstanbul Valiliği'nin uyarısıyla iptal ettiklerini açıkladı. Ancak Çevik, Milliyet'e, silah ruhsatlarının jandarma müfettişlerinin incelemeleri sonucunda 20 Ağustos 2003'te, Anadolu Ajansı'na ise 16 Eylül 2003'te iptal edildiğini belirterek çelişkiye düşmüştü. 

Dinleme kayıtlarındaki diyalog... 
'Aynı kız olsun, para önemsiz' 

Kutluhan Arslan'ın Rus kızlarını pazarlayan Janet'le konuşması şöyle 
K.A. Valiyi misafir edeceğiz. 
Janet Olur. 
K.A. Aynı kızı istedi, çok memnun kalmış. 
Janet Tabii efendim. Parasını peşin alırız. 
K.A. Parasını merak etme, ekstralar için fazla para bırakacağım. Yeter ki adamlarımız rahat etsinler. 
Janet Okey, kızlarımı biliyorsunuz.. 

'Valim, sizi ağırlamak istiyorum' 

Vali Çevik ile Peker'in adamı Arslan arasında geçen bir görüşme şöyle 
Kutluhan Arslan Sayın valim hürmetler, nasılsınız 
Vali Ayhan Çevik İyiyim yeğenim, sağ ol. 
K.A. Ellerinizden öperim. 
A.Ç. Estağfurullah.. 
K.A. Efendim silah ruhsatıyla ilgili evrakları gönderdim. 
A.Ç. Aldım oğlum. Onu jandarma komutanına verdim, ilgilenecek. 
K.A. Valim sizi ve arkadaşlarınızı İstanbul'da ağırlamak istiyorum. 
A.Ç. Ne zaman 
K.A. Bu hafta sonu. 
A.Ç. Olmaz, komutanla bir etkinliğe katılacağım, sonra geliriz. 
K.A. Bir emriniz var mı valim 
A.Ç. Yok, sonra görüşürüz. 
K.A. Yengeme de hürmetler.. 


</TEXT>
</DOC>
