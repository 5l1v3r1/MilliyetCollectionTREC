<DOC>
<DOCNO> 294274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/dunya/dun01.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Bosna'da bayrağı NATO'dan devraldı 
</HEADLINE>
<TEXT>


DIŞ HABERLER SERVİSİ 


Avrupa Birliği AB , Bosna'daki barış gücünün komutasını dün resmen devraldı. Başkent Saraybosna'da Butmir Kararg hı'nda düzenlenen devir teslim törenine, AB Dış Politika Temsilcisi Javier Solana, NATO Genel Sekreteri Jaap de Hoop Scheffer ve Bosna Devlet Başkanlığı yetkilileri katıldı. Tören sırasında, "EUFOR" olarak anılan Avrupa gücüne mensup askerlerin taşıdığı AB bayrağı göndere çekildi. Törende konuşan Scheffer, Bosna'da savaş sonrasında yaşanan gelişimin altını çizerek, devir teslimin NATO ve AB arasındaki işbirliğinin önemli bir göstergesi olduğunu söyledi. 
AB tarihinin en büyük barış gücü operasyonu sayılan Bosna görevini yürütecek olan "EUFOR" birliği, 7 bin askerden oluşacak. İngiliz Generali David Leakey komutasında görev yapacak olan birlikte, AB ülkelerinin yanı sıra, Türkiye, Cezayir, Fas, Arjantin, Kanada, Şili, Yeni Zelanda, İsviçre, Bulgaristan ve Romanya'dan da askerler bulunacak. Bosna'da güvenlikten sorumlu olacak "EUFOR" birliği, ayrıca aralarında Ratko Mladiç ve Radovan Karadziç gibi isimlerin de bulunduğu uluslararası adaletin aradığı savaş suçlularının izini sürecek. NATO ise, Saraybosna'da kararg h bulundurmaya devam ederken, ABD de Tuzla'da 150 kişilik küçük bir birlik bulunduracak. Bosna operasyonu, Makedonya ve Demokratik Kongo Cumhuriyeti'nden sonra AB'in üstlendiği üçüncü barış gücü girişimi. 
60 bin askerden oluşan NATO gücü, 1992 - 1995 yılları arasında yaşanan ve 260 bin kişinin yaşamına mal olan savaştan sonra Bosna'ya girmişti. Geçen 9 yıl boyunca istikrarın sağlandığını gören NATO, asker sayısını 7 bine indirmişti. 

SFOR gitti EUFOR geldi 

Bosna'da görevli NATO barış gücüne bağlı İngiliz askerleri, Banja Luka kasabasındaki Ramici Kararg hı'nda bulunan askeri kamyonlar üzerindeki SFOR İstikrar Gücü armasını söküp yerine AB'nin "EUFOR" arması yapıştırırken görülüyor. Bosna'daki NATO gücünün Avrupalı olan yüzde 80'i bu İngiliz askerleri gibi yapıp görevine amblemini değiştirerek devam edecek. 


</TEXT>
</DOC>
