<DOC>
<DOCNO> 272678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy11.html </URL>
<DATE> 2004/09/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
AKP'den zina yasası için farklı sesler geliyor... 
</HEADLINE>
<TEXT>

     Adalet Komisyonu Başkanı Köksal Toptan, dün komisyona geri çektikleri TCK Tasarısı'na "komisyonda zina maddesi eklenecek" diye yorumlar yapıldığını dile getirirken, "Böyle bir şey olabilir mi, böyle bir şey hukuken mümkün mü Geri çekilen iki madde dışında bizim, Genel Kurul tarafından kabul edilen maddelerle ilgili bir tasarrufta bulunmamız mümkün değil, bu hukuken mümkün değil" diye konuştu. 
     TBMM Genel Kurulu'nda TCK Tasarısı'nın komisyona geri çekilmesine ilişkin tartışmalar bugün de sürdü. 
     Köksal Toptan'ın açıklamalarına karşın AKP Grup Başkanvekili Haluk İpek ise "AB hiç bir ülkeye sözkonusu maddeye ilişkin bir istemde bulunmamıştır. Eğer AB'nin bu tür dayatmalarına göz yumarsak ileride başka ülkelere ileri sürmediği bir çok hususu Türkiye'den ister hale geliriz" diye konuştu. 
     
     TASARIYA ZİNAYI EKLEMEMİZ SÖZKONUSU DEĞİL 

     Adalet Komisyonu Başkanı Köksal Toptan, dün komisyona geri çektikleri TCK Tasarısı'na "komisyonda zina maddesi eklenecek" diye yorumlar yapıldığını anımsatırken, böyle bir şeyin mümkün olamayacağını söyledi. Toptan, "Böyle bir şey hukuken mümkün mü Geri çekilen iki madde dışında bizim, Genel Kurul tarafından kabul edilen maddelerle ilgili bir tasarrufta bulunmamız mümkün değil, bu hukuken mümkün değil. 
     Genel Kurul tarafından kabul edilmiş bir metinde bizim değişiklik yapmamız içtüzüğe göre mümkün değil" diye konuştu. 
     
     KONU HUKUK ZEMİNİNDEN ÇIKARILDI 

     AKP Grup Başkanvekili Haluk İpek, dünkü konunun abartılarak ve çarpıtılarak gündeme getirildiğini savundu. 
     Dün konunun hukuk zemininden çıkarılmaya, tek bir maddeye indirgenmeye çalışıldığını, AB'ye endekslenmeye çalışıldığını kaydeden İpek, "AB hiç bir ülkeye sözkonusu maddeye ilişkin bir istemde bulunmamıştır. Eğer AB'nin bu tür dayatmalarına göz yumarsak ileride başka ülkelere ileri sürmediği bir çok hususu Türkiye'den ister hale geliriz. 
     Dolayısıyla buna göz yumamazdık" diye konuştu. AKP Grup Başkanvekili Eyüp Fatsa ise bulunulan noktaya bir mutabakatla geldiklerini ve mutabakatın devam ettiğini söyledi. 
     
</TEXT>
</DOC>
