<DOC>
<DOCNO> 299899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy12.html </URL>
<DATE> 2004/12/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ankara, Irak'ta güvenlik için yeni tedbirler düşünüyor... 
</HEADLINE>
<TEXT>

     Ankara, güvenlik görevlileri, diplomatlar ve tüm Türk vatandaşlarının Irak'ta görev yerlerine güvenli şekilde intikal edebilmeleri için çeşitli güvenlik tedbirleri üzerinde duruyor. 
     Dışişleri Bakanlığı Sözcüsü Namık Tan, haftalık basın bilgilendirme toplantısında, Musul'da beş güvenlik görevlisinin şehit edilmesine ilişkin bir soru üzerine, görevlilerin güvenli biçimde görev yerlerine intikal etmeleri için ilgili makamlarla istişare halinde çeşitli tedbirler üzerinde durulduğunu söyledi. 
     ABD ve Irak yönetimleri nezdinde saldırının faillerinin tespiti ve yargılanabilmeleri için gerekli tüm girişimlerde bulunulduğunu ifade eden Tan, şöyle devam etti 
     ''Saldırılarda sağ kurtulan Büyükelçilik güvenlik görevlilerinin beyanları da bu çerçevede anılan ülke makamlarıyla paylaşılmaktadır. Bugün itibarıyla saldırının hangi kişi ya da gruplar tarafından gerçekleştirilmiş olabileceği konusunda henüz bir sonuca ulaşılamadığı anlaşılmaktadır. Dolayısıyla, içinde bulunulan ortamda spekülatif tahmin ve değerlendirmelerden kaçınılması uygun olacaktır.'' Tan, başka bir soru üzerine, 2005 yılının Ocak ayı içinde güvenlik konusunda Türkiye, ABD ve Irak yetkililerinin katılacağı bir toplantı yapılmasının söz konusu olduğunu belirtti. 
     
</TEXT>
</DOC>
