<DOC>
<DOCNO> 256698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/spor/aspo.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HALUK ULUSOY MOLA VERDİ .. 
</HEADLINE>
<TEXT>


Federasyon Genel Kurulu öncesi tam anlamıyla çembere alınan Başkan, aile meclisinin telkinleri sonucu, kendi deyimiyle "ara verdiği mücadeleye" ilk fırsatta geri dönecek 

HABER YORUM CEMAL ERSEN 


Futbol Federasyonu Olağan Genel Kurulu'na iki gün kala başkan adaylığından çekildiğini açıklayan Haluk Ulusoy, kendi deyimiyle "mücadeleye mola" verdi. Mahkeme kararıyla ertelenen Genel Kurul sonrası listesinde yer alan ve iktidara yakınlığı ile bilinen isimlerin kendisine sırt çevirmesi nedeniyle çekilme kararı veren Ulusoy'un, "Mücadeleye şimdilik ara verdik. Ama ilk fırsatta döneceğiz ve kaldığımız yerden devam edeceğiz" dediği öğrenildi. 
Geçen hafta sonu Marmaris'te toplanan aile meclisinde, yaklaşık 20 gün önce aldığı çekilme kararını değerlendiren Ulusoy, bir süre futbolun içinde aktif olarak yer almama görüşünü kabul etti. Kendisine destek vereceğini açıklayan kulüp ve delegelerin Genel Kurul tarihi yaklaştıkça tavır değiştirmesini "ihanet" olarak nitelendiren Ulusoy, son olarak 3.Lig'ten bir kulüp başkanının "üst düzey bir hükümet yetkilisi" tarafından telefonla arandığını öğrenmesiyle umudunu tamamen yitirdi. 

Gücü tartamadı 
Ertelenen Genel Kurul sonrası kendisine karşı yeni cephe açılmasını "ciddiye almayan", karşısındaki "gücü" doğru tartamayan Ulusoy, "danıştığı" insanların yanlış yönlendirmesiyle olayları sağlıklı şekilde değerlendiremedi. 
Hasan Doğan, Murat Aksu, Davut Dişli ve Serdar Güzelaydın gibi AKP hükümetine yakınlığı ile tanınan isimlerin alternatif başkan adayı Levent Bıçakçı'yı desteklemesi ve bu yönde seçim çalışmasında bulunması, özellikle belediyelere bağlı kulüp üzerinde etki kurması, Ulusoy'u "yıldıran" gelişmeler oldu. Yaklaşık 20 gün önce çekilme niyetini Kulüpler Birliği Başkanı Cemal Aydın ile paylaşan Ulusoy, o günlerde medyaya yansıyan bu düşüncesini "farklı kanallardan" yalanlama yolunu tercih etti. 
Üçüncü kez seçilemeyeceği yolundaki tartışmaların yanı sıra, Yargıtay'ın, Toprakbank davasında federasyon yönetimi hakkında bankalar yasasına muhalefetten dava açılmasını istemesi, Başbakanlık Teftiş Kurulu'nun federasyonun son üç yıllık mali tabloları ile ilgili yeni bir soruşturma başlatılmasını talep etmesi Ulusoy'u, hukuki açıdan da çembere aldı. Son dönemlerde seçime girmemesi için telkin edici "tehdit mesajları" da aldığı iddia edilen Haluk Ulusoy, ertelediği çekilme kararını sonunda açıklamak zorunda kaldı. 

Dostu kalmadı 
Bu açıklamayı ilk etapta medya mensupları önünde yapması düşünülen Ulusoy son anda kararını değiştirdi. Çekilme gerekçeleriyle ilgili yöneltilecek sorulara gerçek nedenleri sıralayıp, yeni bir "kaos ortamı" yaratmak istemeyen Ulusoy, "Genel Kurul öncesi gelişen olaylar çerçevesinde, futbolun özerkliğine zarar vermemek açısından aday olmama kararı aldım" yazılı açıklamasıyla yetindi. Federasyon başkanının gerçek gerekçeleri dile getiremesinin ardında yatan bir başka faktör ise ailesinin ticari geleceği ile duyduğu kaygı idi. 
Bir ay önce yanında "sayısız dava arkadaşı" bulunan Ulusoy, bugün 3 - 5 gerçek dostu ile başbaşa kaldı. İki gün sonra futbol arenasından "geçici olarak çekileceğini" ifade eden federasyon başkanı, 7 yıl süresince edindiği deneyim, yaşadığı hayal kırıklıkları ve ihanetlerin sentezini yapıp bir süre sonra tekrar futbol gündemine geri döneceğinin sinyallerini verdi. 

Karnesi Milli maçlar 

Resmi O G B M A Y 48 26 12 10 80 41 

Özel O G B M A Y 24 7 7 10 23 35 
2000 Avrupa Şampiyonası'nda çeyrek final. 
2002 Dünya Kupası'nda üçüncülük. 


</TEXT>
</DOC>
