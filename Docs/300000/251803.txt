<DOC>
<DOCNO> 251803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/gun09.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'in eski zirvesi şimdi 'güvenlikçi' 
</HEADLINE>
<TEXT>


Eski MİT Müsteşarı Sönmez Köksal, yardımcısı Süreyya Yavuz Sarıoğlu ve eski Eskişehir Emniyet Müdürü İsmail Taşkafa, ortak güvenlik şirketi kurdu 

ANKARA ANKA 

Eski MİT Milli İstihbarat Teşkilatı Müsteşarı Sönmez Köksal, eski MİT İdari İşlerden Sorumlu Müsteşar Yardımcısı Süreyya Yavuz Sarıoğlu, eski Eskişehir Emniyet Müdürü İsmail Taşkafa, Metin Yapıcılar ve Albert Simson'la ortaklaşa özel güvenlik şirketi kurdu. 
İstanbul'da faaliyet göstereceği belirtilen ve 20 milyar lira sermayeyle kurulan şirkete 'Yavuzlar 2004 Özel Güvenlik' adı verildi. Kamuya veya özel şirketlere ait her türlü tesis, kurum ve kuruluş ile özel kişilerin korumasını yapacak şirket, baraj, enerji santralları, rafineri, enerji nakil hatları, akaryakıt nakil, depolama yükleme tesisleriyle hava meydanı ve limanların da güvenliğini sağlayacak. Yavuzlar 2004 Özel Güvenlik şirketi, ilgili mercilerden izin almak kaydıyla silah, mermi mühimmat, kalkan, jop, kelepçe, gibi ekipmanları ve bunların yedek parçalarını ithal edebilecek, satın alabilecek ve kullanabilecek. Şirket müdürlüğüne bir yıl süreyle Metin Yapıcılar ve Süreyya Yavuz Sarıoğlu seçildi. 

5.5 yıl MİT'i yönetti 
Şirketin kurucu ortağı Sönmez Köksal, 1998'den beri Paris Büyükelçisi olarak görev yapıyor. Ankara Üniversitesi Siyasal Bilgiler Fakültesi mezunu Köksal, Dışişleri Bakanlığı Birleşmiş Milletler Dairesi'nde aday memur olarak diplomatlığa başladı. Daha sonra sırasıyla İkili Ekonomik İlişkiler Dairesi'nde 2. k tip, BM Cenevre Ofisi Nezdindeki Türkiye Daimi Temsilciliği'nde başkatip, Uluslararası Ekonomik İlişkiler Dairesi'nde şube müdürlüğü, Burgaz'da başkonsolosluk, Paris Büyükelçiliği Müsteşarlığı, Araştırma ve Ortadoğu dairelerinde başkanlık, Uluslararası Ekonomik İlişkiler Genel Müdür Yardımcılığı, Bağdat Büyükelçiliği ve Türkiye'nin Avrupa Konseyi nezdindeki Daimi Temsilciliği görevlerini yürüttü. 9 Kasım 1992'te MİT Müsteşarlığı'na atandı ve 11 Şubat 1998'e kadar bu görevi yürüttü. 
Kurucu ortaklardan İsmail Taşkafa ise 12 Eylül 1980'de İstanbul Emniyet Müdür Yardımcılığı ile 1994'de Eskişehir Emniyet Müdürlüğü görevlerini yürüttü. Ortakları arasında Metin Yapıcılar ve Albert Simson'un da yer aldığı şirketin sermayesinde ortaklar eşit oranda pay aldı. 




</TEXT>
</DOC>
