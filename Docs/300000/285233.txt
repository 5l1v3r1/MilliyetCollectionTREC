<DOC>
<DOCNO> 285233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonyas10.html </URL>
<DATE> 2004/11/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Dünyanın en güzel esmerleri... 
</HEADLINE>
<TEXT>

     Nicole Kidman, Charlize Theron, Cameron Diaz, Britney Spears gibi sayısız sarışın güzelin tekelinde olan müzik ve film dünyasında 10 esmer yıldız, pekçok sarışını geride bıraktı. Bir internet sitesinin anketinde, Carmen Electra, Liz Hurley, Shannon Elizabeth, Catherine Zeta-Jones gibi isimler, dünyanın en güzel ve yetenekli esmerleri seçildi. 
     Internet sitesi ''netscape''in anketinde ipi, evlendikten sonra skandallarla dolu geçmişine sünger çekerek durulan Carmen Electra göğüsledi. Prince tarafından keşfedildikten sonra çıkış yapan Electra, ''Sahil Güvenlik'' adlı dizide bir sezon rol aldı. 
     Basketbolcu Dennis Rodman ile evliliği ve kavgalarıyla gündemden düşmeyen Electra, çok sayıda düşük bütçeli filmde rol aldı. Rock müziğin çılgın isimlerinden Dave Navarro ile evlenen Carmen, sonunda duruldu ve uzun zamandır ismi skandallarla beraber anılmıyor. 
     Her ne kadar esmer sayılmasa da Liz Hurley, listede ikinci sırada yer aldı. Uzun yıllar aktör Hugh Grant ile beraberliğiyle magazin basınının gündeminde yer alan Hurley, Grant'in Divine Brown adlı hayat kadınıyla karıştığı skandaldan sonra aktörle yollarını ayırdı. 
     Bu ayrılık Hurley'ye yaradı ve modellik kariyerini sinemada sürdürdü. Her ne kadar filmlerdeki başarısı tartışılsa da Hurley'ye teklif yağmaya devam ediyor. 
     
     ZETA'YA HAKSIZLIK 

     Ünlü aktris Ashley Judd'un üçüncü olduğu listede, ''Dawson's Creek'' dizisiyle tanınan genç aktris Katie Holmes dördüncülüğü elde etti. Holmes, People dergisi tarafından ''21 Yaşının Altındaki 21 Çekici Yıldız'' sıralamasında da üst sıralarda yer almıştı. 
     Çok sayıda ünlü ismin yer aldığı listede, ''Zorro'' filmiyle parlayan ve esmerliğin adeta simgesi olan güzel yıldız Catherine Zeta-Jones ancak onuncu sırada yer bulabildi. 
     Sinema dünyasının efsane ismi Liz Taylor'ın tahtına aday gösterilen Zeta-Jones, en belirleyici özelliği olan simsiyah saçlarıyla Hollywood'un zirvedeki isimleri arasında bulunuyor. Aktör Michael Douglas ile mutlu bir evlilik sürdüren iki çocuk annesi Zeta-Jones'un son olarak Brad Pitt, George Clooney, Julia Roberts ve Matt Damon ile birlikte rol aldığı ''Oceans Twelve'', önümüzdeki günlerde gösterime girecek. 
     Sitenin ''en güzel on esmer yıldız'' listesi şöyle 
     1-Carmen Electra 
     2-Liz Hurley . 
     3-Ashley Judd . 
     4-Katie Holmes . 
     5-Jessica Alba . 
     6-Brooke Burke . 
     7-Ali Landry . 
     8-Shania Twain . 
     9-Shannon Elizabeth . 
     10-Catherine Zeta-Jones. 
     
</TEXT>
</DOC>
