<DOC>
<DOCNO> 286313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun13.html </URL>
<DATE> 2004/11/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İngiltere'de memurlar greve gitti... 
</HEADLINE>
<TEXT>

     İngiltere'de yüz binlerce memur, hükümetin memur sayısını 100 bin civarında azaltma kararını protesto için greve gitti. 
     Kamu Hizmetleri Sendikası'nın PCS düzenlediği greve, 160 kamu kurumu çalışanının katıldığı bildirildi. 
     Sürücü belgesi düzenleyen kurumdan, sosyal yardımların dağıtıldığı ofise, gümrüklerden vergi dairelerine kadar vatandaşın günlük yaşamını doğrudan etkileyen pek çok kurumun çalışanlarının da grevde olduğuna dikkati çeken basın, halkı bu kuruluşlardaki işlerini bir başka güne ertelemesi yolunda uyardı. 
     Gazetelerde yer alan haberlerde, bugün müzeler, galeriler ve kütüphanelerin de kapalı olabileceği uyarısında bulunuldu. 
     Kamu Hizmetleri Sendikası Başkanı Mark Serwotka, grev kararından önce yaklaşık 260 bin memurun katıldığı bir grev yoklaması yaptıklarını ve genel eğilimin eylemden yana olduğunu tespit ettikten sonra da greve gittiklerini açıkladı. 
     Serwotka, bugün greve giden kamu kurumları çalışanlarının ''yüzsüz bürokratlar değil'', vergileri toplamaktan hastaneleri ve okulları çalışır halde tutmaya kadar halkın bütün ihtiyaçlarını gideren kişiler olduğunu bildirdi ve halktan da grevi desteklemesini istedi. 
     İngiltere'de 24 saat sürecek grev, kamu kesimi çalışanlarının 1993'ten bu yana yaptığı en büyük eylem kabul ediliyor. 
     İngiltere'de halen kamu sektöründe 520 bin kişi çalışıyor. 
     
</TEXT>
</DOC>
