<DOC>
<DOCNO> 265290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo12.html </URL>
<DATE> 2004/08/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Şahin Kafile döndükten sonra spor politikamızı gözden geçireceğiz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Oyunlardan döner dönmez spor politikamızı yeniden gözden geçireceğiz. Çünkü Pekin Olimpiyatları'nın seremonisinde, bir ordu gibi kalabalık geçmek istiyoruz'' dedi. 
     28. Yaz Olimpiyat Oyunları'nı Atina'da izleyen Mehmet Ali Şahin, A.A muhabirine yaptığı değerlendirmede, ''Burada gözlemler yaparak, 'en iyisini nasıl buluruz'un mücadelesi içindeyiz. Çünkü bizim insanımız herşeyin en iyisine layık'' diye konuştu. 
     Bakan Şahin, şunları söyledi 
     ''Gençlik ve Spor Genel Müdürü Mehmet Atalay ile birlikte burada gözlem yapıyoruz. Başarılı ülkeler buralarda neler yapıyorlar, onlara bakıyoruz. Tesislere girip yerinde inceliyoruz. Diğer kafilelerin yöneticileriyle biraraya gelerek onların politikalarını öğrenmeye çalışıyoruz. Türkiye'ye dönünce spor politikamızı bir kez daha gözden geçireceğiz. Bu olimpiyatlara 10 branşta katıldık, Pekin'de tüm branşlarda olmak istiyoruz. Bunun çabası içindeyiz.'' Atina'daki kafile azlığını, Türkiye'nin takım sporlarında olmamasına bağlayan Şahin, oyunlara futbol, voleybol ve basketbolda katılma haklarını kılpayı kaçırdıklarını ifade ederek, ''Pekin'deki olimpiyatların seremonisinde bir ordu gibi kalabalık geçmek istiyoruz. Bunun için de hiçbir fedakarlıktan kaçınmayacağız. Devletin bize bir anayasal sorumluluk taşıyan insanlarımızın spor yapma hakkını en iyi şekilde sağlayacağız.'' Şahin ayrıca, tesisleşmede de büyük bir atağa başlayacaklarını, yeni çıkan Sponsorluk Yasası'nı daha iyi işler duruma getirerek büyük şirketleri sporun içine çekeceklerini ve sporu, hem tesis hem de kulüp kurma yönünden cazip hale getireceklerini söyledi. 
     Olimpiyatlardan sonra yeni seçimleri yapılacak federasyon başkanlarına da uyarıda bulunan Şahin, ''Mesaisinin çoğunu federasyona verebilecek başkanlar arıyoruz. Bu işi, hedefi olmayan, iddalı olmayan ve sırf etiket için yapan insanların eline vermek istemem. Federasyonla yatıp, federasyonla kalkan başkanlar arıyoruz'' diye konuştu. 
     
</TEXT>
</DOC>
