<DOC>
<DOCNO> 288807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur09.html </URL>
<DATE> 2004/11/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Adapazarı'ndaki binaların yüzde 80'i yıkılabilir 
</HEADLINE>
<TEXT>

     Sakarya Üniversitesi'nce SAÜ yapılan zemin araştırmasında, Adapazarı'ndaki binaların yüzde 80'nin yıkılma riski taşıdığı belirtildi. 
     Sakarya Üniversitesi Mühendislik Fakültesi Jeofizik Mühendisliği Bölüm Başkanı Yrd. Doç. Dr. Can Karavul, Adapazarı'nın zemin yapısının belirlenmesine yönelik çalışma gerçekleştirdiklerini kaydetti. 
     Çalışmanın yaklaşık 2.5 yıl sürdüğünü ifade eden Karavul, ''Adapazarı'ndaki binaların yüzde 80'i yıkılma riski taşıyor. Çünkü yaptığımız araştırmada, zemin 2 kat bina yapımına müsait'' dedi. 
     Çalışmanın belediyelerce desteklenmediğini kaydeden Karavul, şöyle konuştu 
     ''Adapazarı'nda bugüne kadar yapılan 2 bin 700 sondaj çalışmasının sonuçlarını biraraya getirdik, bunlar üzerinde çalışma yaptık. Zemin durumlarını inceledik, kat sorgulaması yaptık ve kentin zemin durumunu belirten harita çıkardık. Yaptığımız çalışmada, zemin üzerine maksimum 2 kat bina yapılabileceği ortaya çıktı. 
     Belediyeler çok katlı binalara yönelik çalışma yapmalı. Bunlar 2 kata indirilmeli. Çünkü, Sakarya'da ortalama 20 yılda bir deprem yaşanıyor. Depremin üzerinden 5 yıl geçti. Artık olası deprem için geri sayım başladı. Gerekli tedbirler şimdiden alınmalı. Bunun için bazı fedakarlıklar yapılmalı. Belediyeler, bina yapılırken gerekli yaptırımları uygulamalı. Ayrıca, bu çalışma, Adapazarı'nda uydu kent sisteminin oluşması gerektiğini ortaya koyuyor. Artık konutlar yeni yerleşim bölgesinde inşa edilmeli. Kent merkezi alışveriş merkezi olarak kalmalı.'' 

     
</TEXT>
</DOC>
