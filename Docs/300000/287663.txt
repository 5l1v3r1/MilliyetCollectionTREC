<DOC>
<DOCNO> 287663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/tamer.html </URL>
<DATE> 2004/11/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gökkafes'e karşı Tayyip Bey'e destek olalım 
</HEADLINE>
<TEXT>


Dün sabah bizim gazetenin manşetini görünce içimi sevinç kapladı. Başbakan Recep Tayyip Erdoğan, Ritz - Carlton'da yapıldığı için, Sermaye Piyasası Kurulu SPK'nın toplantısına katılmaktan son anda vazgeçmiş. 
Ben de açıldığı günden beri Ritz - Carlton'u protesto ettiğim halde, Erdoğan'ın tavrı maalesef gözümden kaçmış. Üstelik İstanbul Belediye Başkanı olduğu dönemde, dünyanın en güzel şehri İstanbulumuzun göğsüne bu hançer vurulmasın diye alabildiğine mücadele edişini dikkatle izlediğim ve takdir ettiğim halde... 
Bu vesileyle 24 metrelik inşaat iznini 134 metreye çıkartarak Gökkafes çıbanının yolunu açan ANAP'lı Belediye Başkanı Bedrettin Dalan'ı, ardından yapılmasın diye yoğun mücadele veren CHP'li Belediye Başkanı Nurettin Sözen'i ve 1998'de başbakan olarak RP'li Beyoğlu Belediyesi sınırları içinde olan arazinin, ANAP'lı Şişli Belediyesi'ne intikalini sağlayan Mesut Yılmaz'ı da anmadan geçmeyelim. 
Eski yazılarımdan alıntı yapmak adetim olmadığı halde, çevreyi ve yasaları katleden Gökkafes için bugün bir istisna yapmaya karar verdim. Belki Erdoğan'ın bu kişilikli duruşundan sonra sizler de gerek davet veren, gerekse davete icabet eden olarak konuyu yeniden düşünürsünüz diye... 

Ritz'de cilt bakımı 
18 Ekim 2001, Gökkafes'e adımımı atmayacağım- Ritz - Carlton Oteli'ndeki aktivitelerle ilgili olarak son dönemde davet üzerine davet geliyor. Önce sinemanın açılışı. Ardından mağaza açılışları. Son olarak da çoğu kadın gazetecinin kolay kolay reddedemeyeceği bir çağrı 10 - 31 Ekim tarihleri arasında bize uygun bir gün ve saatte ücretsiz cilt bakımı, yüz temizliği ve makyaj yaptırabilirmişiz bu lüks otelde. Eh artık gazeteye döndükten sonra otelin özellik ve güzelliklerinin çarşaf çarşaf anlatıldığı köşe yazılarını beklemek hakları Erkek köşe yazarları için de cilt bakımı ve makyaj yerine geçecek "gel gel"leri vardır herhalde... Ritz - Carlton adına bunu yapanları kınamıyorum. Ama İstanbul'un tam göbeğinde, yasaları - öngörünümü falan hiçe sayarak, ilçe belediye sınırlarını bile değiştirtmeye izin vermeyen belediyeyi dışlamak için cüret eden, kaçak binaların en pervasızı, en yüzsüzü olan Gökkafes'i protesto ettiğim için onlar da beni kınamasınlar. Gökkafeslere yenilerinin eklenmemesi için, o oteli kullanabilecek maddi güce sahip İstanbulluların da tavır koymaları gerek aslında. 

Lüks konutlar boş 
25 Kasım 2001, Gökkafes gözden düştü - Başlığı görünce sanmayın ki Gökkafes'in gözden düşmesinin nedeni, benim "Gökkafes'e adımımı atmayacağım"ı bu köşeden ilan etmem Bütün suç, Usame Bin Ladin'in adamlarında Amerika'daki İkiz Kuleler'e uçaklarla dalış yapmasalardı, Gökkafes de bugün pek l revaçta olabilirdi. Bir zamanlar Gökkafes'teki süper lüks konutlara sahip olmak "in"di. Bugünlerde ise tam tersine Gökkafes'teki mülk sahipleri, dairelerini ellerinden çıkartmak üzere birbirleriyle yarışıyorlarmış.28 kasım 2001, Gökkafes'teki törenin sırrı - Fon Bankaları Ortak Yönetim Kurulu Başkanı Tevfik Altınok, bugün 16.00'da Gökkafes kompleksi içinde yer alan Kentbank'ta bir tören düzenleyerek, Fon'a devredilen bankaların yöneticilerine teşekkür mektubu verecek. Ben kendime Gökkafes'le bağlantılı her türlü mek na giriş yasağı koyduğum için, bu köşenin okurları törenin ayrıntılarını öğrenmekten mahrum kalacaklar. 

İstanbul'a duyarsız 
20 Ocak 2002, İstanbullu sanayici İstanbul'a duyarsız - İSO'da yeni yönetim, ilk büyük davetini Gökkafes'te yapıyor. Ben Gökkafes'e adımımı atmayı kendime yasakladığım için, İSO yetkililerinin 25 Ocak akşamı gözleri yollarda kalacak Tabii bu arada bendeniz de İstanbullu sanayicilerle yabancı misyon temsilcilerinin güncel yorumlarını, 2002'ye bakışlarını bir çırpıda öğrenme olanağından mahrum kalacağım. Ama ne yapalım, hepimizin kendimize göre ilkeleri, öncelikleri, tercihleri, özetle hayatta bir duruşu var. Ve tüm yasaları çiğneyerek İstanbul'u tam kalbinden hançerleyen Gökkafes'in varlığını o mek na giderek onaylamak, benim hayattaki duruşuma ters düşüyor. 



</TEXT>
</DOC>
