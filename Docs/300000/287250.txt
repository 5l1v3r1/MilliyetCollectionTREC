<DOC>
<DOCNO> 287250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas01.html </URL>
<DATE> 2004/11/08/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Evrim teorisi ABD'de mahkemelik oldu... 
</HEADLINE>
<TEXT>

     ABD'nin Georgia eyaletinin Cobb kasabasında bir okulun yöneticileri, öğrencilere ''evrimin bir gerçek değil, sadece bir teori olduğunu'' öğreterek dini propaganda yapmaktan bugün yargılanacak. 
     İddianamede, okulda evrim teorisinin öğretilmesine sınırlama getirilerek, öğrencilere yaratılış fikrinin öğretildiği ve bu yolla bazı dini inançlara karşı ayrımcılık yapıldığı öne sürülüyor. 
     Okul yetkilileriyse bilimsel kitapların üzerine yapıştırdıkları evrim öğretisine karşı uyarı etiketleriyle sadece öğrencilerin daha açık fikirli olmalarını sağlamayı hedeflediklerini savunuyor. 
     Bu etiketlerde, ''Bu ders kitabı evrim hakkında materyal içeriyor. Evrim, yaşayan varlıkların orijiniyle ilgili bir teori olup, bir gerçek değildir. Bu materyale açık fikirlilikle yaklaşılmalı, dikkatlice etüt edilmeli ve eleştirel bir şekilde mülahaza edilmelidir'' deniliyor. 
     ABD Bölge Mahkemesinde görülecek davanın, Amerikan Sivil Özgürlükler Birliği'nin Georgia şubesiyle altı öğrenci velisi tarafından açıldığı belirtiliyor. 
     Okul yönetiminin, 2002 yılında evrimin bir gerçekmiş gibi sunulduğu ve yaratılış gibi farklı yaklaşımlara yer verilmediği için öğrenci velilerinden ders kitaplarını eleştiren 2000 imzalı bir dilekçe aldığı belirtiliyor. Okul yöneticilerinin, bu dilekçeyi mahkemeye delil olarak sunması bekleniyor. 
     Öte yandan, ABD Yüksek Mahkemesi'nin 1987'de verdiği bir kararda, yaratılışçılığın bir dini inanış olduğuna ve kamu okullarında evrim ile birlikte öğretilemeyeceği yönünde hüküm verdiği belirtiliyor. 
     
</TEXT>
</DOC>
