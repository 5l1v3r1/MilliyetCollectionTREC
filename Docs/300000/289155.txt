<DOC>
<DOCNO> 289155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/yasam/yas01.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram zehroldu 
</HEADLINE>
<TEXT>


Şiddetli yağmura teslim olan turizm kenti Antalya'da birçok evi su bastı. Uçaklar inemedi. Fırtına, palmiyeleri kopardı... 

ANTALYA DHA 

Turizm kenti Antalya, bayramın ikinci gününde yağmura teslim oldu. Dün sabah saatlerinde başlayan sağanak yağış, yaşamı olumsuz etkiledi. Yağmur nedeniyle çok sayıda cadde ve sokakta trafik kilitlendi. Kent merkezindeki köprülü kavşak yapımı nedeniyle yaşanan trafik sıkıntısı da yağmurla birlikte katmerlendi. Maddi hasarlı kazaların meydana geldiği kentte, bazı ev ve işyerlerini de su bastı. Konyaaltı Sahili'ndeki palmiyelerin bazıları fırtına nedeniyle koptu. Yollarda araç içinde mahsur kalan vatandaşlar, bayram ziyaretlerine gidemedi. 
Yağmur nedeniyle görüş mesafesi düşünce Antalya Havalimanı'na inmesi gereken 3 uçak Dalaman ve İstanbul'a yönlendirildi. 

Bakan mahsur kaldı 
Tatilini Antalya'da geçiren Bayındırlık Bakanı Zeki Ergezen'in makam otomobili de trafik sıkışıklığı nedeniyle İller Bankası Kavşağı'nda 40 dakika mahsur kaldı. 

Yollarda sefalet 

Yağmur sularının yer yer yarım metreye yükseldiği Antalya caddelerinde, vatandaşlar araçlarıyla mahsur kaldı. Antalyalılara bayramı zehreden yağmur yüzünden trafik de arapsaçına döndü. Çok sayıda ev ve işyerinden sel baskını ihbarı geldi. 


</TEXT>
</DOC>
