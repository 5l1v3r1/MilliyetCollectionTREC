<DOC>
<DOCNO> 272228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yasam/yas01.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İvan'ın adı yetti 
</HEADLINE>
<TEXT>


Bir ay içindeki üçüncü kasırga hızla ABD kıyılarına yaklaşırken, yetkililer halkı uyardı Yalvarırız, evlerinizi terk edin. 50 bin kişi boğulabilir 

SEMA EMİROĞLU New York 

Karayip adaları ve Küba'da 100'e yakın kişinin ölümüne neden olan şiddetli İvan kasırgası, dün akşamdan itibaren Alabama eyaletinin kıyı bölgelerine ulaştı. Alabama, Louisiana, Mississippi ve Florida'nın güneyinde oturan milyonlarca kişi, evlerini terk etmek zorunda kaldı. 
'İvan'ın hızı, dün Türkiye saatiyle 21.00'de saatte 217 km'ye ulaştı. En şiddetli kasırga derecelerinden biri olan 'dört' kategorisinde seyreden İvan'ın, gazetemizin baskıya girdiği saatlerde Meksika Körfezi üzerinden ABD kıyılarını doğrudan vurması bekleniyordu. Alabama eyaleti, 700 Ulusal Muhafız askerini, olası su taşkınlarında kurtarma çalışmaları için teyakkuza geçirdi. 
Kasırga güzerg hı üzerinde olan New Orleans Belediye Başkanı Ray Nagin, 'İvan'ın doğrudan vurma ihtimaline karşı kentte olağanüstü hal ilan etti ve halkı evlerinden ayrılmaya çağırdı. Nagin, İvan'ın kenti vurması halinde 35 ila 40 metre yüksekliğinde dalgaların kenti tehdit edeceğini kaydetti. New Orleans Olağanüstü Hal Merkezi Başkanı Walter Maestri de, kentin bir kasırga tarafından vurulması ihtimali yüzünden 10 bin kadar ceset torbasının her zaman hazır tutulduğunu bildirdi "Ancak bu kez İvan nedeniyle daha çok torbaya ihtiyacımız olabilir. 50 bin kişi deniz taşmasından boğulabilir ve caz kenti New Orleans tarihe karışabilir" dedi. 
Mississippi Eyaleti Valisi Haley Barbour da, "Kıyı bölgelerinde oturan kişilere yalvarıyorum bu kasırga riskini almayın ve evlerinizi terk edin" diye konuştu. 




</TEXT>
</DOC>
