<DOC>
<DOCNO> 290251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur39.html </URL>
<DATE> 2004/11/19/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
GORA'nın yönetmeni Filmden attığımız plan 10 dakikayı geçmiyor 
</HEADLINE>
<TEXT>

     ''G.O.R.A'' filminin yönetmeni Ömer Faruk Sorak, ''dünyanın her yerinde çekilen filmlerde genel ritme ve süreye uymayan sahnelerin yönetmenin inisiyatifiyle atıldığını'' belirterek, ''Bizim filmimizde atılan planların toplamı 10 dakikayı geçmemektedir'' dedi. 
     BKM Filmcilik'ten yapılan yazılı açıklamada, Türkiye'de 12 Kasım'da vizyona giren ''G.O.R.A''nın, dünden itibaren de Avrupa sinemalarında seyirciyle buluşmaya başladığı hatırlatıldı. 
     Filmin yönetmeni Ömer Faruk Sorak ile tüm oyuncu kadrosu ve yapım şirketi yetkililerinin dün Frankfurt'taki ilk gösterime katıldıkları belirtilen açıklamada, film ekibinin bu akşam da Hollanda'da seyirciyle buluşacak olan filmin Amsterdam'daki ilk gösteriminde bulunacakları bildirildi. 
     Yönetmen Sorak da, açıklamada şunları kaydetti 
     ''Dünyanın her yerinde, yapılan her filmde, genel ritme ve süreye uymayan sahne ya da planlar, yönetmenin inisiyatifi ile atılabilir. Kaldı ki, bizim filmimizde atılan planların toplamı 10 dakikayı geçmemektedir. 
     Atılan planlar da, yine dünyanın her yerinde ve her filmde olduğu gibi 'directory cut' yönetmen kurgusu olarak çıkan DVD kopyalarında ayrı bir bölüm olarak yer alır. Nitekim bizim filmimizde de bu atılan planlar ve kamera arkası bölümler, filmin DVD kopyasında yer alacaktır.'' 
     
</TEXT>
</DOC>
