<DOC>
<DOCNO> 253243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun16.html </URL>
<DATE> 2004/07/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kelepçeli olarak saatlerce askıda kaldı, kangren olan elleri kesildi 
</HEADLINE>
<TEXT>

     İran'da elleri kelepçeli olarak saatlerce askıda kalan bir mahkumun kangren olan elleri kesilmek zorunda kaldı. 
     Şark gazetesinin haberine göre, güneybatıdaki Huzistan eyaletinin Dezful kentinde geçen ay meydana gelen olayda, 21 yaşındaki Afşin adlı mahkum, cezaevinde başka bir mahkumla kavga ettiği için cezaevi görevlilerince cezalandırılmak istendi. 
     Bir cezaevi görevlisi, uyuşturucu satmak ve kullanmak suçundan cezaevinde yatan Afşin'i, ellerini kelepçeleyerek, sadece ayak parmakları yere değecek şekilde tavandaki vantilatöre astı. Saatlerce bu pozisyonda kalan Afşin uykuya dalarak vücudunun bütün ağırlığı bileklerine yüklenince ellerine kan gitmedi. 
     Cezaevi görevlilerinin Ahvaz kentindeki İmam Humeyni Hastanesi'ne götürdüğü Afşin'in kangren olan elleri kesildi. 
     Bu olay üzerine Dezful cezaevi müdürünün görevden alındığı, bir görevlinin tutuklandığı, cezaevi görevlilerinin kendileri hakkında şikayette bulunmaması için Afşin'e 220 milyon riyal yaklaşık 26 bin dolar ödedikleri ifade edildi. 
     İran anayasası mahkumlara işkence yapılmasını yasaklamasına rağmen, muhafazakar Yargı Erki'nin nisan ayında işkenceyi yasaklama kararı, insan hakları savunucuları tarafından, işkencenin hala sürdüğünün üstü örtülü biçimde itirafı şeklinde yorumlanıyor. 
     Dezful milletvekili Seyid Ahmed Abai, hiçkimsenin mahkumlara bu şekilde davranmaya hakkı olmadığını, insan hakları savunucularının İran'a uyarıda bulunmasına zemin hazırlamamak gerektiğini söyledi. 
     Abai, AB'nin İran'da insan haklarına ilişkin yaptığı açıklamanın, bu mahkumun ellerinin kesilmesine neden olan muamelenin yapıldığı döneme denk gelmesinin insan hakları konusunda İran'a dış baskıların artmasına yol açabileceğini kaydetti. 
     Geçen ay AB dönem başkanı İrlanda'nın Tahran büyükelçiliği tarafından yapılan açıklamada, Tahran ile AB arasında birkaç kez görüşme yapılmasına rağmen insan hakları konusundaki yaygın ihlallerin halen sürmesinden ciddi kaygı duyulduğu belirtilmişti. 
     Açıklamada, ''Tutuklanan kişilere cezaevlerinde ve gözaltında tutuldukları diğer yerlerde işkence yapılması gibi insan hakları ihlallerinin sürdüğü'' ifade edilmişti. 
     İran Dışişleri Bakanlığı sözcüsü Hamid Rıza Asefi ise bu açıklamaya sert tepki vermiş ve AB'nin insan hakları konusunda Tahran yönetimini eleştirmek yerine bu konuda İran'dan ders almaya ihtiyacı olduğunu söylemişti. 
     
</TEXT>
</DOC>
