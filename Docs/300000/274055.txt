<DOC>
<DOCNO> 274055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur38.html </URL>
<DATE> 2004/09/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Irak'a yaptığı ilk seferinde öldürüldü 
</HEADLINE>
<TEXT>

     Tanker şoförü Cuma Duymaz'ın, Irak'a yaptığı ilk seferinde öldürüldüğü bildirildi. 
     Duymaz ile aynı konvoyda bulunan tanker şoförü Cuma Usal, AA muhabirine yaptığı açıklamada, İskenderun'dan yükledikleri uçak yakıtını Musul'da boşalttıktan sonra, Türkiye'ye dönmek üzereyken tanımadıkları kişilerin silahlı saldırısına uğradıklarını söyledi. 
     Ne olduğunu anlayamadıklarını belirten Usal, saldırı sırasında aynı konvoyda bulunan Duymaz'ın hayatını kaybettiğini ifade etti. 
     
     KARISININ HABERİ YOK 
     Duymaz'ın daha önce Şanlıurfa'nın Viranşehir İlçesi'ndeki bir köyde traktör şoförlüğü yaparak ailesini geçindirmeye çalıştığını bildiren Usal, şunları söyledi 
     ''Maddi durumu iyi değildi. Çalışıp biraz daha para kazanmak istiyordu. Bu yüzden arkadaşlarından borç alıp, D sınıfı ehliyet çıkardı. İlk seferinde hayatını kaybetmesi bizleri çok üzdü. Fevziye Duymaz, eşinin ölümünden haberdar değil. Üzülmesinler diye yaralı olduğunu söyledik. Onlar da merakla bekliyor.'' Fevziye Duymaz ise çocuklarının babalarını çok özlediğini belirterek, ''Yaralı olduğunu söylediler, ancak hayatından endişe ediyorum'' dedi. 
     Bu arada, Viranşehir Şoförler ve Otomobilciler Odası Başkanı Hadi Bozkurt ve bazı yakınlarının, Irak'ta öldürülen tanker şoförü Duymaz'ın cenazesini alabilmek için özel bir minibüsle Habur Sınır Kapısı'na gittiği bildirildi. 
     
</TEXT>
</DOC>
