<DOC>
<DOCNO> 288932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun22.html </URL>
<DATE> 2004/11/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fildişi Sahili-Fransa ilişkileri geriliyor... 'Chirac'ın sözleri hakaret' 
</HEADLINE>
<TEXT>

     Fildişi Sahili Devlet Başkanı Laurent Gbagbo, Fransa Cumhurbaşkanı Jacques Chirac'ın ''Fransa, Fildişi Sahili'nin faşist yapıda bir rejime yönelmesini önlemek amacıyla bu ülkedeki sorumluluklarını yerine getirmeye devam edecektir'' şeklindeki sözlerini ''hakaret'' olarak değerlendirdi. 
     Gbagbo, Fransız Liberation gazetesine yaptığı açıklamada, ''Cumhurbaşkanı Chirac, 40 yıl boyunca Fildişi Sahili'nde tek partiyi destekledi. Faşizme daha yakın kim o zaman Fransa tarafından desteklenen tek parti iktidarında hapiste olanlar bizlerdik. Bu bir hakarettir'' ifadesini kullandı. 
     Bouake'de 9 askerin öldüğü ve 30 kişinin yaralandığı Fildişi Sahili hava kuvvetlerinin düzenlediği bombardımanı değerlendiren Gbagbo, ''Objektif olarak Fransa asilerden yana tavır koymuştur'' dedi. 
     Gbagbo, Fildişi Sahili hava kuvvetlerinin uçaklarının ortadan kaldırılması konusunda da ''Chirac'ı bu kadar sert ve hızlı davranmaya iten şeyi hala merak ediyorum'' diye konuştu. 
     Ülkesinin demokrasiye geçiş sürecini yaşadığını belirten Gbagbo, Fransa'nın ülkesinin iç işlerine çok fazla karıştığını kaydederek, Fransız ordusunun ülkesindeki varlığının da altını çizdi. Gbagbo, Fransız askerlerinin Fildişi Sahili'nde bulunmasını Sovyet askerlerinin Prag'daki varlığına da benzetti. 
     
     FRANSA SAVUNMA BAKANI 
     Fransa Savunma Bakanı Michele Alliot-Marie, Laurent Gbagbo'nun ilk sorumluluğunun ülkesinde sükuneti sağlamak olduğunu söyledi. 
     Bakan Alliot-Marie, Europe 1 radyosuna verdiği demeçte, Gbagbo'nun yakın çevresinin ve siyasi yetkililerin devlet radyo ve televizyonundan söylediği sözlerin su götürmez biçimde ırkçı olduğunu belirterek, Devlet Başkanı Gbagbo'nun, etrafındaki bazı kişilerin bu ırkçı açıklamalara son vermesini sağlaması gerektiğini de söyledi. 
     Bakan Alliot-Marie, Fildişi Sahili'nden ayrılmak zorunda kalanların sadece Fransız vatandaşları olmadığını, 20 kadar başka ülkenin vatandaşlarının da tehdit altında olduğunu belirtti. 
     
     HOLLANDA VE İSVEÇ BÜYÜKELÇİLERİ 
     Fildişi Sahili'ndeki Hollanda ve İsveç Büyükelçilerinin, Paris'e gitmek üzere Abidjan'daki Fransız birliklerinin üssüne gittiği bildirildi. 
     Büyükelçilerin güvenlik nedeniyle Abidjan'dan ayrıldığı belirtildi. Haber, Fransa Dışişleri Bakanlığı kaynakları tarafından da doğrulandı. 
     
</TEXT>
</DOC>
