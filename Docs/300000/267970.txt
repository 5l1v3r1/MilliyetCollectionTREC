<DOC>
<DOCNO> 267970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonyas10.html </URL>
<DATE> 2004/08/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ödüllü filmlerin köyü... 
</HEADLINE>
<TEXT>

     Kibar Feyzo, Ezo Gelin, Adak, Kaçak gibi çok sayıda filme ev sahipliği yapan Hatay'ın Reyhanlı İlçesi'ne bağlı Harran Köyü, yeniden keşfedilip, ünlüleri ağırlamayı bekliyor. 
     Türk sinemasının 1970'li yıllarda unutulmazları arasında yer alan bir çok filmin çekimlerinin gerçekleştiği sınır köyü Harran Kavalcık sakinleri, yeni film ve dizilere ev sahipliği yapmak istiyor. 
     Türkan Şoray'dan Kemal Sunal'a, Şener Şen'den Müjde Ar, Tarık Akan, Gökhan Güney, İlyas Salman, Adile Naşit, Kadir İnanır ve Fatma Girek'e kadar çok sayıda sanatçının film çekimleri için günlerce hatta haftalarca kaldığı köy, şimdilerde ünlü isimlere hasret kaldı. 
     Sinemanın ''yıldızları'' tarafından çekilen filmlerden geriye miras kalan tek şey ise filmin çekildiği alanları merak eden turistler oldu. 
     Köy Muhtarı İbrahim Demir, AA muhabirine, Suriye sınırında bulunan köyün, o dönemlerde Güneydoğu'daki sorunları anlatmak isteyen film yapımcıları için hem güvenli hem de uygun bir mekan olarak görüldüğünü söyledi. 
     Demir, başlık parası, terör, aşk, komedi gibi konuları işleyen filmler için 1970'li yıllarda aranılan durumdaki köyün şimdi ziyaret bile edilmemesinden yakınarak, şunları söyledi 
     ''Oysa, yıllar önce film çekimleri sırasında, ünlüleri evlerimizin baş köşesinde misafir ediyorduk. Onların rahatı için ne gerekiyorsa yapıyorduk. Hatta, Ezo Gelin filminin çekimleri sırasında Fatma Girik ile Kadir İnanır kayınpederimin evinde kaldı.'' 
     
     KÖY ŞİVESİNİ BİZDEN ÖĞRENİYORLARDI 

     Muhtar Demir, ünlüler Anadolu kültürünü ve şivesini yeterince bilmedikleri için köy halkından ders aldıklarını belirterek, ''Nasıl giyinecekleri ve nasıl konuşacaklarını bizden görüyorlardı'' dedi. 
     Köydeki çok sayıda kişinin evinin, bahçesinin, havuzunun, arazisinin film seti gibi kullanıldığını anlatan Demir, ''Köyümüzün sinema sektörüne uğur getirdiğine inanıyoruz. Çünkü, burada çekilen filmler ya ödül aldı ya da gişe rekorları kırıldı. Aradan yıllar geçmesine rağmen bu filmleri halen televizyonlarda keyifle izliyoruz'' dedi. 
     Demir, özledikleri film ya da dizi yapımcılarını yeniden köylerine davet ettiklerini belirterek, şunları kaydetti 
     ''Köyümüzde film çekildiğini duyan çevre il, ilçe ve köylerin ilgi odağı oluyoruz. Kibar Feyzo filminde Şener Şen'in yüzdüğü havuzu, Fatma Girik'in kaldığı evi, Türkan Şoray'ın çalıştığı bahçeyi görmek istiyorlar. Biz de Türk sinemasına katkıda bulunmanın mutluluğunu yaşıyoruz. Türk sineması bizi unutmasın, yapımcılar bizi yeniden keşfetsinler.'' Muhtar Demir, bugün birçoğu hayatta olan ünlülerin kendilerine ödül kazandıran köye sahip çıkmasını beklediklerini sözlerine ekledi. 
     
</TEXT>
</DOC>
