<DOC>
<DOCNO> 269985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun17.html </URL>
<DATE> 2004/09/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İçeride 1.200 rehine vardı 
</HEADLINE>
<TEXT>

     Rusya Devlet başkanı Vladimir Putin, Başsavcı Vladimir Ustinov'dan Beslan'daki terörist rehin alma eyleminin soruşturmasıyla ilgili gelişmeler hakkında bilgi alırken, Ustinov teröristlerin 1.200 kişiyi rehin aldıklarını söyledi. 
     Ustinov, yeni öğretim yılının ilk günü 1 Eylül'de ilk ve orta öğretim okulu binasında başlayan ve 3 eylüldeki büyük faciayla biten terör eyleminde 326 kişinin hayatını kaybettiğini ve 201 kişinin kimlik tespitinin yapıldığını belirterek, ölü sayısının daha da artabileceğini kaydetti. 
     Başsavcı Ustinov, şu ana kadar ellerine geçen bilgiye göre 1.200 kişinin teröristler tarafından rehin alındığını ve 727 kişinin hastanelerde tedavi gördüğünü belirterek, resmi olarak ilk defa 1.200 kişinin rehin alınmış olduğunu teyit etti. 
     Binada ilk patlamanın teröristlerin patlayıcıyı binaya yerleştirmeye çalıştıkları eylemin ilk gününde olduğunu kaydeden Ustinov, ''Okul işgal edildikten 2 gün sonra binada bir patlama oldu ve panik meydana geldi. Birçok rehine kaçmaya çalıştı ve militanlar da onların arkasından ateş açtı'' dedi. 
     Elde ettikleri bilgilerin görgü tanıklarının ve sağ yakalanan bir teröristin ifadeleriyle yaptıkları incelemelerin sonucu ortaya çıktığını kaydeden Ustinov, ''Bazı incelemelerimiz tamamladı. Bazıları da hala revam ediyor. Eylemde 2'si kadın 30 terörist bulunuyordu'' diye konuştu. 
     Ustinov, sağ yakalanan teröristin çocukları rehin alma eylemine katılmayı reddeden 3 teröristin bizzat liderleri tarafından öldürüldüğünü söylediğini belirterek, ''Albay'' diye çağrılan liderlerinin 3 teröristi öldürerek eylemde yer alan diğer teröristlere karşı gelmeleri halinde kendilerinin de sonlarının öyle olacağını söyleyerek gözdağı verdiğini kaydetti. 
     ''Albay'' diye çağrılan teröristlerin liderlerinin olay günü 2 intihar eylemcisinin üzerindeki bombayı uzaktan kumandayla bizzat kendisinin patlattığını kaydeden Ustinov, Devlet Başkanı Putin'in, ''Kendisini de öldürdü mü '' şeklindeki sorusuna, ''Hem görgü tanıkları hem de sağ yakalanan terörist ifadelerinde bu olgu teyit edildi'' yanıtını verdi. 
     Ustinov, bombaların teröristlerin lideri ve 2 militan tarafından tüm binaya ustaca yerleştirildiğini belirterek, ''Bombalar binaya profesyonelce yerleştirilmiş. Binaya yerleştirilen bombalardan, bunun çok iyi bir mühendislik bilgisiyle yapıldığı anlaşılıyor'' dedi. 
     
</TEXT>
</DOC>
