<DOC>
<DOCNO> 267185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur07.html </URL>
<DATE> 2004/08/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İstanbul, 2003'te doğum oranı en düşük il oldu... 
</HEADLINE>
<TEXT>

     Nüfus ve Vatandaşlık İşleri Genel Müdürlüğü verileri, 2003 yılında İstanbul'un doğum oranı en düşük il olduğunu ortaya koydu. 
     Nüfus ve Vatandaşlık İşleri Genel Müdürlüğü verilerinden, AA muhabirinin yaptığı derlemelere göre, 2003 yılında Türkiye'de 1 milyon 174 bin 831 doğum kaydı yapıldı. Doğanların 609 bin 349'u, yüzde 52'si erkek, 565 bin 482'si yüzde 48'i kız. 
     Söz konusu yılda, nüfusun en hızlı arttığı iller sırasıyla Ardahan, Sinop, Kilis, Siirt ve Kastamonu oldu. Nüfusa göre doğum oranı Ardahan'da binde 55.5, Sinop'ta binde 48.6, Kilis'te binde 48.1, Siirt'te binde 47.4, Kastamonu'da binde 41.3 olarak gerçekleşti. 
     Doğum oranının nüfusa göre en düşük olduğu iller ise sırasıyla binde 2.4 ile İstanbul, binde 6.2 ile İzmir, binde 6.5 ile Ankara, binde 7.3 ile Kocaeli, binde 8.8 ile Yalova oldu. 
     İllere göre doğum sayılarına bakıldığında ise en fazla doğumun Şanlıurfa, Konya, Hatay, Diyarbakır ve Samsun'da, en az doğumun Yalova, Tunceli, Bilecik, Bayburt ve Iğdır'da gerçekleştiği görüldü. 
     
</TEXT>
</DOC>
