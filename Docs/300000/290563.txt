<DOC>
<DOCNO> 290563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/siyaset/asiy.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya herro, ya merro 
</HEADLINE>
<TEXT>


CHP'nin 'Mitinge katılanlara disiplin uygulanır' uyarısına rağmen Sarıgül'e 17'si CHP'li, 1'i bağımsız 18 milletvekili destek verdi 

Ezelhan Üstünkaya - Mersin 


Genel Başkan Deniz Baykal'ın talimatı ile kurulan komisyonun hazırladığı yolsuzluk ve rüşvet iddialarını içeren raporla birlikte CHP Merkez Yönetim Kurulu'nun MYK partiden ihracına karar verdiği Şişli Belediye Başkanı Mustafa Sarıgül, başlattığı muhalefet hareketinin en kapsamlı çıkışını, dün Mersin'de yaptı. Sarıgül, CHP'den, TBMM'de grup oluşturacak kadar milletvekili koparabileceğinin somut işaretini de verdi. 
Yurt gezilerini sürdüren Sarıgül, genel merkez ile iplerin kopmasına neden olan CHP raporundan sonra, en büyük muhalefet bayrağını Mersin'de açtı. Sarıgül, "Ulusal Birlik ve Çağdaş Demokrasi" adıyla düzenlenen mitingde yaklaşık 20 bin kişiye hitap etti. CHP Genel Sekreteri Önder Sav'ın, "mitinge katılanlar hakkında disiplin süreci başlatılır" içerikli yazılı uyarısına rağmen Sarıgül'e 17'si CHP, 1'i bağımsız olmak üzere 18 milletvekili destek verdi. 

Katılan milletvekilleri 
Mitinge Sarıgül'ün yanında daha önce "iktidara yürüyüş hareketi"nin içinde yer alan şu milletvekilleri katıldı Mehmet Tomanbay, İsmail Değerli, Muzaffer Kurtulmuşoğlu Ankara , Ahmet Güryüz Ketenci, Hasan Aydın İstanbul , Ersoy Bulut, Hüseyin Özcan Mersin , Erdoğan Kaplan, Nejat Gencan Tekirdağ , Muharrem Toprak İzmir , Züheyir Amber Hatay , Turan Tüysüz, Vedat Melik Şanlıurfa , Sefa Sirmen Kocaeli , Muharrem Eskiyapan Kayseri , Feridun Ayvazoğlu Çorum , Mehmet Kesimoğlu Kırklareli , eski CHP'li Mardin Bağımsız Milletvekili Muharrem Doğan. 

NOTLAR.. 
Sandıkla belirleyelim 

Sarıgül, mitingdeki konuşmasında şunları söyledi "Genel Merkez baronları, sultanları. Karalama kampanyası, çamur atmalar halkın duvarına çarptı. Beni hapishaneye göndermek için tuzak kurmaya çalışıyorlar. Artık bu işin sonu yok Baykal. Gücün, cesaretin varsa ya herro, ya merro. Genel Başkan, ben sana doğru bilgi verirdim. Sarıgül korkusu sarınca mı aklınıza geldi bu suçlamalar " Sarıgül, Baykal'ı noter huzurunda tüm illerde sandık kurmaya çağırarak, "Tıpkı genel seçim gibi eğer halkımız Baykal derse sizin yanınızdayım. Sarıgül derse, siz gereğini yapın" dedi. Konuşması "Baykal istifa" sloganlarıyla kesilen Sarıgül, kalabalığa müdahale ederek şunları söyledi "Onun vakti, saati var. Burada ajanları var. Dikkat edin, sonra sizi de ihraç ederler." 

Baykal'a 'kal' demedik 

Coşkulu kalabalığa karşın, CHP'nin 7 Mersin milletvekilinden ikisinin mitinge katılması dikkat çekti. 
Sarıgül, alana elinde Türk bayrağı ile girerken, eşi Aylin Sarıgül'ün ceketine altı ok kokartı taktı. Miting alanı Atatürk, Sarıgül posterleri ve Türk bayraklarıyla süslendi. Miting alanına "Uyuyan devi uyandıracağız" pankartı asılırken, Baykal'ın mitinglerinde kullandığı şarkılar, "Haydi Anadolu" ile "Güzeller İçinden Bir Seni Seçtim" adlı parçalar çalındı. Gülben Ergen'in "Kandıramazsın beni" şarkısı ile Köroğlu destanını anlatan bir şarkı da dinletildi. Miting alanındakilere seslenen eski TRT spikeri Mesut Mertcan, "Atatürk'ün ilkeleri birer ok gibi yüreklerimize saplanıyor. Yıllardır Baykal dedik, ama hep kal demedik" dedi. 

Altan Öymen 
Sarıgül'ün tavrı demokrasiye uygun değil 

BOLU DHA 

Eski CHP Genel Başkanı Altan Öymen, Mustafa Sarıgül'ün tavırlarının demokrasiye uygun olmadığını söyledi. Bolu'da düzenlenen imza gününde okurlarıyla buluşan Öymen, Sarıgül hakkındaki iddialarla ilgili, "Bir partinin kendi içinde yolsuzluk iddiası varsa, bunlar üzerinde hassasiyetle durulmalıdır. Ama bu duyarlılık bir tutarlılık içerisinde gerçekleşmelidir" dedi. Öymen, Sarıgül'ün genel başkanlığa aday olduğu için başına bunların geldiğini de vurgulayarak, "Yapılanlar çok yanlış. Sadece CHP'ye değil, Türk demokrasisine de zarar veriyor" diye konuştu. 

Onur Öymen 
Gereken cevap kurultayda verilmişti 

ORDU DHA 

CHP Genel Başkan Yardımcısı Onur Öymen, Yüksek Disiplin Kurulu'na sevk edilen Mustafa Sarıgül'in dün Mersin mitingine katılan millletvekillerine, CHP kurultayında gereken cevabın verildiğini söyledi. Ordu CHP İl Başkanlığı'nda partililerle bir araya gelen Öymen, gazetecilerin Sarıgül'le ilgili sorularını, "Bu konuda fazla konuşmak istemiyorum" diyerek geçiştirdi. Öymen, "Biz, dürüstlük konusunda taviz vermeyen bir partiyiz. Bu nedenle bu iddiaları göz ardı edemezdik. Dosyayı Yüksek Disiplin Kurulu'na sevk ettik. Kararı artık kurul verecektir" dedi. 


</TEXT>
</DOC>
