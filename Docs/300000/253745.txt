<DOC>
<DOCNO> 253745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/spor/axspo02.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e içten mesaj 
</HEADLINE>
<TEXT>


Sarı-Lacivertli takımda uyum sorununu aşmaya çalışan Serkan Balcı, "Bence kaleci transferine gerek yok" dedi. Nobre ise, gönderilmesi gündeme gelen vatandaşı Aurelio'ya destek verdi 

YUSUF KOBAL 


'Alnımız ak çıkmalıyız' 
GENÇLERBİRLİĞİ'NDEN transfer edilen Serkan Balcı ile geçen sezon Fenerbahçe'nin ikinci yarısındaki müthiş çıkışında büyük pay sahibi olan Marcio Nobre dün basın mensuplarının karşısına çıktı, ilginç açıklamalar yaptı. Serkan, "Büyük bir camiaya geldiğimin bilincindeyim. Yeni sezonda mücadele edeceğimiz üç kulvardan da alnımız ak çıkmak istiyoruz. Ekipteki futbolcuların çoğu milli takımlardan arkadaşım. Bu nedenle uyum zorluğu çekmiyorum" dedi. 

Serkan'ın tepki korkusu 
GENÇ futbolcu, Fenerbahçe gibi büyük bir takımda ister istemez herkesin gözünün üzerlerine çevrildiğini belirtip, "Bu bilinçle çalışmalara devam ediyorum. İnşallah hep başarılı olup, kimsenin tepkisini çekmeyiz" diye konuştu. Serkan, yeni bir kaleci transferine gerek olmadığını da savunup, "Bence kaleciler yeterli. Çünkü ikisi de milli" yorumunu yaptı. Nobre ise, Şampiyonlar Ligi'nde Fenerbahçe'nin imajını dünyaya göstermek istediklerini söyledi. 

Yunanistan örneği 
SAMBACI, takıma yeni katılan oyuncuların iyi futbolcu olmalarının yanında insan olarak da iyi olduklarını vurguladı. Nobre, "Futbolda fazla sır yok. Yunanistan, Avrupa Şampiyonu oldu. Doğru işler yaparsanız her şey mümkün" ifadelerini kullandı. Aurelio'nun durumunu da değerlendiren yıldız golcü, "Aurelio iyi bir arkadaşım. Geçen sezon çok iyi bir performans ortaya koydu. Ama kimin gidip, kimin kalacağına hocamız karar verecek" diye konuştu. 

Hesaplar tutmadı 

FENERBAHÇE'NİN Samandıra Tesisleri'ni genişletme projesi belediyeye takıldı. Tesislerin yanındaki büyük arsayı alarak, yeni saha ve yabancı oyuncular için villalar yapmak isteyen yönetim, Samandıra Belediyesi'nden bu konuda olumsuz yanıt alınca geri adım atmak zorunda kaldı. Yönetim, mevcut çim sahaları 1500 metre kare büyüterek, soruna şimdilik geçici çözüm buldu. 

Daum prese başladı 

Samandıra'da durmak yok 
YENİ sezon için kondisyon depolamaya çalışan Fenerbahçe, hazırlıklarını dün yaptığı çift idmanla sürdürdü. Teknik Direktör Christoph Daum yönetiminde gerçekleştirilen ve 1.5 saatten fazla süren antrenmanda savunma taktiği ve orta alan mücadelesi üzerinde duruldu. Antrenör Roland Koch yönetiminde koşu ve esneme hareketleriyle başlayan çalışma çift kale maçla son buldu. 

Önder idmana çıktı 
ALMAN hoca, orta alanda adam geçme ve pas organizasyonlarına yönelik çalışmalar da yaptırdı. İdman boyunca mücadeleyi sık sık durdurarak oyuncularını uyaran Daum, özellikle savunmada pres yapılmasını istedi. Bağırsak enfeksiyonu geçirdiği için önceki gün yer alamayan Önder dün takıma katıldı. Kemal ise bireysel futbolcu antrenörü İrfan Saraloğlu yönetiminde çalıştı. 


</TEXT>
</DOC>
