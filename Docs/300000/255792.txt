<DOC>
<DOCNO> 255792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/siyaset/siy09.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gül'ün üslubu Erdoğan'dan daha uzak' 
</HEADLINE>
<TEXT>


İsrailli yetkililer, 'Gül de eleştirdi. Ama Erdoğan'ın üslubundan çok uzaktı' dedi 

UTKU ÇAKIRÖZER Ankara 


Başbakan Erdoğan'ın İsrail'e yönelik eleştirileri nedeniyle İsrail tarafında oluşan tereddütlerin, İsrail Başbakan Yardımcısı Ehud Olmert'in Dışişleri Bakanı Abdullah Gül'le yaptığı görüşmede giderildiği bildirildi. 
İsrailli yetkililer, Gül için, "O da Türkiye'nin eleştirilerini dile getirdi ama Erdoğan'ın üslubundan çok uzaktı. Nezaketin de ötesinde pozitifti. 'Devlet terörü' gibi ifadeleri de ağzına bile almadı. İlişkiler yeniden eski iyi noktasına ulaştı" yorumunu yaptı. Olmert de, Gül'le görüşmesinden sonra Türkiye'den memnun ayrıldığını açıkladı. Olmert, Erdoğan'ı İsrail'e beklediklerini belirtti. Gül'ün, "Türkiye'nin Ortadoğu barış sürecine katkı sağlaması" önerisine sıcak baktıklarını kaydeden İsrail kaynakları, "Şimdi ilk kez somut bir adım atacağız. Atacağımız tüm adımları ilk öğrenen ülkelerin başında artık Türkiye de yer alacak" diye konuştu. 
Ankara'daki temaslarının ardından dün İstanbul'a gelen Olmert, iki ülke arasındaki ekonomik ilişkilerin geliştirilmesinin bölgedeki siyasi istikrara katkıda bulunacağı mesajını verdi. 




</TEXT>
</DOC>
