<DOC>
<DOCNO> 264321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/altan.html </URL>
<DATE> 2004/08/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yağmurlar... 
</HEADLINE>
<TEXT>


Nüfusun büyük bir çoğunluğu henüz bugünkü kadar genç değilken, sık kullanılan bir deyim vardı Türkçede "Kendimi bildim bileli..." 
Diyelim büyükçe bir aileye iç güveysi olarak kapılanmış yeni damat, kayınvalidesinin yanında, koltuğa kurulup ayak ayak üstüne attıktan sonra, pipo içmeye kalkmış... 
Başörtülü büyük hanım, hemen odadan çıkıp, kapıyı hızla çarptıktan sonra, doğru kızının yanına koşar ve önce ona yakınırdı kocasından, yani damadından 
- Kendimi bildim bileli, böyle bir münasebetsizlik görmedim... 

Bendeniz de kendimi bildim bileli, daha 3 gün öncesinden İstanbul'da yağmur alarmı verilmeye başlandığına hiç tanık olmamıştım. 
Zaman zaman ufuklar kararır, bardaktan boşanırcasına bir yağmur başlar, ortalığı sular seller götürür ve ertesi günkü gazetelerin ilk sayfalarında hemen hemen hep aynı başlığa rastlanırdı 
"Dün yine yağmura teslim olduk" 

Yağmura teslim olmak, düşmana teslim olmak gibi, ulusal gururu rencide eden bir yenilgi değildi. 
Doğal afetlerin gücü önünde, beyaz mendil çıkarmayan kimse mi vardı yeryüzünde .. 
İşte saatte 235 km hızla Florida'yı vuran ve 16 kişinin ölümüyle, binlerce evin yerle bir olmasına neden olan Charley Kasırgası... 

Dünkü Milliyet, kendimi bildim bileli hiç rastlamadığım bir manşetle çıkmıştı 
"Teslim olmadık" 
Günlerden beri gelmekte olduğu uyarısı yapılan yağmurlar, sonunda yağmaya başlamış, 967 su baskınına rağmen İstanbul'u teslim alamamıştı. 
30 Ağustos gibi, her yıl kutlanması gereken bir zafer gerçekleşmişti adeta... 

Gerçi uyarılar sırasında haber verildiği gibi, bir yıllık yağmurun toplamı mı yağmıştı bir saatte 1 metrekareye, 50 kg yağmur suyu düşmüş müydü, düşmemiş miydi orası tartışmalıydı. Her kafadan bir ses çıkıyordu... 
Tufan düzeyindeki yağmurların, sade İstanbul'u değil Yalova'sı İzmit'iyle hem Marmara Bölgesi'ni hem de Ereğli'si, Zonguldak'ıyla Batı Karadeniz Bölgesi'ni etkisi altına aldığı göz ardı edilmezse Türkiye, saatte 50 km hızla esen rüzgarla birlikte, acımasız bir yağmur felaketine, canla başla karşı koymuştu. 
Yalnız İstanbul'da Büyükşehir Belediyesi Afet Koordinasyon Merkezi çeşitli semtlerden 2458 su baskını ihbarı almış ve gerekeni hemen yapmıştı. 
Üstelik asıl yağmur afetinin önce saat 18'de, sonra saat 20'de, daha sonra saat 22'de, daha sonra da 24'te başlaması olasılığını sürekli göz önünde tutarak... 

Gelmekte olan şimşekli yıldırımlı yağmur felaketine karşı, tüm İstanbul'un teyakkuza geçmesi bendenizin de, gerek Radyolog Dr. Ozan Tanyü'ye, gerek Acıbadem Polikliniği sağlık laboratuvarına verdiğim sözleri tutmamı engelledi. 
Kusuruma bakmasınlar söz bir, Allah bir... Hele yağmurlara karşı İstanbul'un şu teyakkuz durumu bir geçsin... 

Türk ve dünya edebiyatında da, yağmurun yeri en az İstanbul Büyükşehir Belediyesi'ndeki anlamı kadar görkemlidir. Sadece bir afet olarak değil de, insan gönlüyle köprü kurmuş hüzünlü ve doğal bir görünüm olarak... 
Örneğin Tevfik Fikret'in, edebiyatta "taklid - i nida - kelimelerin sesleriyle, bir benzerlik yaratmak"a örnek diye gösterilen "Yağmur" şiiri 
Küçük, muttarid bir düze , muhteriz çekingen darbeler 
Kafeslerde, camlarda pür - ihtizaz titreşir de titreşir 
Olur dembedem durmadan , nevhager, namesaz acıklı, ağlamaklı bir türkü sazı gibi 
Kafeslerde, camlarda pür - ihtizaz 
Küçük, muttarid, muhteriz darbeler... 

İstanbul'un yağmurlara karşı teyakkuzu, Gölcük depreminin de 5. yıldönümüne rastladı... 
Bu arada sık söz edilmeye başlandı, bir İstanbul depreminden de. Tanrı korusun, 1 milyon 100 bin evin çökmesi sakıncası varmış çarpık yapılanma sonucu... 

Görülen o ki "Türk'e Türk propagandası yapmakla" pek bir şey değişmiyor... Atatürk ilke ve inkılapları doğrultusunda da, bir türlü çıkılamıyor, makyajlı bir Üçüncü Dünya ülkesi olmaktan... 
Yok demiryolu kazaları, yok trafik kazaları, yok maden göçükleri, yok grizu patlamaları, yok zamanında yetişemeyen ambulans ve itfaiye... 
Ve sorumluların savunmalarıyla övünmeleri... 

Dışarıda bulutlu bir hava... İstanbul, yağmurlara karşı teyakkuzda... 
Yaşar Kemal'in de, bendeniz gibi çok sevdiği, Necip Fazıl'ın "Bu Yağmur" şiiriyle, bitirelim yazıyı 

Bu yağmur 
Bu yağmur.. bu yağmur.. bu kıldan ince, 
Öpüşten yumuşak yağan bu yağmur. 
Bu yağmur.. bu yağmur.. bir gün dinince 
Aynalar yüzümü tanımaz olur. 

Bu yağmur kanımı boğan bir iplik, 
Karnımda acısız yatan bir bıçak. 
Bu yağmur, yerde taş ve bende kemik, 
Dayandıkça çisil çisil yağacak. 

Bu yağmur.. bu yağmur.. cinnetten üstün 
Karanlık kovulmaz düşüncelerden. 
Cinlerin beynimde yaptığı düğün, 
Sulardan, seslerden ve gecelerden. 



</TEXT>
</DOC>
