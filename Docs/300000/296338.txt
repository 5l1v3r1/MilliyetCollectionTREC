<DOC>
<DOCNO> 296338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur32.html </URL>
<DATE> 2004/12/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
"Küçük yaştaki kızı üvey kardeşim kaçırdı" dedi, tahliye oldu... 
</HEADLINE>
<TEXT>

     Gaziantep'te, ''Küçük yaşta kızı alıkoymak'' suçundan tutuklu yargılanan sanık, suçu üvey kardeşinin işlediğini itiraf edince tahliye oldu. Üvey oğlu tahliye olup öz oğlu tutuklanan anne ise mahkeme salonunda baygınlık geçirdi. 
     Gaziantep 3. Ağır Ceza Mahkemesi'nde ''küçük yaşta kızı alıkoymak'' suçundan tutuklu olarak yargılanan Ferdi Dağcıoğlu 43 , kız kaçırma olayını kendisinin gerçekleştirmediğini üvey kardeşi Ayhan Dağcıoğlu'nun 19 Fozi Gezer'i 13 kaçırdığını söylemesi üzerine, mahkeme heyeti, Ferdi Dağcıoğlu'nun tahliyesine Ayhan Dağcıoğlu'nun ise tutuklanmasına karar verdi. 
     Kararı öğrenen Ayhan Dağcıoğlu'nun annesi Nazlı Dağcıoğlu, adliyede saçlarını yolarak önce fenalık geçirdi daha sonra bayıldı. 
     Yakınlarının ve polisin yardımıyla adliye dışına taşınan Dağcıoğlu ile üvey çocukları arasında tartışmalar yaşanırken, Ferdi Dağcıoğlu'nun tahliyesine sevinen kardeşleri ve çocukları, adliye çıkışında alkışlarla tempo tutarak, göbek atıp oynadılar. 
     Kucağında 11 günlük kızıyla adliyeye gelen ve kaçırıldığı iddia edilen Fozi Gezer, yaptığı açıklamada, tutuklanan Ayhan Dağcıoğlu'nu çok sevdiğini, yaklaşık 1 yıl önce birlikte kaçtıklarını ve 11 gün önce bir kız çocuğu dünyaya getirdiğini söyledi. 
     
</TEXT>
</DOC>
