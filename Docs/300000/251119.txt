<DOC>
<DOCNO> 251119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur17.html </URL>
<DATE> 2004/06/26/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bush ve Blair hakkında suç duyurusunda bulundular... 
</HEADLINE>
<TEXT>

     Denizli'de çeşitli sivil toplum örgütlerinin mensupları, NATO toplantısı nedeniyle Türkiye'ye gelecek olan ABD Başkanı George W. Bush ve İngiltere Başbakanı Tony Blair hakkında suç duyurusunda bulundu. 
     Hazırladıkları suç duyurusu metnini İstanbul Cumhuriyet Başsavcılığı'na iadeli taahhütlü postayla gönderen grup adına açıklama yapan Denizli Çevre Meclisi Başkanı Lerzan Süzük, ''Irak işgal edilmiş, halkına ve tutsaklara sistematik şekilde acılar verilmiş, işkence uygulanmış, insanlık dışı muameleler yapılmıştır. Bush ve Blair savaş suçlusudur. Yargılanmaları gerekir'' dedi. 
     Suç duyurusu metninde şu görüşlere yer verildi 
     ''Devlet başkanları ve başbakanlar hakkında işkence ve savaş suçlarından dolayı dokunulmazlık tanıyan hiçbir uluslararası sözleşme olmayıp, savaş, işkence ve insanlık suçlusu Tony Blair ve George W. Bush hakkında uluslararası sözleşmeler, Anayasa, TCK ve CMUK uyarınca cezai soruşturma açılmasını, yurda girdikleri anda kaçma şüphesi nedeniyle yakalama isteminde bulunulmasını, kovuşturma sonucu dava açılmasını dilerim.'' 
     
</TEXT>
</DOC>
