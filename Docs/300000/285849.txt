<DOC>
<DOCNO> 285849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur29.html </URL>
<DATE> 2004/11/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Dişi çekerken çene kemiğini de çekti 
</HEADLINE>
<TEXT>

     Gaziantep'te, dişini çektirmeye gittiği doktorun üç dişini ve çene kemiğini çektiğini iddia eden Turgut İzci, diş doktoru hakkında Cumhuriyet Savcılığı'na suç duyurusunda bulundu. 
     İzci, suç duyurusu için geldiği adliyede yaptığı açıklamada, diş ağrısı şikayetiyle diş hekimi Oya B'nin muayenehanesine gittiğini ve doktorun, dişinin çekilmesi gerektiğini söylediğini belirtti. 
     Bunun üzerine dişini çektirmeye karar verdiğini söyleyen İzci, doktorun ağrıyan dişini çekerken iki dişin birbirine yapışık olduğunu ve birlikte çekilmesi gerektiğini belirtmesi üzerine, dişini çektirmekten vazgeçtiğini, ancak uyarısına rağmen doktorun dişi çektiğini ileri sürdü. 
     İzci, doktorun çektiği dişini bir peçeteye sararak eline verdiğini ve ''Sakın çekilen dişine bakma görüntüsü pek iyi değil, korkarsın, bunu hemen çöp kutusuna at'' dediğini öne sürerek, şöyle konuştu 
     ''Peçeteyi açtığımda üç dişim ve çene kemiğimin peçetenin içinde olduğunu gördüm. Muayenehaneden çıktıktan sonra ağrılarım devam etti. Bu arada sürekli kanamam oldu. Kanama dinmeyince, çene cerrahisi uzmanı olan bir başka doktora gittim. 
     Çene cerrahı uzmanı olan doktor, böyle bir diş çekiminin uzman bir cerrah tarafından yapılması gerektiğini, doktorumun hatalı olduğunu söyledi. Ameliyat oldum ve şu anda ağzımda 35 dikiş var. Çektiğim acılar nedeniyle doktor hakkında suç duyurusunda bulundum.'' Hastaneden 15 günlük rapor aldığını ve çene kemiği de çıktığı için çekilen dişin yerine takma diş de yaptıramayacağını ifade eden İzci, doktor hakkında tazminat davası açmayı da düşündüğünü sözlerine ekledi. 
     
     DİŞ DOKTORU OYA B ''ÇOK NADİR GÖRÜLEN BİR VAKA'' 
     Hatalı diş çekimi iddiası ile hakkında suç duyurusunda bulunulan doktor Oya B, AA muhabirine yaptığı açıklamada, 27 yıllık meslek yaşamında böyle bir olay ile üçüncü kez karşılaştığını söyledi. 
     Dişlerin birbirine kaynadığını anladığını ve hastaya bunu söylediğini belirten Oya B, şöyle konuştu 
     ''Hasta geldiğinde üst azı dişinin ağrıdığını söyledi. Yaptığım kontrolde dişin çekilmesi gerektiğini, ancak dişlerin dipten birbirine kaynadığını, diş çekimi sırasında blok şeklinde gelebileceğini söyledim. 
     Hasta biraz tereddüt ettikten sonra, kabul etti. Dişini çektirmek istediğini söyledi. Ben de çektim. Bu konuda hatalı bir işlem yapılmamıştır. Bu tür vakalara çok sık olmasa da rastlanabilir. Zaten benim bu konuda bir endişem olsaydı, çektiğim dişi eline vermezdim. Bu olaydan dolayı çok üzüldüm. Böyle bir şeyi yaşamayı hiç istemezdim. Hangi doktor hastasının çektiği acı nedeniyle böyle bir şey yapmasını ister '' Kanamanın durması için hastaya ilaç da verdiğini belirten Oya B, bu durumlarda kanamanın olabileceğini söyleyerek, herhangi bir şikayeti olduğunda kendisine tekrar başvurmasını istediğini bildirdi. 
     Oya B, olaydan dolayı çok üzüntülü olduğunu vurgulayarak, insanların dertlerine çare olmayı isterken bu tür şanssız olaylarla zam zaman karşılaşabildiklerini belirtti. 
     
</TEXT>
</DOC>
