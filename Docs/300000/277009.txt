<DOC>
<DOCNO> 277009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonyas04.html </URL>
<DATE> 2004/10/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dünya Bankası'nı satışa çıkardılar 
</HEADLINE>
<TEXT>

     Dünya Bankası'nın izlediği politikaları beğenmeyen bir sivil toplum örgütü bankayı satışa çıkardı. 
     Ekonomik Adalet Merkezi isimli kuruluş, küreselleşmenin olumsuz etkilerini azaltmak için Dünya Bankası'nı Internet'teki açık artırma sitesi eBay'da satışa çıkardı. Satış ilanının başlığında ''Dünya Bankası - Antikalaştı çalışmıyor '' ifadesi dikkati çekti. 
     Söz konusu satış haberini veren CNN televizyonuna göre, çevreci ve sosyal eylemciler, bir uluslarası kredi kurumu olarak Dünya Bankası'na uzun zamandır karşı çıkıyor. Bu gruplar Dünya Bankası'nın izlediği politikaların gelişmekte olan ülkelerdeki yoksulluk ve çevre tahribatının baş sorumlusu olduğunu ileri sürüyor. 
     Dünya Bankası ise kalkınma projeleri için sağladığı kredilerin modernizasyon ve ekonomik büyüme için hayati önemde olduğunu savunuyor. 
     Açık artırma başlangıç bedeli olarak, Dünya Bankası'nın Haiti'de bir saatlik asgari ücret miktarı olarak belirlediği, 30 cent yaklaşık 450 bin TL konurken, bankanın satışa sunulduğu siteyi 50'den fazla kişinin ziyaret etmesine rağmen 30 cent'ten fazla teklif verenin çıkmadığı kaydedildi. 
     Dünya Bankası'nın eBay'da satışa sunulmasının G-7 ülkelerinin buluştuğu Washington'daki Dünya Bankası ve IMF toplantılarına denk getirildiği ifade ediliyor. 
     
</TEXT>
</DOC>
