<DOC>
<DOCNO> 292807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun21.html </URL>
<DATE> 2004/11/28/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erdoğan Focus'a konuştu AB sözünü tutacak 
</HEADLINE>
<TEXT>

     Başbakan Recep Tayyip Erdoğan, 17 Aralık'ta yapılacak AB zirvesinde Türkiye ile üyelik müzakerelerine başlanması konusunda olumlu karar alınacağına inandığını söyledi. 
     Alman Focus dergisi, yarın yayımlanacak sayısında, Türkiye'nin AB üyeliği konusu, Başbakan Erdoğan'ın aile yaşantısı ve Erdoğan ile yapılan bir röportaja 12 sayfa yer ayırdı. 
     Başbakan Erdoğan, dergiye verdiği demeçte, AB zirvesinde Türkiye ile müzakere konusunda kararın olumsuz olacağına inanmadıklarını belirterek, ''AB hükümet ve devlet başkanlarının bize verdikleri sözü yerine getirmek için gerekli olan ileri görüşlülüğü ve siyasi cesareti göstereceklerine inanıyorum'' dedi. 
     Erdoğan, bir soru üzerine, kararın olumsuz olması durumunda Türkiye'nin mutlaka yeni ittifaklar arama şeklinde bir çaba harcaması gerekmediğini belirterek, ''Biz reform yolumuzu ve modernleşme sürecimizi sürdüreceğiz. Bize ayrımcılık yapılıp AB üyeliğimiz engellense bile Avrupa'da yer alan bir ülke olarak AB ülkeleriyle sahip olduğumuz köklü ilişkileri mutlaka sürdüreceğiz'' diye konuştu. 

     
</TEXT>
</DOC>
