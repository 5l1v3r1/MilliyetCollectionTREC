<DOC>
<DOCNO> 275294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko11.html </URL>
<DATE> 2004/09/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Özelleştirme mağdurlarına devlet memuru olma yolu açılıyor... 
</HEADLINE>
<TEXT>

     Özelleştirme uygulamaları nedeniyle işsiz kalanlar, geçici personel statüsü ile yeniden devlette çalışmaya başlayacak. 
     Bütçe ile ilgisi olmayan hükümleri, Bütçe dışına çıkaran ve geçtiğimiz günlerde yürürlüğe giren Kanun ile yeniden kamuya dönme hakkı verilen özelleştirme mağdurları, uygulama için şimdi de Bakanlar Kurulu Kararlarının çıkmasını bekliyor. 
     Alınan bilgiye göre, 1 Ocak 1992 yılından itibaren özelleştirme uygulamaları sonucunda işsiz kalanların kamuda geçici personel statüsünde çalıştırılması ve bu kişilerin ücret ve diğer özlük haklarının 31 Aralık 2004'e kadar Özelleştirme Fonu'nun iş kaybı tazminatı ödeneğinden karşılanmasına ilişkin Kanun sonrası, 2 ayrı Bakanlar Kurulu Kararı yayımlanacak. 
     
     60 GÜN İÇİNDE BAŞVURACAKLAR 
     İlk Kararname ile özelleştirme sonucu işsiz kalanlar ve bundan sonra işsiz kalacakların yeniden kamuda görev almalarına ilişkin esas ve usuller düzenlenecek. 
     Hazırlanan Kararname taslağına göre, 1992 yılı başından itibaren özelleştirme uygulamaları sonucu işsiz kalanlar, 657 sayılı Devlet Memurları Kanunu'nun 4-C maddesi uyarınca, kamuda geçici personel statüsünde istihdam edilecek. 
     Bu durumda olan ve halen herhangi bir sosyal güvenlik kuruluşundan maaş almayanlar, ilgili Kararnamenin yayımı tarihinden sonraki 60 gün içinde tekrar devlette çalışmak için Özelleştirme İdaresi Başkanlığı'na başvuruda bulunacak. 
     Bundan sonraki özelleştirmeler neticesinde işsiz kalacaklar için ise kendileri ya da çalıştıkları kuruluşlar, bu başvuruyu yapacak. Bu durumdaki kişiler için de 1 ay içinde Özelleştirme İdaresi Başkanlığı'na müracaat edilecek. Söz konusu başvurular, hemen Devlet Personel Başkanlığı'na iletilecek ve özelleştirme ile birlikte 6 ay içinde işini kaybeden bu kişilerin mağduriyetlerinin giderilmesi sağlanacak. 
     
     GEÇİCİ PERSONELE SINIR GELECEK 
     Bakanlar Kurulu'nca yayımlanacak 2. kararnamede ise kamuda çalıştırılacak geçici personel sayısı belirlenecek. Daha sonraki yıllarda da, Bütçe Kanunları ile kamuda kaç adet geçici personel istihdam edilebileceği belirlenerek, geçici personel sayısına sınır getirilecek. 
     Bu çerçevede, bu yıl içinde işbaşı yaptırılacak özelleştirme mağdurlarına Özelleştirme Fonu kanalıyla ödeme yapırılırken, 2005'ten itibaren ise bütçelere geçici personel için ödenek konulacak. 
     Geçici personel çalıştırılması işlemlerinin sekreteryasını da Devlet Personel Başkanlığı yapacak. 
     
     NE KADAR MAAŞ ALACAKLAR 
     Geçici Personelin özlük hakları da, uygulamanın esaslarını belirleyen Bakanlar Kurulu Kararı ile tespit edilecek. 
     Kararname Taslağına göre, özelleştirme mağdurlarına öğrenim derecesine göre maaş bağlanacak. 
     Memur maaş katsayısı ile çarpılmak üzere, yükseköğretim mezunlarına 15 bin 331, lise ve dengi okul mezunlarına 14 bin 375, ilköğretim mezunlarına da ilkokul dahil 13 bin 415 gösterge uygulanacak. 
     Böylece, halen 38 bin 610 olan normal maaş katsayısı çerçevesinde, yükseköğretim mezunlarına brüt 591 milyon 930 milyon lira, lise mezunlarına 555 milyon 18 bin 750 lira, ilköğretim mezunlarına ise 517 milyon 9 bin 150 lira maaş verilecek. 
     Geçici personel statüsünde istihdam edilecek özelleştirme mağdurları, daha çok okullar, mahkemeler ve sağlık kuruluşlarında çalıştırılacak. Bu şekilde istihdam edilecek personelin atama yeri, iş akdinin feshedildiği görev yerinin mahalli sınırları içindeyse, tebligatı izleyen gün, başka yerde ise 15 gün içinde işbaşı yapılacak. 
     Bu arada, yürürlüğe giren Kanun ile yüzde 50'den fazla kamu payı özelleştirilmiş olan şirketlerden, bugüne kadar iflas kararı alınanlarda çalışan ve iflas nedeniyle tazminatlarını alamayan işçilere de, 6 ay içinde başvurmaları halinde kıdem tazminatlarını Özelleştirme Fonu'ndan ödenecek. 
     
</TEXT>
</DOC>
