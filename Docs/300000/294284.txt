<DOC>
<DOCNO> 294284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/ekonomi/eko10.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açık ekimde beklenenden az çıktı 
</HEADLINE>
<TEXT>



Cari işlemler açığı, ekim ayı dış ticaret açığında geçen aylara oranla görülen daralmaya bağlı olarak 232 milyon dolarla beklentilerin altında kaldı. Ocak - ekim dönemindeki cari açık ise geçen yılın aynı dönemine göre yüzde 134'lük artışla 10 milyar 719 milyon dolara yükseldi. Geçen yılın ilk 10 ayındaki cari işlemler açığı 4 milyar 579 milyon dolar olmuştu. Hükümet yaptığı ilk revizyonun ardından yıl sonunda cari işlemler açığının 14 milyar 387 milyon dolar olacağını öngörüyordu. Önceki gün açıklanan Katılım Öncesi Ekonomik Program'a KEP göre, yıl sonunda cari işlemler açığının 14.6 milyar dolar olması bekleniyor. Bu rakam GSMH'nin yüzde 5'ine denk geliyor. Ocak - ekim arasındaki dış ticaret açığı da bir önceki yılın aynı dönemine göre yüzde 77.1 artışla 18 milyar 772 milyon dolar oldu. 


</TEXT>
</DOC>
