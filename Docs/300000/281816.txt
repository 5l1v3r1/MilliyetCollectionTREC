<DOC>
<DOCNO> 281816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun39.html </URL>
<DATE> 2004/10/20/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İran, Şahab-3 füzesini denedi 
</HEADLINE>
<TEXT>

     İran, Şahab-3 füzesini tekrar denedi. 
     İran Öğrenci Haber Ajansı'nın İSNA haberine göre, İran Savunma Bakanı Tümamiral Ali Şamhani, Şahab-3 füzesinin en gelişmiş versiyonunu, bugün ''Güvenlik Siperi'' adlı bir askeri tatbikatta denediklerini söyledi. 
     Şamhani, denemeyi, füzenin başarılı olup olmadığı konusunda şüpheleri bulunan gözlemcilerin katılımıyla yaptıklarını, ancak gözlemciler arasında yabancıların bulunmadığını kaydetti. 
     Füzelerinin menzili konusunda kimseyle tartışmaya gerek duymadıklarını ve menzilini açıklamayı düşünmediklerini belirten Şamhani, İran'a yönelik muhtemel tehditlere karşılık vermeye hazır olduklarını da söyledi. 
     Ali Şamhani, füzelerinin menzili konusunda açıklama yapmazken, İran'ın eski cumhurbaşkanı Ali Ekber Haşimi Rafsancani, bu ay başında yaptığı konuşmada, İran'ın füzelerini 2000 kilometre menzile gönderme gücüne sahip olduğunu açıklamıştı. 
     İran, en son 11 Ağustos'ta Şahab-3 füzesinin geliştirilmiş versiyonunu denemiş, İsrail kaynakları bu denemeden sonra, daha önce 1300 ila 1700 kilometre menzilli olarak bilinen füzenin menzilini 2000 kilometre olarak bildirmişti. 
     İran, füzelerinin savunma amaçlı olduğunda ve İsrail ya da ABD'nin nükleer tesislerine yönelik muhtemel saldırısına karşı kullanılabileceğinde ısrar ederken, İsrail, Tahran yönetiminin 2007 yılına kadar nükleer savaş başlığına sahip olabileceğini iddia ediyor. 
     Kuzey Kore Nodong-1 füzelerinin Rus teknolojisiyle modernize edilmiş ileri versiyonları sayılan Şahab-3 füzeleri 1000 kilogram savaş başlığı taşıyabiliyor ve İsrail'in yanı sıra Irak, Türkiye, Suudi Arabistan, Afganistan ve Basra Körfezi'ndeki Amerikan güçleri için tehdit oluşturuyor. 
     
</TEXT>
</DOC>
