<DOC>
<DOCNO> 287131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy01.html </URL>
<DATE> 2004/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bakan Aydın'dan korsan kuran kurslarına uyarı 
</HEADLINE>
<TEXT>

     Devlet Bakanı Mehmet Aydın, Kur'an kursu açma yetkisinin sadece Diyanet İşleri Başkanlığı'na verildiğini belirterek, Başkanlık dışında vakıf ve dernekler dahil hiçbir gerçek veya tüzel kişi tarafından Kur'an kursu açılamayacağını bildirdi. Aydın, Kur'an kursu ilanı veren derneklerin uyarılması ve bu tür hareketlere meydan verilmemesi için müftülüklere talimat verildiğini açıkladı. 
     Devlet Bakanı Aydın, CHP Denizli Milletvekili Mustafa Gazalcı'nın, yalnız erkek öğrenciler için dışarıdan lise bitirme kolaylığı da sağlayan yatılı Kur'an kurslarına ilişkin gazete ilanlarıyla ilgili soru önergesini yanıtladı. 
     Bakan Aydın, Kur'an kursu açma yetkisinin 633 Sayılı Diyanet İşleri Başkanlığı Kuruluş ve Görevleri Hakkında Yasa'ya dayanılarak çıkarılan "Kur'an Kursları ile Yurt ve Pansiyonları Yönetmeliği'ne göre sadece Diyanet İşleri Başkanlığına verildiğini bildirdi. Aydın, "Diyanet İşleri Bşkanlığı dışında vakıf ve dernekler dahil hiçbir gerçek ve tüzel kişi tarafından Kur'an Kursu açılamaz" dedi. 
     Aydın, gazetelere Kur'an kurslarıyla ilgili verilen ilanların, Diyanet İşleri Başkanlığının bilgisi dışında kursla ilgili dernek yönetimince yapıldığını belirtti. 
     Aydın, bu konuda dernek yetkililerinin uyarılması ve bu tür hareketlere meydan verilmemesi için ilgili Müftülüğe gerekli talimatın verildiğini açıkladı. 
     Türkiye'de halen 8 yıllık zorunlu eğitimin uygulandığını, Kur'an kurslarındaki eğitim ve öğretim hizmetlerinin de bu doğrultuda yürütüldüğünü savunan Aydın, Diyanet İşleri Başkanlığı dışında herhangi bir gerçek veya tüzel kişi tarafından Kur'an kursu açılmasının ilgili mevzuat açısından mümkün olmadığını vurguladı. 
     
     3 BİN 852 KUR'AN KURSU 
     Bakan Mehmet Aydın, 2003-2004 eğitim-öğretim yılında faaliyet gösteren Diyanet İşleri Başkanlığı'na bağlı Kur'an kursu sayısını 3 bin 852 olarak açıkladı. Aydın, Başkanlığa bağlı Kur'an kurslarında yönetmelik gereği müfredat programı uygulandığını, dışarıdan lise bitirme eğitimi uygulanmadığını da bildirdi. 
     
</TEXT>
</DOC>
