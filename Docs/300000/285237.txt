<DOC>
<DOCNO> 285237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonyas14.html </URL>
<DATE> 2004/11/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ramazan Bayramı için otobüs biletlerinizi gecikmeden alın... 
</HEADLINE>
<TEXT>

     Ramazan ayı başında bayram haftası için bilet satışlarına başlayan otobüs firmaları, biletlerinin hemen hemen tamamını sattı. 
     AA muhabirinin edindiği bilgiye göre, bu yıl Ramazan Bayramı kısa olmasına karşın, özellikle otobüs firmalarında bugünden ciddi bir yoğunluk yaşanıyor. 
     Pazar günü başlayıp Salı günü bitecek olan 3 günlük Ramazan Bayramı tatili için, çok sayıda kişi, otobüs ve trenlerde gidiş- dönüş biletlerini bugünden aldı. 
     Özkaymak otobüs firması yetkilileri, bayramdan önce Cuma ve Cumartesi günleri için Antalya, İzmir ve İstanbul'a gidecek otobüslerinin tamamına yakınının dolduğunu bildirdi. 
     Diğer güzergahlarda da yüzde 80 oranında doluluk olduğunu ifade eden yetkililer, biletlerin hafta içinde tükenmesini beklediklerini söyledi. 
     Metro Turizm yetkilileri ise çok sayıda kişinin izin alarak bayram tatilini bir haftaya çıkarmak istemesinin, talebi artırdığını ifade etti. 
     Bayram tatili 3 gün olmasına rağmen 10 Kasım'dan itibaren otobüslerinde ciddi bir yoğunluk yaşandığını vurgulayan Metro yetkilileri, ''10-12 Kasım arası tamamen dolu. Özellikle havaların iyi gitmesi nedeniyle tatil yörelerine olan talep çok yüksek. Birçok noktaya gidecek otobüslerimiz içi, doluluk nedeniyle rezervasyonları bugünden kapattık'' dedi. 
     Devlet Demir Yolları yetkilileri de bayram yoğunluğu yaşadıklarını, doluluk oranının bugünden yüzde 70'in üzerine çıktığını bildirdi. 
     
</TEXT>
</DOC>
