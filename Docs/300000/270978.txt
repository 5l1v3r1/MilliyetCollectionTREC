<DOC>
<DOCNO> 270978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo24.html </URL>
<DATE> 2004/09/11/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Daum Zor zemin koşullarında istediğimiz sonucu almayı başardık 
</HEADLINE>
<TEXT>

     Fenerbahçe Teknik Direktörü Christoph Daum, zor zemin koşullarında Akçaabat Sebatspor karşısında istedikleri sonucu almayı başardıklarını söyledi. 
     Christoph Daum, maçın ardından yaptığı açıklamada, önemli olanın haftada 2 kez maç yapma temposuna uyum sağlamak olduğunu belirterek, ''Yine önemli olan bir diğer husus, takımın oyunun son dönemlerinde hırs ve isteğini sahaya yansıtmasıydı. Bunda değişikliklerin de etkisi oldu'' dedi. 
     Mevcut zemin koşullarında güzel futbolun mümkün olmadığını ifade eden Daum, ''Top kontrolü çok zordu. Topu kontrol edip göze hoş gelecek futbol sergilemek, sonuç alamamayı getirebilirdi. Ancak, bu zor zemin koşullarında istediğimiz sonucu almayı başardık'' diye konuştu. 
     Daum, Nobre için çok sevindiğini belirterek, şunları söyledi 
     ''Nobre'nin Avrupa Şampiyonlar Ligi öncesinde güvenini kazanması önemliydi. Rüştü de etkili oyunuyla galibiyette önemli pay sahibi oldu. Böyle bir başlangıç, herkes için önemlidir. Alex, oyun içinde her an birşeyler yapabilen, oyunun kaderini değiştirebilen bir oyuncu. Genel anlamda oyuncularımı, bu zor koşullarda oyunu lehimize çevirdikleri için kutluyorum.'' Akçaabat Sebatspor Teknik Direktörü Mehmet Birinci ise, ''Biz Feherbahçe'ye değil, hakem Cem Deda'ya yenildik'' dedi. 
     Birinci, Fenerbahçe'ye karşı iyi futbol oynadıklarını, fakat verilen yanlış kararlar sonucu 2. golü yediklerini ifade ederek, ''Biz Fenerbahçe'ye değil, Cem Deda'ya yenildik. Çok yanlış kararlar verdi'' diye konuştu. 
     Hafta içinde yönetim kurulu üyelerinden bazılarının, kendisi hakkında söylediklerinin de motivasyonlarını etkilediğini belirten Birinci, bu tür söylemlerin böyle büyük bir maç öncesi yapılmasının yanlış olduğunu kaydetti. 
     
</TEXT>
</DOC>
