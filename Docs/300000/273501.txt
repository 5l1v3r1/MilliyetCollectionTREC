<DOC>
<DOCNO> 273501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/gun05a.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkçe yozlaşıyor' 
</HEADLINE>
<TEXT>


5. Uluslararası Türk Dili Kurultayı'nda konuşan Cumhurbaşkanı Ahmet Necdet Sezer, Türkçedeki yozlaşmadan yakındı... 

ANKARA Milliyet 

Türkçede yozlaşma yaşandığının herkes tarafından bilindiğini belirten Cumhurbaşkanı Ahmet Necdet Sezer, "Dilin yanlış kullanımını özendirir nitelikteki yayınların izlenme oranları bizleri kaygılandırmaktadır" dedi. 
5. Uluslararası Türk Dili Kurultayı'nda konuşan Sezer, Atatürk'ün, dil bağımsızlığını, siyasal bağımsızlığın temel koşullarından biri olarak değerlendirdiğini kaydetti. 
Türkçedeki yozlaşmaya dikkat çeken Sezer, "Bir yandan toplumumuzda Türkçenin doğru ve etkin kullanılmasına özen gösterilmezken, diğer yandan dilimizdeki yabancı sözcüklerin sayısı hızla artmakta. Dildeki yabancılaşma modasında görsel ve işitsel basın yayın organlarında yapılan kimi yanlışların kuşkusuz etkisi bulunmaktadır" diye konuştu. 

Yasa değişecek 
Başbakan Recep Tayyip Erdoğan da, yeni yasama yılında Atatürk Kültür, Dil ve Tarih Kurumu Yasası'nda değişiklik yapılacağını, kurumların daha etkin çalışmasının sağlanacağını söyledi. 
Türk Dil Kurumu TDK Başkanı Şükrü Haluk Akalın ise birtakım yasal düzenlemeler getirilmesinin gerekli olduğunu bildirdi. 


</TEXT>
</DOC>
