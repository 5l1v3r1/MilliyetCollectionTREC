<DOC>
<DOCNO> 287009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/spor/ygokce.html </URL>
<DATE> 2004/11/08/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
İşte rehavet 
</HEADLINE>
<TEXT>



Del Bosque başına geleceği sanki önceden bilmiş gibi, futbolcularını "rehavete kapılmamaları için" uyardı. Ne var ki, üst üste gelen Fenerbahçe ve Athletic Bilbao galibiyetleri gibi iki prestijin ağır yükünü Beşiktaşlılar taşıyamadılar. Oyunun üçte birlik bölümü bitmeden Ernani'nin kırmızı kart görerek Konyaspor'u on kişi bırakmasına rağmen, tam kadro mücadele eden Beşiktaş rakibinden yine de geride kalmıştı. Konyaspor adamca, Beşiktaş akılca noksanlıklar gösteriyordu. Athletic Bilbao maçının başarılı oyuncuları Emre, Juanfran, Ali Güneş, Ahmet Yıldırım, Carew ve İbrahim Akın dün sanki uykuda gibiydiler. Galatasaray'da tartışma yaratan oruçlu futbolcu zaafiyeti, Beşiktaş'ta mutluluk yorgunluğu olarak gözlendi. Beşiktaşlı futbolcular peşpeşe gelen iki büyük galibiyetten sonra iddialarını kaybettikleri lige o kadar sıcak bakamıyorlar, asılamıyorlardı. 

Elinin tersiyle itti 
Tayfun ile hiç beklemediğin bir anda erken gol bulmuşsun... Rakibini on kişi bırakıp, üzerindeki baskıdan kurtulmuşsun... Ne gezer, kafası, gönlü ve adaleleri boşalmış Beşiktaş bu iki önemli avantajı elinin tersiyle itti. Hafta içinde Athletic Bilbao karşısında oyunun hem defans, hem de ofansif yönünü parmak ısırtacak beklenmedik bir başarıyla sergileyen Siyah - Beyazlı futbolcular dün yeniden mevsim başındaki hallerine döndüler. Ne savunmada Fatih, Emre - Mustafa, Juanfran, ne orta alanda Tayfun ve Ahmet Yıldırım, ne de hücumda Carew ve İbrahim Akın varlık gösterebildiler. Kanımca maçın kırılma noktası Ernani'nin kırmızı kart görmesinden sonra o pozisyonda sakatlanan Pancu'nun yerini Sergen'e bırakmasıydı. Carew'in kale ağzından kaçırdığı, Sergen'in kaleci tarafından kornere çelinen topları da Beşiktaş adına talihsizlik. Peki, Zafer Biryol'a ne demeli Konyaspor santrforu penaltılardan önce iki net gol pozisyonunda topla buluştu ama iki vuruşunda da havada kargaları kovaladı. Günün özeti penaltlar penaltı. Deda'nın verdiği kararların hepsi doğru. Konyaspor hakettiği galibiyeti kaçırdı. Beşiktaş bu futbolsuz tembellikle bir puanı alabilmişse yine de şanslı sayılmalı. Geçmiş olsun Sinyor Del Bosque 



</TEXT>
</DOC>
