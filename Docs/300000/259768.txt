<DOC>
<DOCNO> 259768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonspo06.html </URL>
<DATE> 2004/08/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Futbol Federasyonu yeniden yapılanıyor... 
</HEADLINE>
<TEXT>

     Levent Bıçakcı başkanlığındaki Futbol Federasyonu yönetimi, yeniden yapılanmak için start verdi. 
     AA muhabirinin edindiği bilgiye göre, yeni yönetim tarafından oluşturulan İdari ve Personel Kurulu, Futbol Federasyonu'ndan maaş alan tüm personelin mali ve verimlilik durumlarını gözden geçirirken, verimsiz oldukları ve yüksek maliyetle çalıştıkları tespit edilenlerin sözleşmelerinin feshedilmesi kararlaştırıldı. 
     Federasyon yönetimi tarafından ilk olarak, 5 milyar lira maaşla çalışan geçen dönemin Merkez Hakem Kurulu MHK Başkanı Bülent Yavuz'un sözleşmesi sonlandırıldı. 
     Ayrıca, A Milli Takım İdari Menajeri Can Çobanoğlu ile Ümit Milli Takım İdari Menajeri Burhan Satır'ın da sözleşmelerinin feshedileceği öğrenildi. Can Çobanoğlu'nun 19 milyar lira maaş alırken, mayıs ayında ücretinin 35 milyar liraya, Burhan Satır'ın da 4 milyar maaşla görev yaparken, yine aynı dönemde ücretinin 9 milyar 500 milyon liraya yükseltildiği kaydedildi. 
     
</TEXT>
</DOC>
