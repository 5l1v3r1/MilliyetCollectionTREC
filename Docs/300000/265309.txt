<DOC>
<DOCNO> 265309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur05.html </URL>
<DATE> 2004/08/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yargıtay Terk eden eş, boşanma davası açamaz... 
</HEADLINE>
<TEXT>

     Yargıtay, terk eden eşin, boşanma davası açamayacağına karar verdi. 
     Alınan bilgiye göre, Yargıtay 2. Hukuk Dairesi, bu kararı, terk nedenine dayanılarak açılan ve kabul edilen bir boşanma davasının temyiz incelemesini yaparken verdi. 
     2. Hukuk Dairesi'nin kararında, davacı kocanın, önce, eşinin, Osmaniye'de tuttuğu eve gelmesi için ihtar edilmesini istediği, ihtar kararının davalıya tebliğ edildiği ve boşanma davasının ihtar tarihinden 4 ay sonra açıldığı anlatıldı. 
     Türk Medeni Kanunu'na göre, terk edilen eşin boşanma davası açabileceğine işaret edilen kararda, terk eden eşin, bu sebebe dayanarak boşanma davası açma hakkı bulunmadığı kaydedildi. 
     Diğerini, ortak konutu terk etmeye zorlayan veya haklı bir sebep olmaksızın ortak konuta dönmesini engelleyen eşin de terk etmiş sayılacağı belirtilen kararda, şöyle denildi 
     ''Toplanan delillerden, Adana'daki müşterek konutu kocanın terk ettiği anlaşılmaktadır. İhtarla kadının davet edildiği konutun Türk Medeni Kanunu'nun 186 1. maddesi gereğince eşlerin birlikte seçtikleri bir konut olmadığına göre, Türk Medeni Kanunu'nun 'terk' başlıklı 164. maddesinin koşulları gerçekleşmemiştir. Davanın reddi gerekirken yazılı şekilde karar verilmesi usul ve yasaya aykırıdır.'' 

     
</TEXT>
</DOC>
