<DOC>
<DOCNO> 290514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur44.html </URL>
<DATE> 2004/11/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Ölmeden salası okundu... 
</HEADLINE>
<TEXT>

     Gaziantep'in İslahiye İlçesi'nde 70 yaşındaki taksici Hüseyin Sütçü için ölmeden sala okundu. Salayı duyan ailesi ve arkadaşları şaşkınlık geçirdi, öldüğünü sanan akrabaları da başsağlığı için ilçeye geldi. 
     Edinilen bilgiye göre, İslahiye Belediyesi'ni telefonla arayan kimliği belirlenemeyen bir kişi, Hüseyin Sütçü'nün öldüğünü belirterek, eşine-dostuna haber verilmesi için sala okunmasını istedi. Belediye hoparlöründen, ''Halepçi aşiretinden, taksici Hüseyin Sütçü Çayırağası Hüseyin , Hakkın rahmetine kavuşmuştur. Cenazesi, öğle namazını müteakiben Merkez Camii'nden kaldırılacaktır'' anonsunu yaptırdı. 
     Anonsu duyan Hüseyin Sütçü'nün eşi Emine Sütçü baygınlık geçirirken, 30 yıllık taksici arkadaşları şok geçirdi. Hüseyin Sütçü'nün öldüğü, İzmir'de doktorluk yapan oğluna ve yurtdışında bulunan çocuklarına da haber verildi. 
     
     TAKSİ DURAĞINA GELİNCE, ARKADAŞLARI ŞOK GEÇİRDİ 
     Hüseyin Sütçü, olaydan habersiz taksi durağına gelince, arkadaşları ikinci bir şok yaşadı. Olayı öğrenen Hüseyin Sütçü, ''Bu yaramaz bir insanın yaptığı kötü bir şaka. Eşek şakası'' dedi. 
     Eve giderek eşine durumu açıklayan Hüseyin Sütçü'nün, şehir dışında bulunan çocukları da telefonda konuştuktan sonra babalarının sağ olduğuna inandı. 
     ''Ölüm haberi'' nedeniyle cep telefonunun kilitlendiğini belirten Sütçü, şunları söyledi 
     ''Sala anonsunu yaptıranın kim olduğunu bilmiyorum, araştırıyoruz. Bu olayda beni teselli eden tek şey, ölümüm halinde cenazemi kaldıracak insanların olmasını öğrenmemdir. Sağolsun çok sevenimiz varmış. Öldüğüme inananlar telefon açtılar, Gaziantep'ten kalkıp buralara kadar geldiler.'' Anonsu yapan Hasan Başarıcı, olay karşısında çok üzüldüğünü, ancak gelen telefon üzerine eşlerine ve dostlarına durumu bildirmek için tekrar anons yaptırdığını söyledi. 
     
</TEXT>
</DOC>
