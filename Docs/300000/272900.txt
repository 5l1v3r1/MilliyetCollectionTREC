<DOC>
<DOCNO> 272900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko03.html </URL>
<DATE> 2004/09/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İSDEMİR, yıl sonu hedeflerine şimdiden ulaştı... 
</HEADLINE>
<TEXT>

     Hatay'ın İskenderun İlçesi'nde, Kamu İktisadi Teşebbüsü KİT olarak faaliyetine başladığı 1975 yılından beri, her yıl milyonlarca dolar zararıyla gündeme gelen İskenderun Demir Çelik Fabrikaları A.Ş'de İSDEMİR , yıl sonu hedeflerine 8 ayda ulaşıldığı bildirildi. 
     Özelleştirme Yüksek Kurulu'nca, 1 Şubat 2002 tarihinde, Ereğli Demir Çelik Fabrikaları'na ERDEMİR , devredilen ve daha ilk yılda zarardan kurtulup kara başlayan İSDEMİR'de, nihai hedef olan yassı mamüle dönüşüm yolculuğu devam ediyor. 
     İSDEMİR Genel Müdürü Atamer Giyici, AA muhabirine yaptığı açıklamada, çeyrek asrı aşkın süre milyonlarca dolarlık zararıyla ''devletin kamburu'' olan İSDEMİR'de, yıl sonu hedeflerine 8 ayda ulaşıldığını, bu yılın ilk 6 ayındaki net karın 105 milyon 500 bin dolara ulaştığını bildirdi. 
     Giyici, 2002'de 43.8 milyon dolar zarar eden tesislerin, devir tarihini izleyen ilk bir yılda 33.1 milyon dolar kar ettiğini, 2004'ün ilk 6 ayındaki karının ise 105.5 milyon dolara ulaştığını belirterek, ''İSDEMİR, istenince nelerin başarılabileceğinin en güzel göstergesidir'' dedi. 
     Tesislerdeki modernizasyon ve dönüşüm yolculuğunun son durağının yassı üretime geçiş olacağına işaret eden Giyici, şunları kaydetti 
     ''Türkiye'de katma değeri az olan uzun mamul üretimi, tüketimin iki katı, katma değeri yüksek olan ve yurtiçi üretimi tüketimi karşılamayan yassı mamul üretimi ise talebin ancak yarısı kadar. Ortada büyük bir çelişki var. Bu nedenle yassı üretim, tesislerimiz için olduğu kadar Türkiye ekonomisi için de büyük önem taşıyor.'' Giyici, devir öncesinde yüzde 56'lara varan işgücü kullanımını, asgari seviyeye çektiklerini, şimdi daha fazla işin daha az sayıdaki personelle yapıldığını bildirdi. Giyici, 2002'de 7 bin 755 olan personel sayısının, 2003'te 6 bin 801'e, bu yıl ise 6 bin 389'a düşürüldüğünü kaydetti. 
     
     HEDEFLER VE ALINAN SONUÇLAR 
     Genel Müdür Giyici'nin verdiği bilgiye göre, İSDEMİR'de, 2002 yılında 329.5 milyon dolar olan satış tutarı, 2003 yılında 494.9 milyon dolara, 2004 yılının sekiz ayında ise 9.3 milyon dolara yükseldi. Böylece, 564.3 milyon dolar olan yıl sonu bütçe hedefine 8 ayda yaklaşıldı. 
     Önceki yıl ihracat 88.5 milyon dolar iken bu rakam geçen yıl 148 milyon dolara, 2004 yılının sekiz ayı sonunda ise 186 milyon dolara yükseldi. 195.2 milyon dolar olan 2004 yılı hedefinin de yıl sonuna kadar aşılacağı tahmin ediliyor. 
     Yine devir tarihi olan 2002'de, üretimin yüzde 72.7'si yurtiçi satışa, yüzde 27.3'ü ihracata yönelik iken, 2003 yılında yurtiçi satış yüzde 69.3, yurtdışı satış ise üretimin yüzde 30.7'si olarak gerçekleşti. Bu yılın 8 ayında ise yurtiçi satışlar üretimin yüzde 65.1'i, ihracata yönelik satış ise üretimin yüzde 34.9'u oldu. 
     
</TEXT>
</DOC>
