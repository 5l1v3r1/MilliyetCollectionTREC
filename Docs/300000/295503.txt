<DOC>
<DOCNO> 295503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun49.html </URL>
<DATE> 2004/12/07/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
Sudan, barış anlaşmasının gelecek yıl yapılmasını umuyor 
</HEADLINE>
<TEXT>

     Sudan hükümeti, Darfur bölgesindeki çatışmaların sona ermesi için, gelecek yılın başlarında isyancılarla barış anlaşması imzalanmasını umduklarını söyledi. 
     BM yetkilileriyle görüşmek üzere Cenevre'de bulunan Sudan'ın insani işlerle görevli Bakanı Muhammed Yusuf, ''İki ay içinde bir anlaşma imzalanmasını bekliyoruz'' dedi. 
     Yusuf, Darfur sorununu silahlı çatışma değil siyasi müzakereler yoluyla çözmeye çalıştıklarını belirterek, bölgede hükümet güçlerinin sivilleri hedef alan saldırılar düzenlediği suçlamalarını reddetti. 
     BM Genel Sekreteri Kofi Annan, Sudan'daki gelişmeler konusunda hazırladığı aylık raporunda, taraflar arasında varılan ateşkes anlaşmasına rağmen Darfur'da durumun ciddiyetini koruduğunu ifade etmişti. 
     Annan, hükümet yanlısı Cancavid milislerinin silahsızlandırılması ve liderlerinin tutuklanması konusunda Sudan hükümetini harekete geçmemekle suçlamıştı. 
     
</TEXT>
</DOC>
