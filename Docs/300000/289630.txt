<DOC>
<DOCNO> 289630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas06.html </URL>
<DATE> 2004/11/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kadınlar erkeklere göre daha az kaza yapıyor 
</HEADLINE>
<TEXT>

     İbrahim OKUMAMIŞ DHA 

MARMARA Üniversitesi'nce yapılan araştırmada, üniversite mezunu sürücüler diğerlerine göre daha az trafik cazısı alıyor. Kadınlar erkeklere göre, özel araç kullananalar da ticari araç kullananlara göre daha az kaza yapıyor. 
     Üniversite tarafından sürücülerin hangi trafik kurallarını ne ölçüde ihlal ettiklerinin belirlenmesi için Prof. Dr. Adnan Kulaksızoğlu başkanlığındaki ekibe yaptırılan araştırmada İstanbul'daki 1041 sürücü ile görüşme yapıldı. Araştırmada, özel araç sahipleri, taksi şoförleri, kamyon ve minibüs şoförlerinin kural ihlalleriyle yaş, cinsiyet, medeni durumu ve eğitim düzeyi arasındaki ilişkilere yer verildi. 
     Araştırmaya göre, kadınlar erkeklere göre, özel araç kullananlar da ticari araç kullananlara göre daha az kaza yapıyorlar. Üniversite mezunu sürücülerin diğerlerine göre daha az trafik cezası aldıkları saptandı. İstanbul'un yoğun trafiğinde en kaygılı sürücülerin taksi şoförleri olduğu belirlendi. Araştırmada, belli bir durum karşısında kaygıya kapılanlar arasında ise ilk sırada üniversite mezunu sürücüler yar aldı. En az kaygıya kapılanların de kamyon sürücüleri olduğu belirlendi. 
     Prof. Dr. Kulaksızoğlu başkanlığındaki ekibin araştırmasında, İstanbullu sürücülerin içkili araç kullanma oranı da bir hayli yüksek çıktı. İçkili araç kullananların çoğunluğunu 20- 30 yaş grubundaki sürücülerin oluşturduğu, bu oranının 30- 50 yaş arasında düşerken, 50 yaşından sonra yeniden yükselme eğilimi gösterdiği belirlendi. 
     Araştırma sonuçlarında, şu bilgilere yer verildi 
     "Ehliyet almadan önce araba kullananların oranı yüzde 70.8, otomobillerin yüzde 57'sinin kaskosu var, sürücülerin yüzde 56.6'sı kaza yapmış, kaza yapanların yüzde 47'si 1 kez yüzde 38'i 2 kez yüzde 14'ü 3 kez yüzde 11'i 3 kezden fazla kaza yapmış. Sürücülerin yüzde 85'i araç kullanırken radyo ve teyp dinliyor, araç kullanırken sigara içenlerin oranı yüzde 58.5. Araştırmaya katılanların yüzde 19.9'u yani beşte biri içkiliyken araç kullandıklarını ifade ediyor. Kalkış sırasında hiç sinyal vermediğini itiraf eden sürücülerin oranı yüzde 11, yüzde 13'ü de bazen veriyor, sağa ve sola dönüşlerde sinyal vermeyi unutanların oranı yüzde 5. Sürücülerin üçte birden fazlası yüzde 35.3 şehiriçi için üst hız sınırının 50 kilometre olduğunu bilmiyor. Sürücülerin yüzde 78.9'u emniyet kemerinin kazalarda can kaybını önlediğine inanıyor, emniyet kemerini takanların oranı yüzde 56.4. Araştırmaya katılanların yüzde 40'ı minibüs şoförlerini en tehlikeli sürücü olarak görürken ikinci sırada yüzde 23 ile taksi şoförleri üçüncü sırada da kamyon şoförleri yer aldı. Bu sıralamayı halk otobüsü şoförleri ve özel otomobil sürücüleri takip etti. En fazla klakson çalanlar ise minibüs şoförleri oldu.'' 
     
</TEXT>
</DOC>
