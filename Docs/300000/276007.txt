<DOC>
<DOCNO> 276007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur14.html </URL>
<DATE> 2004/09/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Dört şehirde bombalı gece... 
</HEADLINE>
<TEXT>

     Kadıköy'de HSBC Bank Kozyatağı şubesi önünde patlayan bomba maddi hasara yol açtı İstanbul, Ankara, İzmir ve Adana'da ses bombaları patlarken, olaylarda ölen ya da yaralanan olmadı. 
     İstanbul Kadıköy'de bir banka şubesinin önüne bırakılan ses bombası patladı. Olayda maddi hasar meydana geldi. 
     Alınan bilgiye göde, Sahrayı Cedid Mahallesi Atatürk Caddesi üzerindeki HSBC Bank Kozyatağı Şubesi önüne bırakılan bomba patladı. Patlamada banka şubesinin camları kırılırken, uzman ekipler, patlamanın olay yerine bırakılan bir ses bombasından kaynaklandığını belirledi. 
     
     Ankara'da da ses bombası patladı 
     Türk-ABD Derneği binası ile Tarım ve Köyişleri Bakanlığı Teşkilatlandırma ve Destekleme Genel Müdürlüğü'nün bulunduğu bina arasındaki patlama saat 21 15 sıralarında oldu. 
     Patlamada ölen ya da yaralanan olmadığı belirtildi. Güvenlik kuvvetleri, patlamanın hemen ardından yolu trafiğe kapatarak inceleme başlattı. 
     
     Adana'daki bomba hasara neden oldu 
     Emniyet Müdürlüğü yetkililerinden alınan bilgiye göre, Atatürk Caddesi'ndeki HSBC Bankası'nın yanına bırakılan ses bombası, saat 21 15 sıralarında patladı. 
     Olayda ölen ya da yaralanan olmazken park halindeki araçlar ile çevredeki bazı binaların camları kırıldı. 
     
     İzmir'de de HSBC hedef alındı 
     İzmir'in Alsancak Semti'ndeki HSBC Bank şubesinin kapı girişine konulan ses bombası patladı. Dr. Mustafa Bey Caddesi'ndeki HSBC Bank şubesinde patlama meydana gelmesi üzerine polis ekipleri olay yerine gitti. 
     Patlama nedeniyle banka şubesinin bir camı kırıldı ve bahçe duvarı hasar gördü. Bankanın güvenlik görevlisi Hakan Mingan ise ayağından hafif yaralandı. 
     Görgü tanıkları, patlamadan kısa süre önce 40 yaşlarında ve mavi bisikletli bir kişinin banka şubesi önünden ayrıldığını öne sürdü. 
     
</TEXT>
</DOC>
