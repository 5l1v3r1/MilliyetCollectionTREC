<DOC>
<DOCNO> 299020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/siyaset/asiy.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler, Türklere güven vermelidir 
</HEADLINE>
<TEXT>


Elçi, "Sorunun çözümünde en ciddi görev Kürtlere düşüyor. Kürtler, birlikte yaşama iradesine sahip olduğunu göstermeli. 'Sınırlara saygılıyız, şiddete karşıyız' dedim. Partime kapatma davası açıldı" diyor 

SOHBET ODASI 
DERYA SAZAK 


DERYA SAZAK Brüksel'deki tarihi zirve öncesinde, 'Türkiye'de Kürtler ne istiyor ' ilanları geniş yankı uyandırdı. Leyla Zana ve DEP eski milletvekillerinin de imzaladığı bildiri Kürtler arasında da tartışma yarattı. İmzacıların mesajı neydi 
ŞERAFETTİN ELÇİ Kürtler bir halkın sahip olması gereken haklara sahip olmak istiyorlar. Osmanlı döneminde Kürtler, özerk bölgeler şeklinde kendilerini yönetiyorlardı. Cumhuriyet'in kuruluş belgesi diyebileceğimiz 22 Ekim 1919 tarihli Amasya protokolünde, Kürtlerin her türlü etnik ve sosyal haklarının tanınacağı açık olarak ifade edildi. Bu belgede Mustafa Kemal'in, o zaman Osmanlı yönetimini temsil eden Bahriye Nazırı Salih Paşa'nın da imzası var. Kürtler 1920'de açılan ilk Meclis'e, Kürdistan milletvekilleri olarak katıldılar. Ama baktık ki Lozan Anlaşması imzalandı, devlet düze çıktı, Türkiye Cumhuriyeti'nce tamamen Kürtlerin varlığını ink r eden bir politika izlendi. Kürtler buna razı olmadılar, devletle ihtilafları başladı, son PKK hareketi 28. isyan olarak niteleniyor. 
AB herkes için bir fırsat. Yani dövüşmeden, vuruşmadan, kırıp dökmeden normal, uygar toplumlarda olduğu gibi diyalog yoluyla demokratik kurallar içinde bu sorunun AB süreci içinde çözülebileceği umudunu taşıdılar. 

Vuruşarak çözemedik, konuşarak çözelim... İlanın ruhu bu mu 
Hayır, vuruşarak çözemedik değil... PKK'nın silahlı mücadeleye başvurduğu dönemde dahi vuruşmayı benimsemeyen Kürtler çoğunluktaydı. Onlardan biri de bendim. 

PKK'ya karşıydınız... 
Tabii, tabii. O nedenle de biz ayrı bir parti kurduk O yörüngenin dışında. Demokratik Kitle Partisi... Ben o zaman da şiddete karşıydım. Artık bağımsız bir devlet kurmanın da pek fazla bir gereği yok. Çünkü, asırların devletleri bir araya gelip egemenliklerinin önemli bölümünden vazgeçerek Avrupa Birliği'ni kurmaya çalışıyorlar. 

Federasyondan yanasınız. 
Evet, federasyonu savunuyorum. Türkiye'de herkes federasyonu devletin bölünmesi olarak algılıyor. Oysa federatif sistem devletin bölünmesi değildir. Çünkü federal devlet, uluslararası hukuk ve anayasa hukuku açısından tek devlettir. 

Kürtler ne istiyor Ayrılmayı mı 
Hayır, kesinlikle... Her toplumda marjinal gruplar olabilir ama Kürtlerin çok büyük çoğunluğu Türkiye'den ayrılmak niyetinde değil. Hele AB'ye girebilen bir Türkiye'den ayrılmanın akıl ve mantığı yok. Zaten o ilanda, 'Kürt sorunu, Türkiye'nin siyasi bütünlüğü içinde barışçı yollarla çözülsün' diye çağrı yapılıyor. 

"Türkiye'nin Kıbrıs Türkleri için talep ettiği haklara eşdeğer hakları Kürtlere garantilemesi" istemi hayli tepki topladı. Kıbrıs benzetmesi neden 
Kürtler bir halktır. Kendi kaderini tayin hakkı var. Bunun mutlaka bir bağımsızlık şeklinde tecelli etmesi gerekmez. Kıbrıs Türkleri için ne isteniyorsa, Kürtlerin de haydi haydi bu haklara sahip olması gerekir. Din, dil, ırk farklılıkları ulusal bütünlüğü bölmez. Bu modern, çağdaş anlayıştır. 1920 - 30'ların dünyasında egemen olan insanları bir potada eriterek tek bir etnik kimlik ve kültür yaratma modelinin bugün geçerliliği kalmamıştır. 

Baskın Oran'ın 'Azınlık Raporu' nedeniyle de tartışıldı 'Türkiye Cumhuriyeti' tanımı Kürtleri de kapsamıyor mu 
İtiraz şu noktada Bir etnik kimlik, vatandaşlık kimliği haline getirilmesin. Türkiye bir coğrafyadır, ülkedir. Türk değil, Türkiyelilik daha doğru bir niteleme olur. 

Bu size de sıcak geliyor mu 
Tabii sıcak, yani bir ilke ile kimlikler, vatandaşlık nitelendirilecekse o en makul çözüm. 

TC vatandaşı olmak Kürtlere ne kaybettiriyor 
Hiçbir şey kaybettirmez. 

Rahatsızlık veriyor mu 
Kürtlerin bu konuda fazla bir rahatsızlığı yok. TC vatandaşı olmak Kürtleri rahatsız etmiyor ama Kürtler Türk değil, kendini Türk görmüyor, kendini Türk kabul etmiyor. 

Kürt milliyetçiliğini çok fazla öne çıkarmak, Türk milliyetçiliğini körüklemez mi 
Türkiye, Osmanlı devletinden miras kalan bir devlet. Osmanlı, çeşitli toplulukları içinde barındırıyordu. Bu çoğulculuk Türkiye Cumhuriyeti'ne de yansıdı. TC, sadece Türklerden kurulu bir devlet değil. Buna rağmen Kürtlerin, Kürt kimliğiyle sahip olduğu hiçbir hak yoktur. Bizim de bir dilimiz var. Kürtçe eğitim dili olmadığı takdirde Kürtlerin eşitliğinden söz edilemez. 

HADEP - DEHAP gibi partiler yüzde 10 barajını niye aşamıyor 14 milyona yakın Kürt nüfusundan söz ediliyor, bu durumda 3 - 4 milyon oy toplamak çok mu güç Sorun, etnik ve bölgesel kimlikli siyasi hareketlerin Türkiye partisi haline gelememelerinden mi kaynaklanıyor 
Bu partiler ideoloji, kadro ve uyguladıkları yöntemler itibariyle Kürtlerin büyük çoğunluğunu kendisine çekecek yapıda olmadılar. DEHAP'ın barajı geçememiş olması, Kürtlerin kendi kimliklerine sahip olmadığı anlamına gelmez. Bugün devletin safında yer alan korucuya da gitseniz veya PKK'nın dışında kalanlara da, şunu diyeceklerdir 'Ben Kürdüm ama PKK'lı değilim.' O ayrı bir mesele. AB tarama sürecinde, Türkiye'den istenecek en önemli konulardan biri de siyasi partiler ve seçim yasasının yeniden düzenlenmesi olacak. 

Kürtler nasıl bir Anayasa değişikliği istiyor 
Eşit ortaklık. Türkiye Cumhuriyeti Türklerden ve Kürtlerden oluşur. Kürtlerin talebi bu. Bu ülkenin asli unsuruyuz, bunun Anayasa'da belirtilmesi lazım. AB'ye girerken Türkiye zihniyet değişikliğine gitmeli. Müzakerelerle birlikte yeni öneriler gelecek, Türkiye 'Ben bağımsız devletim, bu benim iç meselemdir' gibi itiraz hakkına sahip olamaz. 

AB, Türkiye'de federasyon isteyebilir mi Anayasa'nın değiştirilemez hükümleri var 
Tabii, dayatabilir. Türkiye'ye diyecek ki, 'Bak, böyle ayrı bir kitle var, kendi kendilerini yönetme hakkını istiyor... Ama senin devletinin içinde, ülkenin sınırlarını bozmadan ' Kürtler derler ki, 'Çoğunlukta olduğum bölgelerde, kendi kendimi yönetmek istiyorum.' Mutlaka bir federasyon şeklinde olması şart değil. Federasyona varana kadar bir sürü ara duraklar var. Özerklik mesela. 

Kürtler niye dış dinamiklere yaslanmak istiyor Gücünü kendi toplumundan, ülkesinden alması gerekmez mi 
Eğer Kürtler yeterince özgür bir ortamda kendi sorunlarını dile getirip çözüm formüllerini üretemiyorlarsa, elbette gerektiği zaman dış ülkelerden destek arayacaklar. Kürtlerin destek aradığı, illegal bir kurum değil, Türkiye'nin her gün kapısını çaldığı AB. Türkiye'nin bütün meseleleri orada tartışılacak. Alınganlık etmesine gerek yok. 

Hükümet hayli sert tepki gösterdi. 
Bildiri yayımlamak herkesin hakkıdır. Bunu ihanet derecesinde görmek, Leyla Zana'ya soruşturma açmak yanlış. Hem AB'ye gireceksin, hem de o kuruma başvuran insanları mahkemeye vereceksin. Şimdi bu anlayışla AB'ye girilmez. Salt ekonomik çıkarlar için AB'ye girilmiyor siyasi, hukuki, ahlaki değerler var. 

Kürt sorunu nasıl çözülecek 
Kürt sorunu Türkiye'de çözülmeli. Sorunun tartışılmasına imk n tanınırsa, siyasi zemin oluşacak. Kürtler kendi kimlikleriyle partilerini kuracaklar. Makul bir çözüme diyalogla gidilecek. Şimdi istenen, meşru yollardan, demokratik yöntemlerle Kürtlere örgütlenme hakkı tanınmasıdır. 

ABD güvence 

Barzani'ye yakın partileşme girişimleri olduğu söyleniyor... 
Bence tamamen uydurma. Çünkü Molla Barzani'nin ve oğlu Mesut'un geleneksel politikası, kendi bölgeleri dışındaki Kürtlerin işlerine karışmamaktır. Aramızda akrabalık var. Ama öyle hiyerarşik düzeyde bir parti kurmaya taraftar olacağını hiç sanmam. 

ABD'nin bölgedeki rolü nedir Kürtler memnun mu 
ABD'nin bölgede olması Kürtler için büyük bir destektir. Bugün bir güvence. Amerika, "Herhangi bir yerden Kuzey Irak'a, Kürtlere müdahale edilmesine müsaade etmem" diyor. Buna Türkiye ve İran dahil. Bu, Kürtler için önemli bir fırsat. 

İmzaların yankısı dışarıda oldu 

Fikret Başkaya'nın tanımıyla 'Paradigmanın İflası'ndan mı söz etmeliyiz, AB sürecinde bir paradigma değişikliği gerekiyor, öyle mi 
Hiç şüphe yok. 1920 - 30'lı yıllarda belki işleme şansına sahipti ama çağımızda işlemez. 

Hep devlete düşen görevden söz ediliyor, Kürt siyasetine yön verme ağırlığı olan sizlere de 'silahlı mücadeleyle, şiddet ile fikir hareketleri arasındaki' çizgiyi net olarak çekme misyonu düşmüyor mu 
Durmadan söylüyorum Bu sorunun çözümünde en ciddi görev Kürtlere düşüyor. Kürtler, Türklerle beraber yaşama iradesine sahipse, Türklere güven vermesi lazım. Ben 1997'de parti kurdum 'Devletin bugünkü sınırlarına saygılıyız, şiddete karşıyız' dedim. Beş ay sonra kapatılma davasıyla karşı karşıya kaldık. 

Leyla Zana ve arkadaşları ne yapacaklar Bildiriden sonra parti mi geliyor 
"Leyla Zana ve arkadaşları" deniliyor. İmzacılar, Leyla Zana'nın arkadaşları değil. Zana imzaladı diye kimse bunu imzalamadı. Leyla Zana da herhangi bir imzacıdır. Proje onun değil. 

Peki bu bir partileşme projesi mi 
Hayır, ben o ilanın bir partileşmenin çekirdeği olduğunu sanmıyorum. Hep başkaları Kürtler adına konuşuyor. Bir de Kürtler ne düşünüyor, açıklasınlar diye düşündük. Böylece Avrupa'nın sıcak gündeminde Türkiye'deki Kürtlerin durumuna dikkat çekilmiş oldu. Dışarıda yankısı daha fazla oldu. 

Devlet politikası zarar verdi 

Kürt hareketiyle ilgili yakın gelecekte nasıl bir yapılanma olacak Çünkü birden çok merkez var. 'İmralı' h l etkin görünmeye çalışıyor ama PKK KONGRA - GEL eski gücünde değil. 
PKK çizgisinin dışında kalan Kürtlerde, farklı yeni bir siyasi yapılanmaya gidilmesine dair ciddi bir arayış var. Bu çalışmalar henüz olgunluk aşamasından epey uzak. 
Türkiye'de halen özgür politika yapmanın zemini yok. Çünkü devlet, Anayasa belli sınırlar koyuyor. "Atatürk ilkelerine uymak zorunda" diyor, siyasi partiler. Şimdi bu bir zorlama değil mi Partiler şiddet içermedikçe her türlü görüşü savunabilir. Halkına güvenmeyen bir devlet, demokratikleşmenin önünü açabilir mi 
Geçenlerde Sayın Genelkurmay Başkanı, 'İç tehdit devam ediyor' dedi. Nedir iç tehdit Vatandaştan devlete gelebilecek tehdit 

Bu ülkede PKK terörü nedeniyle iç savaştan dönüldü. Ordunun duyarlı olması normal değil mi 
Elbette hiçbir devlet belli suçların müeyyidesiz kalmasına göz yumamaz. Buna kimsenin itirazı yok. Ancak düşünce için konulacak engeller bu suçları önleme gerekçesi yapılamaz. Çağımızda terörle mücadele anlayışı da değişiyor. Eğer bir terörist hareket, toplumsal bir desteğe sahipse, bunu önlemenin yolu, o toplumun hangi gerekçelerle o örgüte destek verdiğini görüp çözümlerin bulunmasıdır. 28 isyan diyoruz Biri bitmiş, diğeri gelmiş. Devletin bugüne kadar uyguladığı Kürt politikası Türkiye'ye de zarar vermiştir, Kürtlerin de felaketi olmuştur. 

KİMDİR 

1938'de Cizre'de doğdu. Ankara Hukuk Fakültesi'ni bitirdi. 1959'da açılan "49'lar Davası"nda Elçi Ailesi de yargılandı. Cizre'de avukatlık yaptı. 1971 sonrasında Diyarbakır Cezaevi'nde 8 ay yattı. 1977'de Adalet Partisi'nden Mardin Milletvekili seçildi. 1978'de AP'den ayrılıp Ecevit hükümetinde Bayındırlık Bakanı oldu. 1980'li yıllarda 30 ay cezaevinde kaldı. Kürt Kültür ve Araştırma Vakfı'nı ardından 1997'de kurduğu Demokratik Kitle Partisi, Anayasa Mahkemesi tarafından kapatıldı. 


</TEXT>
</DOC>
