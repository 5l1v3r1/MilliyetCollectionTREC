<DOC>
<DOCNO> 256988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/siyaset/siy07.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit çifti için dev parti 
</HEADLINE>
<TEXT>


SALİHA ÇOLAK Ankara 


DSP lideri Bülent Ecevit ve Genel Başkan Yardımcısı Rahşan Ecevit, koltuklarından 25 Temmuz'daki kurultayda düzenlenecek dev bir veda partisiyle ayrılacak. İzzet Altınmeşe ve Alişan'ın konseriyle başlayacak kurultayda, Anadolu'nun dört bir yanından gelen halk oyunları ekipleri gösteriler sunacak. Kurultaya delegeler dışında, 12 bin kişi davet edildi. Yeni dönemde 'onursal genel başkanlık' da olsa herhangi bir sıfat istemeyen ve parti okulunda ders vereceği öne sürülen Bülent Ecevit'in koltuğu için yapılacak yarışın Ecevitler'in işaret ettiği Zeki Sezer'le kendilerine rağmen aday olan Şükrü Sina Gürel arasında geçmesi bekleniyor. Genel merkezle kavgalı adaylardan Aydın Tümen'in de disiplin kararı nedeniyle "kurultaya bile giremeyeceği" belirtiliyor. 


</TEXT>
</DOC>
