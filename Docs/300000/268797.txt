<DOC>
<DOCNO> 268797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonspo11.html </URL>
<DATE> 2004/09/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beşiktaşlı futbolcular gelecekten umutlu... 
</HEADLINE>
<TEXT>

     Beşiktaş'ın sezon öncesinde transfer ettiği oyunculardan Tayfun Korkut, Çağdaş Atan ve İbrahim Toraman, kendilerine güvendiklerini ve siyah-beyazlı takımla hedeflerine ulaşacaklarını söylediler. 
     Siyah-beyazlı futbolcular, Beşiktaş Kulübü'nün aylık resmi yayın organı Beşiktaş Dergisi'ne açıklamalarda bulundular. 
     Tayfun Korkut, Beşiktaş'a faydalı olacağına inandığı için transfer olduğunu belirterek, ''Kendime güveniyorum, kendime güvenmeseydim buraya gelmezdim. Sadece teknik direktör Del Bosque beni istiyor diye buraya gelmedim. Hocaya güvenerek değil, kendime güvendiğim ve Beşiktaş'a faydam olacağına inandığım için transfer oldum'' dedi. 
     Tayfun, Beşiktaş olarak hedeflerinin şampiyonluk olduğunu vurgulayarak, ''Hedefimiz şampiyonluk. Aslında bu hedef bile değil, çünkü şampiyonluk Beşiktaş gibi bir takım için normal bir istek'' diye konuştu. 
     Tecrübeli futbolcu, kişisel hedefinin ise Beşiktaş'ta iyi oynayıp yeniden A Milli Takım'a seçilmek olduğunu söyledi. 
     
     ÇAĞDAŞ ''SAHADA HERŞEYİMİ ORTAYA KOYARIM'' 
     Siyah-beyazlı takımın Denizlispor'dan transfer ettiği Çağdaş ise, çok hırslı ve mücadeleci bir oyuncu olduğunu dile getirerek, ''Sahada herşeyimi ortaya koyarım. Mücadeleci ve agresifim ama temiz oynamaya çalışırım. Hayatımda kimsenin saha dışına sedyeyle çıkmasına neden olmadım. Benim işim rakiple değil topla. Topu kazanmak için her türlü sertliği ve agresifliği yaparım '' dedi. 
     Beşiktaş kadrosunun çok geniş olduğunu ve ilk 11'de yer edinmenin kolay olmadığına değinen Çağdaş, ''Forma kimsenin sırtında değil. Şu ana kadar hocamız tercihini eski oyunculardan yana kullandı. Bize, saygı duymak ve idmanlarda çalışmak düşüyor. Biliyorum ki o forma elbette bana gelecek ve bana geldiğinde de sırtımdan hiç çıkmayacak. Kendime güveniyorum'' diye konuştu. 
     Çağdaş, her zaman çok iyi bir seyirciyle oynamayı hayal ettiğini ve şu anda Türkiye'nin en iyi ve en ateşli taraftarının Beşiktaş'ta olduğunu söyledi. 
     
     İBRAHİM TORAMAN ''HEP BERABER MUTLU SONA ULAŞACAĞIZ'' 
     Beşiktaş'ın yeni oyuncularından İbrahim Toraman da, takıma bir çok transferin yapıldığını ve birarada oynamaya alışmaya çalıştıklarını, bu nedenle lig başında puan kaybetmelerinin normal olduğunu belirtti. 
     İbrahim, Beşiktaş'ın hedeflerinin büyük olduğunu, bu hedefleri gerçekleştirmek için her maça galibiyet inancıyla çıktıklarını söyledi. 
     Teknik direktör Vicente Del Bosque'nin defansta ve orta sahada çeşitli alternatifler denemesi nedeniyle takımda oluşan rekabetle ilgili olarak İbrahim Toraman, ''Kesinlikle aramızda tatlı bir rekabet var. Kim iyi olursa ve hak ederse forma onun olacaktır. Ben rekabetten korkmuyorum'' dedi Tek hedefinin kendisini Beşiktaş camiasına kabul ettirmek olduğunu vurgulayan genç futbolcu, sözlerini şöyle tamamladı 
     ''Beşiktaş gerçekten büyük bir camia. Çok büyük bir taraftarı var. BJK İnönü Stadı'nın atmosferi bambaşka. Ben taraftarlardan bizi desteklemelerini istiyorum. Lig uzun bir maraton. Her türlü sonuçta taraftarın yanımızda olacağına inanıyorum. Taraftar bizi en iyi şekilde desteklerse hep beraber mutlu sona ulaşırız.'' 
     
</TEXT>
</DOC>
