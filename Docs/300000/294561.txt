<DOC>
<DOCNO> 294561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur31.html </URL>
<DATE> 2004/12/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sinema filmlerine de uyarıcı semboller konulacak... 
</HEADLINE>
<TEXT>

     RTÜK'ün çocuk ve gençlerin zararlı yayınlardan korunması amacıyla TV ekranlarına yerleştirilmek üzere belirlediği ''uyarıcı semboller'', yerli ve yabancı sinema filmlerine de uygulanacak. 
     Filmlerin yanı sıra afiş ve broşürlere de konulacak uyarıcı semboller, izleyicileri filmdeki ''şiddet korku, cinsellik ve olumsuz örnek oluşturabilecek davranışlar''a karşı uyaracak. 
     Filmleri uygun yaş grubuna göre kategorize edecek olan semboller, filmlerin ''7, 13, 18 yaş ve üzerine'' veya tüm izleyici kitlesine uygun olup olmadığı mesajını verecek. 
     Kültür ve Turizm Bakanlığı Telif Hakları ve Sinema Genel Müdürü Abdurrahman Çelik, A.A muhabirine yaptığı açıklamada, 5224 Sayılı Sinema Filmlerinin Değerlendirilmesi, Sınıflandırılması ve Desteklenmesi Hakkında Kanun gereği uygulamaya yönelik hazırladıkları yönetmeliği yayınlanmak üzere Başbakanlığa göndereceklerini söyledi. 
     Sinema filmlerini ''denetlemekten'' çok ''değerlendirme ve sınıflandırma''ya tabii tutmayı amaçladıklarını anlatan Çelik, yönetmelikle AB'ye uyum çerçevesinde bazı yeni düzenlemeler getireceklerini bildirdi. Çelik, Türkiye'de üretilen veya ithal edilen sinema filmlerinin gösterime sunulmadan önce gösterim ve iletim biçimleri dikkate alınarak ''kamu düzeni, genel ahlak ile küçüklerin ve gençlerin ruh sağlığının korunması, insan onuruna uygunluk ve Anayasa'da öngörülen diğer ilkeler'' doğrultusunda değerlendirilmesi ve sınıflandırılmasını amaçladıklarını anlattı. 
     
     AFİŞ VE BROŞÜRLERDE DE KULLANILACAK... 

     Bu amaçla Avrupa ve diğer bazı ülkelerde uygulanan işaretleme yöntemini Türkiye'de de uygulamaya koyacaklarını bildiren Çelik, ''RTÜK tarafından belirlenen uyarıcı sembolleri biz de değerlendirme ve sınıflandırma yaptığımız sinema filmlerine koyacağız. Yönetmelikle, sinema filmlerinin yanı sıra ilgili afiş, broşür ve filmin başlangıç jeneriğinde de bu işaretlerin kullanılmasını zorunlu kılacağız'' dedi. 
     Çelik, uyarıcı simgelerin izleyicileri filmdeki ''şiddet korku, cinsellik ve olumsuz örnek oluşturabilecek davranışlar''a karşı uyaracağını söyledi. 
     
     7,13,18 YAŞ VE ÜZERİ 

     Çelik, filmleri uygun yaş grubuna göre de kategorize edecek olan sembollerin, filmlerin ''7, 13, 18 yaş ve üzerine'' veya tüm izleyici kitlesine uygun olup olmadığı mesajını vereceğini anlattı. 
     Çelik, RTÜK'ün belirlediği işaretlere ek olarak Türkiye'de gösterilmemesi kararı verilen filmlerin dosyaları ve raporlarına da ''çarpı'' işaretinden oluşan bir sembol konulacağını bildirdi. 
     Hangi filme hangi sembolün konulacağına Sinema Değerlendirme Alt Kurulu'nun karar vereceğini anlatan Çelik, bu sembolleri kullanmayan veya bu kurallara uymayanlara 5224 Sayılı Kanun'un 13. maddesindeki hükümlerin uygulanacağını söyledi. 

     
</TEXT>
</DOC>
