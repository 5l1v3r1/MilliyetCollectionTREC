<DOC>
<DOCNO> 252819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun12.html </URL>
<DATE> 2004/07/04/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Avusturya'ya göre Türkiye'nin AB üyeliğine 4 engel var... 
</HEADLINE>
<TEXT>

     Avusturya Başbakanı Wolfgang Schüssel, AB'nin Türkiye ile tam üyelik müzakerelerini başlatmasına karşı olmadığını belirtmekle birlikte, Türkiye'nin üyeliği önünde dört sorundan söz etti. 
     Schüssel, Avusturya devlet televizyonu ORF'de yayınlanan açıklamasında, Türkiye ile tam üyelik müzakerelerinin başlamasının, bu ülkenin muhakkak ki tam üyeliğiyle sonuçlanmaması gerektiğini söyledi. 
     ''Müzakerelerin başlamasına karşı olmadığını'' belirten Schüssel, ''Bununla birlikte, ya tam üyelik, ya güçlendirilmiş bir Avrupa ekonomik bölgesine giriş ya da stratejik bir ortaklık yönünde konunun açık kalmasını isterim'' dedi. 
     Türkiye'nin üyeliği önünde 4 sorundan söz eden Schüssel, birinci sorun olarak, Türkiye'nin nüfusunun AB'ye yeni üye olan 10 ülkenin nüfusu kadar olmasını saydı. Schüssel, ''İkinci sorun, kişilerin satın alma gücü AB'nin eski üyelerindeki vatandaşların satın alma gücünün beşte biri, yeni 10 üyenin vatandaşlarının yarısıdır. Üçüncü sorun şu ki, Türkiye'de çiftçi sayısı, bütün AB ülkelerindeki çiftçi sayısının üç katı'' dedi. 
     Schüssel, Suriye, İran ve Irak ile sınırı olan Türkiye'nin jeostratejik konumunu dördüncü sorun olarak saydı. 
     
</TEXT>
</DOC>
