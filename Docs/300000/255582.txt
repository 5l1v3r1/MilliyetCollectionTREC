<DOC>
<DOCNO> 255582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun06.html </URL>
<DATE> 2004/07/15/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Bush Irak ve Afganistan için 4 seneye daha ihtiyacım var 
</HEADLINE>
<TEXT>

     ABD Başkanı George Bush, Irak ve Afganistan'da ''işi tamamlamak için'' 2. kez göreve gelmesi gerektiğini söyledi. 
     Bush, ABD'nin Wisconsin eyaletinde sürdürdüğü seçim kampanyası çerçevesinde Fond-Du-Lac kırsal bölgesinde yaptığı konuşmada, ''İşi tamamlamam için 4 yıla daha ihtiyacım var. Amerika'yı daha emin kılmak için, dünyanın daha barışçı olması için daha yapacak çok şey var'' dedi. 
     Başkanlığı süresince, ''dünyanın iyiye gittiğini'' vurgulayan ve ''Irak'taki diktatör bir tehditti. Bizim için ve özgür dünya için bir tehditti. Halkı ve komşuları için bir tehditti'' şeklinde konuşan Bush, ''Bu diktatör artık bir tehdit değil. Amerikalılar rahat olsun'' ifadesini kullandı. 
     Başkan Bush sözlerini, ''Afganistan'a ve Irak'a demokrasiyi getirmek için işi tamamlamak istiyoruz. Bana 4 yıl daha verin ki, Amerika daha emin, daha güçlü ve daha iyi olsun'' şeklinde tamamladı. 
     ABD'de başkanlık seçimi 2 Kasım'da yapılacak. Cumhuriyetçi Partili Bush iktidarının rakibi Demokrat Partili başkan adayı John Kerry ile başkan yardımcısı adayı John Edwards. 
     
</TEXT>
</DOC>
