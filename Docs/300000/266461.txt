<DOC>
<DOCNO> 266461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/spor/spo04.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan yıkıldı 
</HEADLINE>
<TEXT>



DİNAMO Kiev yenilgisi, Trabzonspor Teknik Direktörü Ziya Doğan'ı yıktı. Şampiyonlar Ligi'ne katılmayı çok istiyorduk" diyen Doğan şöyle devam etti "Bu hem Trabzonspor, hem de Türkiye için çok önemliydi. Ne yazık ki iki ölü toptan, iki gol yedik. İlk golün erken gelmesi moral motivasyonumuzu bozdu. İkinci yarıda rakibin de 10 kişi kalmasıyla birlikte birçok pozisyon bulduk. Ama bunları değerlendiremedik." 
MAZERETLERE sığınmak istemediğini vurgulayan Ziya Doğan, "Ancak havanın yağışlı olması zemini ağırlaştırdı. Bu da kanat organizasyonlarını istediğimiz gibi yapmamızı engelledi" dedi. Ukrayna ekibinin çalıştırıcısı Joseph Szabo ise, "İlk yarı top oynadık, ikinci yarıda yattık" itirafında bulundu. Szabo, "Son 20 dakikada oyundan koptuk ama şansımız vardı ve gol yemeyerek turu geçtik" ifadesini kullandı. 

Kritik 

Acı gerçekler 
Ercan GÜVEN 

Biz, Trabzon'a karnaval seyretmeye gelmiştik ölen umutların ruhuna okutulan Mevlide yetiştik. Göz göre göre yok oldu ümitler, paralar... Göz görmeseydi belki katlanabilirdik, ama hepsini ayrıntısıyla izledik. Eksik kadronun açığını ne yürek kapatabiliyordu futbolda, ne de inanç. Acı gerçekleri Avni Aker'deki binlerce insanla birlikte bir kez daha göğüsledik. 
Ziya Doğan, Dinamo Kiev'i evinde yendiği takıma iki rötüş yaparak başladı maça. Neden Kiev'de kaçan 3 net golü Avni Aker'de atmak için değil elbet. Kaybedecek bir şeyi kalmayan Ukraynalılar'ın keskin hücum anlayışıyla oynayacağını biliyor, önlem alıyordu. Orta alanda Adem'in yerini Thijs almış, elinden geleni yapıyordu. Peki Yattara, niye formasını Lee Young'a bırakmıştı. Bu henüz bilinmiyordu. Daha 19. dakikada Ziya Hoca, Yattara'ya ısınmasını söylüyor, ancak Yattara'nın oyuna girmesi tüm moralleri yıkan 29. dakikadaki ikinci golün ardından oluyordu. Ziya Hoca ilk maçın kopyasını oynamak istiyordu, ama Kiev aynı takım değildi. Ortalaması en az iki yaş gençleşmiş, kalecisi dışında tamamı farklı ülkelerdendi. Üstelik hocası da farklı. Kiev'deki Dinamo'yu arayan Ziya Hoca ve takımı, ilk dakikalarda afalladı. 
Dinamo Kiev'in delici kaptanı Belkevich'in kadroda olmaması avataj gibi gözüküyordu. Yine de Trabzon savunmayı geri çekti orta saha ona yaklaştı, Fatih ve Gökdeniz ileride yanlız kaldı. Umut Trabzon defansından dönen toplara bu iki futbolcunun fırsatçılığına bağlıydı. 
Yattara girerken iki duran toptan iki gol yemişti Trabzon. Aksilikler peşini bırakmıyor, daha ilk yarı bitmeden Ziya Doğan'ın Yattara'ya neden güvenmediği belli oluyordu. Sakattı Yattara. 
Transfer diye inleyen Ziya Doğan, aynı maçta üç kez hücum hattı kurmaya çalışıyor, sakat oyuncusunu oynatmak zorunda kalıyordu. İlk yarıda Dinamo Kiev'in taktik faulleri ikinci yarıda bir ümit olarak geldi Trabzonspor'a. Brezilyalı Rodolfo daha 46. dakikada ikinci sarı kartıyla oyun dışında kalınca Trabzonspor'un artık 10 kişilik bir rakibi vardı. Ama Mehmet Yılmaz ve Augustine'nin de katıldığı karmakarışık Trabzon forveti'nin gol atması hayli zorlaşmıştı. 58'de Fatih, 60'da Emrah aynı Kiev'de kaçanlar kadar net golleri atamadı. Dinamo'nun Husev ile sağlamlaştırdığı orta sahaya Ziya Doğan Lee Young'u kenara alıp Agustine'i sola koyarak yanıt verdi o da olmadı. Eli ayağına dolaşan Trabzonlular golü de, umudu da, parayı da ıskalıyordu. Yazık oldu Trabzonspor'a. 

Maçtan notlar 
5 trilyon uçtu 
TRABZON'UN Şampiyonlar Ligi dışında kalması pahalıya maloldu. Bordo - Mavililer, dünkü elenmeyle 4.4 milyon İsviçre Frangı'nı 5 trilyon 265 milyar lira elde etme hakkını da kaçırdı. 

Yattara şoku 
HASAN Üçüncü'nün yerine 31. dakikada oyuna giren İbrahim Yattara, 41. dakikada yere yığıldı. Sol ayak bileği burkulan Bordo - Mavili oyuncunun durumunun ciddiyetini koruduğu, Gençlerbirliği karşısında oynamasının zor olduğu ifade edildi. 

Kaptan'ın gözyaşları 
MAÇIN bitiş düdüğünün ardından Trabzonspor Kaptanı Fatih Tekke ağlamaya başladı. Dinamo Kievli futbolcular sahada büyük bir sevinç yaşarken, tribünler ise rakipleri alkışladı. 

Aktuğ'dan teselli 
MAÇIN ardından soyunma odasına giden Trabzon Başkanı Atay Aktuğ, futbolcuları teselli etti. Aktuğ, "Böyle şeyler yaşanır. Moralinizi bozmayın. Yönetim olarak yanınızdayız" diye konuştu. 

Hasılat rekoru 
DİNAMO Kiev maçını izlemek üzere Avni Aker Stadı'na gelen 21 bin biletli seyircinin gişelere bıraktığı hasılat 500 milyar lirayı aştı. Yönetim, "Yakınlarımıza bile bilet veremedik" diye yakındı. 

Doping yetmedi 
TRABZONSPOR Yönetimi, maçtan önce Akçaabat Sebatspor maçının galibiyet primi olan 110 milyar lirayı futbolculara dağıtarak adeta doping yaptı. Ancak bu teşvik Şampiyonlar Ligi için yeterli olmadı. 

Dostluk yemeği 
TRABZON, Kiev'in 7 yöneticisine Zorlu Grand'da bir yemek verdi. Bordo-Mavili yöneticilere Asbaşkan Nevzat Şakar başkanlık etti. İki kulüp yetkilileri birbirlerine çeşitli hediyeler verdi. 

UEFA anonsu 
YÖNETİM, maçtan bir saat öncesinde uyarıcı anonslar yaptı. Özellikle patlayıcı madde taşınmaması, sahaya yabancı madde atılmaması ve merdivenlerin boş bulundurulması istendi. 

'Alın yazısı' 
FUTBOL Federasyonu eski Başkanı Haluk Ulusoy da dünkü maçı izledi. Ulusoy, "Trabzonspor başkanlığına aday olacak mısın " sorusuna, "Alnıma ne yazılmışsa o olur. Nasip kısmet meselesi" diyerek yanıt verdi. 


</TEXT>
</DOC>
