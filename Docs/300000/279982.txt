<DOC>
<DOCNO> 279982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun01.html </URL>
<DATE> 2004/10/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Schröder ve Berlusconi Türkiye ile görüşmeler gecikmeden başlasın 
</HEADLINE>
<TEXT>

     Almanya ve İtalya başbakanları Gerhard Schröder ile Silvio Berlusconi, Türkiye'nin AB'ye üyelik görüşmelerinin ''gecikmeksizin'' başlatılmasını istediler. 
     İki lider Roma'da yapılan İtalya-Almanya doruğunun bitiminde ortak basın toplantısı düzenlediler. Başbakan Schröder basın toplantısında, ''İkimiz de AB Komisyonu'nun tavsiyesi temelinde Ankara ile görüşmelerin başlatılmasından yanayız'' diye konuştu. 
     Ülkesinin görüşü açısından müzakerelerin gecikmeksizin başlatılmasını isteyen Almanya Başbakanı, ''Türkiye'nin üyeliğinin Avrupa'nın temel çıkarına olduğu ilkesinden hareket ediyoruz. 40 yıl önce söz vermiştik. Şimdi Türkiye, reformlarda ilerleme sağladığına göre, buna bağlı kalmak gerekir. İkimiz için Avrupa'nın güvenliği adına, Avrupa değerlerinde, kökten dinci olmayan bir İslam ile bütünleşmeyi başarmak önceliklidir'' dedi. 
     İtalya Başbakanı Berlusconi de ülkesinin Alman hükümeti ile aynı görüşü paylaştığını belirterek, Ankara ile müzakerelerin gelecek yılın sonuna doğru başlatılabileceğini kaydetti. 
     
</TEXT>
</DOC>
