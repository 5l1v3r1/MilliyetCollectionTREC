<DOC>
<DOCNO> 251892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko15.html </URL>
<DATE> 2004/06/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Babacan Türkiye bölgedeki gelişmelerde kilit rol oynamak zorundadır 
</HEADLINE>
<TEXT>

     Devlet Bakanı Ali Babacan, Türkiye'nin bölgedeki gelişmelerde kilit rol oynamak, hatta bununla yetinmeyip belirleyici olmak zorunda olduğunu söyledi. 
     Babacan, ''Türkiye'yi dünya üzerinde belirleyici role hazırlamak elbetteki sadece nutuk atarak ya da sadece güzel sözler söyleyerek mümkün değildir. Türkiye bir süredir üzerine serpilmiş olan ölü toprağını atıp harekete geçmek ve sahip olduğu potansiyelleri en iyi şekilde değerlendirmek zorundadır'' dedi. 
     Ali Babacan, Sabancı Center'da gerçekleştirilen TÜSİAD'ın 2004 yılı ilk Yüksek İstişare Konseyi YİK toplantısındaki konuşmasına, Sakıp Sabancı'yı rahmet ve şükranla anarak başladı. 
     Türkiye'nin coğrafi önemine işaret eden Babacan, ülkenin terörün ve çatışmaların yoğun olduğu bir bölgeye yakın olduğu kadar, aynı zamanda barış ve uzlaşma arayışının da hızla merkezi durumuna geldiğini vurguladı. 
     Babacan, bu konuda Türkiye'nin önünde hep iki seçeneğin bulunduğunu belirterek, bu seçeneklerin ya gelişmelere seyirci kalıp kendini tarihin akışına bırakmak ya da belirleyici rol oynayarak tarihe yön vermek şeklinde olduğunu dile getirdi. Bakan Babacan, şöyle devam etti 
     ''Ülkemiz, bu iki seçenek arasında zaman zaman gidip gelmiştir. Ancak gelişmelere seyirci kalmak rolünü oynadığı dönemlerde Türkiye, genelde hep kaybeden taraf olmuştur. Türkiye için artık tek bir seçenek olmalıdır. Türkiye bölgedeki gelişmelerde kilit rol oynamak, hatta bununla yetinmeyip belirleyici olmak zorundadır. 
     Türkiye'yi dünya üzerinde belirleyici role hazırlamak, elbetteki sadece nutuk atarak ya da sadece güzel sözler söyleyerek mümkün değildir. Türkiye bir süredir üzerine serpilmiş olan ölü toprağını atıp harekete geçmek ve sahip olduğu potansiyelleri en iyi şekilde değerlendirmek zorundadır. Bu harekete geçiş asla bir refleks sonucu olmamalıdır.'' 
     
     ''İHTİYACIMIZ OLAN ÖNCELİKLE ZİHİNSEL DEVRİM'' 

     Ali Babacan, Türkiye'nin ihtiyacı olanın öncelikle bir zihinsel devrim gerçekleştirmek olduğunu ifade ederken, şöyle konuştu 
     ''Soğuk savaş döneminin kavramları, terimleri, söylemleri artık tamamen değişmeli. Türkiye'nin nereden geldiğine ve nereye doğru gittiğine dair, mutlaka soğukkanlı yaklaşımlar içinde bulunulmalıdır. Böylesine bir zihinsel devrimi gerçekleştirmeden çıkacağımız yol hem uzun olacak hem de çok büyük bir ihtimalle hedeflere ulaşmak mümkün olmayacaktır. Bu bağlamda ilk olarak Türkiye'nin, her boyutuyla güçlü ve zengin bir ülke olduğuna inanılmalıdır. Bu güç ve zenginliğin geçmişte iyi idare edilememiş olması nedeniyle maalesef bizler için çok büyük bir kayıp olmuştur. Ancak edindiğimiz bu kötü tecrübeler, aldığımız dersler geleceğe ilişkin daha hatasız planlar yapmamızda da bize aslında yol göstermektedir. 
     Biz hükümet olarak Türkiye'nin ihtiyacı olan zihinsel devrimin gerçekleşmesinde üzerimize düşen görevi hakkıyla yerine getirme kararlılığı ve azmi içindeyiz.'' 
     
     ''BÜYÜME ORANI, YÜZÜMÜZÜ GÜLDÜRMÜŞTÜR'' 

     Devlet Bakanı Ali Babacan, bu yılın ilk çeyreğinde Gayri Safi Milli Hasıla'da yüzde 12.4 ve Gayri Safi Yurtiçi Hasıla'da yüzde 10.1 oranlarındaki büyümenin beklentilerin oldukça üzerinde gerçekleştiğini vurgulayarak, ''Yıl sonu yüzde 5 hedefimizin artık üzerinde bir büyüme gerçekleşeceğini daha gönül rahatlığıyla söyleyebiliyoruz'' dedi. 
     Babacan, TÜSİAD YİK Toplantısı'nda yaptığı konuşmada, ekonomide kendi hükümetleri döneminde kaydedilen gelişme ve iyileşmelere dikkat çekerek, makro ekonomik göstergelerde tarihi başarılar elde edildiğini belirtti. 
     Başta enflasyon olmak üzere birçok göstergelerde Cumhuriyet tarihinin adeta rekorlarını kırmış durumda olduklarını ifade eden Babacan, şöyle konuştu 
     ''Bugün açıklanan birinci çeyrek ile ilgili büyüme oranı da beklentilerin oldukça üzerindedir ve sevindirici bir gelişme olarak da yüzümüzü güldürmüştür. İlk çeyrekte Gayri Safi Milli Hasıla yüzde 12.4, Gayri Safi Yurtiçi Hasıla yüzde 10.1 oranında büyüdü. Bu, geçtiğimiz son dört çeyreğe bakacak olursak oldukça sevindirici bir gelişmedir.'' Bu gelişmeyle beraber, yıl sonu için hedefledikleri yüzde 5 oranının üzerinde bir büyüme gerçekleşeceğinin şimdiden öngörülebildiğini belirten Bakan Babacan, ''İlk çeyrekte bu rakamları yakaladıktan sonra, bu yüksek büyüme oranlarının bundan sonraki çeyreklerde aynı yüzde 10-12 devam etmesini beklememek lazım. Ama yıl sonu yüzde 5 hedefimizin artık üzerinde bir büyüme gerçekleşeceğini daha gönül rahatlığıyla, daha açıklıkla artık söyleyebiliyoruz'' diye konuştu. 
     
     SIHHATLİ BÜYÜME 

     Türkiye'nin yıllardır yüksek enflasyonla, bir bakıma parasal genişleme ve bütçe açıklarıyla büyüme yolunu seçtiğini dile getiren Ali Babacan, enflasyon, yüksek bütçe açıklarının tesadüfi şeyler olmadığına ya da yağmur yağması, rüzgar esmesi ve fırtına çıkması gibi kontrol edilemeyen doğa olayları olmadığına dikkat çekti. 
     Babacan, özellikle son 1,5 yıllık döneme bakıldığında büyümenin çok sıhhatli bir büyüme olduğunu vurgulayarak, şöyle dedi 
     ''Meyve sebzeler vardır, hormonlu, hızlı büyür ama lezzetsiz bir meyve ortaya çıkar. Bir de tarımda bu aralar önemli bir akım var, organik tarım denilen. Belki böyle çok büyük, gözalıcı değil ama oldukça sıhhatli, lezzetli... Bir benzetme yapmak gerekirse bizim son 1,5 yıldır elde ettiğimiz büyüme rakamları gerçekten çok sıhhatli ve uzun vadeli, sürdürülebilir cinsten büyümedir.'' Yıllardır işçi zam istediğinde, memur zam istediğinde bunların hemen verildiğini, geçici olarak bu toplumsal gerilimlerin giderildiğini belirten Bakan Babacan, ''Yüzde 100 isteyene yüzde 100 zam, yüzde 50 isteyene yüzde 50 zam. Daha sonra kaynak yok, söyleyin Merkez Bankası'na para bas, piyasaya sür... Artık böyle bir uygulama yok. Bunlar tamamen tarihin derinliklerine gömülmek zorunda. Bizim hedefimiz Türkiye'yi uzun vadeli, çok daha sıhhatli ve çok daha hızlı büyüyen bir ekonomi haline getirmek. İşsizliğin çözümü de işte burada. Sıhhatli, sürdürülebilir büyüme ve yüksek oranlı büyüme Türkiye'de işsizlik sorunun çözümünün temelini oluşturacak.'' Büyümenin başka bir özelliğinin de kamu harcamalarıyla suni olarak, geçici sağlanmış büyüme olmadığını kaydeden Babacan, ''Bu büyüme özel sektörün yatırımlarıyla, özel sektörün harcamalarıyla en önemlisi verimlilikteki olağanüstü bir artışla sağlanan bir büyümedir'' diye konuştu. 
     Bakan Babacan, verimlilikteki artışın, ekonomik gelişmenin önemli bir dinamosunu teşkil edecek bir gelişme olduğunu da vurguladı. 
     
     ''ÖNEMLİ OLAN TÜRKİYE'NİN KÖKLÜ BİR EKONOMİK PROGRAMA SAHİP OLMASIDIR" 

     Devlet Bakanı Ali Babacan, IMF ile çalışıyor olmanın tek başına bir başarı faktörü olmadığını Türkiye'nin yıllardır çok acı tecrübelerle yaşadığını belirterek. ''Önemli olan Türkiye'nin önümüzdeki dönemi kapsayan çok köklü bir ekonomik programa sahip olması ve bunu da tavizsiz bir şekilde uygulamasıdır'' dedi. 
     Babacan, TÜSİAD YİK toplantısında yaptığı konuşmada, ülkede yaşayan vatandaşların kendi güçleri oranında Türkiye'nin kalkınması için her türlü imkanı sağlamaya çalıştıklarına işaret ederek, ''Özellikle son yıllarda ülkemize epeyce vakit kaybettiren gereksiz tartışmalardan, gerginliklerden, yapay gündemden uzak durmaya çalışıyoruz'' diye konuştu. 
     Türkiye'nin yakaladığı istikrar ve güven ortamını en iyi şekilde değerlendirerek, geleceğe odaklanma mücadelesi verdiklerini ifade eden Babacan, ''Gelişmeleri tribünlerden izlemekten de sakınıyoruz'' dedi. 
     Türkiye'nin gelişim yönünde çok önemli bir fırsat yakalamış olduğunu vurgulayan Babacan, ''Şu anda yakalamış olduğumuz fırsat tarihi bir fırsattır. 20 senede 30 senede ülkelerin önüne gelen, o ender, tarihi fırsatlardan bir tanesi şu anda önümüzdedir. Bunun kaçmasına asla izin vermemeliyiz'' şeklinde konuştu. 
     Ali Babacan, Türkiye'nin yakın tarihte hiçbir dönemde görülmemiş bir derecede saygın bir ülke konumuna yükseldiğini dile getirerek, ''Bu yükseliş devam edecek ve Türkiye artık tribünlerden sahaya inerek daha aktif, daha belirleyici rol oynayan bir ülke haline gelecektir'' dedi. 
     
     BAŞARININ SIRRI NE IMF'DE NE DÜNYA BANKASI'NDA 

     Babacan, son 1,5 yıllık dönemde yapısal ve siyasi ref ormlarda kat edilen önemli mesafeye dikkat çekerken de tüm dünyayı, özellikle AB'yi şaşırtacak şekilde hızlı ve köklü reformlar yapıldığını söyledi. 
     Ali Babacan, ekonomik alanda yaşanan olumsuz gelişmelerden ekonominin asgari düzeyde etkilenmesinde yapısal reformların önemli katkısı olduğunu vurguladı. 
     Bu dönemde, uluslararası kuruluşlarla, IMF ve Dünya Bankası ile iyi diyaloglar içerisinde çalışıldığını ifade eden Babacan, ''Popülizm yapılmamış ve Türkiye gerçekleri çerçevesinde başarılı bir performans sergilenmiştir'' dedi. 
     TÜSİAD Başkanı Ömer Sabancı'nın IMF ile çalışmanın disiplin unsuru olacağı yönündeki görüşlerini anımsatan Babacan, şöyle konuştu 
     ''Şunu vurgulama istiyorum ki IMF ile çalışıyor olmanın sadece, tek başına bir başarı faktörü olmadığını aslında Türkiye yıllardır çok acı tecrübelerle yaşadı. 20'ye yakın stand by düzenlemesi yapıldı ve hiçbirisi tamamlanamadı. Sözler verildi, imzalar atıldı, krediler kullanıldı, fakat taahhütlere uyulmadı. Önemli olan Türkiye'nin önümüzdeki dönemi kapsayan çok köklü bir ekonomik programa sahip olması ve bunu da tavizsiz bir şekilde uygulamasıdır. Bizim, kendimizin en azından üç yıl boyunca, -açıklayacağımız program üç yıl olacaktır- neyi yapacağımızı neyi yapmayacağımızı çok açık ilan etmemiz ve ilan ettiğimiz politikalardan da asla taviz vermememiz gerekiyor. Başarının sırrı bu. Başarının sırrı, ne IMF'de ne Dünya Bankası'nda, ne şunda ne bunda...'' 
     
     TÜRKİYE'NİN ÖNÜNÜ GÖRMESİNİ SAĞLAYACAK 

     Seçimlerden önce açıkladıkları ekonomik programlarında, neyi yapıp neyi yapmayacaklarını ilan ettiklerini dile getiren Babacan, ''19 aylık döneme bakacak olursak seçimden önce neyi söylediysek biz onu yaptık. Yapmayacağız dediklerimizi yapmadık. İşte başarının sırrı burada. Söz verme, taahhüt etme, politika açıklama ve daha sonra da verilen sözlere uyma, taahhütleri yerine getirme, politikaları tavizsiz şekilde uygulama. Güven böyle oluşur. İstikrar ancak böyle kuvvetlenir'' diye konuştu. 
     Ali Babacan, önümüzdeki bu dönemde tarihi bir fırsat olduğunu belirterek, ''İlan edeceğimiz ekonomik programımız Türkiye'ye iyi bir vizyon, uzun vadeli bir bakış açısı ve belki on yıllardan sonra ilk defa Türkiye'nin önünü çok daha iyi görebilmesini sağlayacak'' dedi. 
     Babacan, ekonomik programın Türkiye için çizdikleri uzun vadeli vizyonun somut göstergesi olacağını belirterek, şunları kaydetti 
     ''Bu programın içinde, kıyısında köşesinde hangi uluslararası kuruluş ne kadar olmuş, kaç yıllığına olmuş, açıkçası bunun üzerinde çok durmayı ben doğru görmüyorum. Uluslararası kuruluşlar ile çalışmak tabii ki önemli, ama kendi başına yeterli değil. Tek başına gelmiş uluslararası bir kuruluş Türkiye'ye yardım ediyor, kredi veriyor, şöyle yapıyor, böyle yapıyor. Bunlar Türkiye'yi bugüne kadar bir yere götürmemiş. Önemli olan yapılacak işlerin çok açık şekilde ortaya konması ve ortaya konan politikaların da tavizsiz bir şekilde uygulanması, akşamdan sabaha politika değiştirilmemesi.'' 
     
     "HİÇBİR ZAMAN ZAFER SARHOŞLUĞU İÇİNDE OLMAYACAĞIZ" 

     Devlet Bakanı Ali Babacan, hiçbir zaman zafer sarhoşluğu ve rehavet içinde olmayacaklarını bildirdi. 
     Babacan, TÜSİAD Yüksek İstişare Konseyi toplantısında yaptığı konuşmada, Türkiye ekonomisinin bugünlerde yine çok önemli dönem noktalarından geçtiğini belirterek, önümüzdeki özellikle 2 yıllık dönemin, geçen 2 yıllık dönemden dünyadaki ekonomik konjonktür açısından çok farklı bir dönem olacağını kaydetti. 
     Petrol fiyatlarının dalgalı ve nispeten yüksek seyredeceği, faiz oranlarının sürekli arttı, artacak denildiği bir döneme girildiğine işaret eden Babacan, ''Bu dönem, geçtiğimiz dönemlere göre daha zor ve çok daha dikkatli yönetilmesi gereken bir dönem. Bizim açıklayacağımız ekonomik program, bütün bu küresel gelişmelere ve bunlarla ilgili risklere karşı ekonomimizi koruma altına alacak'' diye konuştu. 
     Devlet Bakanı Babacan, programın, AB'ye uyum sürecine de destek verir nitelikte olacağını ifade ederek, ekonomiyi hızla Maastricht kriterlerine yakalamış duruma getirmek istediklerini söyledi. 
     Babacan, Türkiye'nin en önemli probleminin işsizlik, yoksulluk, gelir dağılımındaki adaletsizlik olduğunu, bütün bunları da göz önünde bulunduran bir ekonomik program tasarladıklarını anlattı. 
     Büyüme ve istihdam için önemli olan doğrudan yabancı yatırımcılar için uygun ortamı sağlama çalışmalarının devam ettiğini aktaran Ali Babacan, 1 milyar dolar dolayında seyreden bu rakamı daha yüksek noktalara taşımak istediklerini bildirdi. 
     
     ''UZLAŞMAYA DAYALI PROGRAM OLUŞTURUYORUZ'' 

     Yeni programı şekillendirirken toplumun tüm kesiminin öneri, eleştiri ve görüşlerini dikkatle izlediklerini belirten Babacan, ''Çarşının, pazarın, sokağın, mutfağın, fabrikaların nabzını tutuyoruz. Türkiye gerçekleriyle örtüşen, diyalog ve uzlaşmaya dayalı bir program oluşturuyoruz'' dedi. 
     Babacan, henüz başarı sağlayamadıkları alanlar da olduğunu belirterek, şu noktalara dikkat çekti 
     ''Borç sürdürülebilirliğini tartıştığımız günler artık geride kaldı. Bugün artık borç rasyosunu düşürme hızını konuşur hale geldik. Yüzde 30-40 reel faizleri kanıksamışken bugün yüzde 16-17 reel faizleri yüksek buluyoruz. Bir adım ileri iki adım geri giden büyüme dönemini artık geride bıraktık. Bugün dünyanın en hızlı ve sağlıklı büyüyen ekonomileri arasında ilk sıralarda yer alıyoruz. Dün bankalarımız kamu kağıdı taşımaktan kredi veremiyor diye yakınıyorduk, bugün özel sektöre tüketicilere açılan krediler hızlı büyüyor diye tartışmaya başladık. Enflasyona karşı en iyi yatırım aracı dolar mı euro mu diye düşünüyorduk, bugün artık 'Yaşasın TL' diyoruz. 1 Ocak'tan itibaren de inşallah YTL'nin keyfini sürmeye hep beraber başlayacağız.'' Türkiye ekonomisindeki hızlı değişimin devam edeceğini ifade eden Babacan, ''Hiçbir zaman zafer sarhoşluğu içinde olmayacağız. Hiçbir zaman rehavet içinde olmayacağız. Bu kadar yeter deyip popülizme tenezzül etmeyeceğiz'' dedi. 
     Daha kalkınmış, saygın ve mutlu bir Türkiye'de yaşama hayalini gerçekleştireceklerine gönülden inandıklarını belirten Babacan, ''Güçlü Türkiye hayalimizi engellemeye çalışanlara da asla izin vermeyeceğiz'' diye konuştu. 
     
     SANAYİCİ ELİNİ TAŞIN ALTINA KOYMALI 

     Bu süreçte işadamlarının katkılarının hayati önem taşıdığını vurgulayan Babacan, işadamlarının yapacakları eleştirilere kulak verip yollarına devam edeceklerini söyledi. 
     Bakan Babacan, ''Hükümet, Türkiye'nin eskimiş siyasi alışkanlıklarını değiştirmek için cesur adımlar atarken elini taşın altına koymaktadır. Sanayici ve işadamlarımız da ellerini taşın altına daha güçlü bir şekilde koymak zorundadırlar. Bugün artık devlet eliyle, devlet gölgesinde kalkınma değil, özel sektör ile kalkınma dönemi başlamıştır'' diye konuştu. 
     Ali Babacan, Türkiye'deki hukuk sisteminin de orta vadede uygulanması gereken bir reformdan geçmesi gerektiğini kaydetti. 
     Bu arada toplantıda, TÜSİAD ve Koç Üniversitesi işbirliği ile ''Ekonomik Araştırmalar Forumu'' kurulmasına ilişkin protokol TÜSİAD Başkanı Ömer Sabancı ve Koç Üniversitesi Rektörü Prof. Dr. Atilla Aşkar tarafından imzalandı. 
     
</TEXT>
</DOC>
