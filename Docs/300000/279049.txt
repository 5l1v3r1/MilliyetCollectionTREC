<DOC>
<DOCNO> 279049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun15.html </URL>
<DATE> 2004/10/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fransızlar Türkiye konusunda en çok 'din'den korkuyor 
</HEADLINE>
<TEXT>

     Türkiye'nin Paris Büyükelçisi Uluç Özülker, ''Fransızların Türkiye'nin AB üyeliğine karşı tereddüdündeki en önemli nedenin din faktörü olduğunu'' söyledi. 
     Le Parisien gazetesinin sorularını yanıtlayan Büyükelçi Özülker, ''Eğer Türkiye Hıristiyan olsaydı, hiçbir sorun olmazdı, fakat biz Müslüman bir ülkeyiz'' dedi. 
     Büyükelçi Özülker, ''Avrupa'nın Hıristiyanlığın kuşatılmış bir toprağı olmadığını'' belirtti ve ''Türkiye'nin AB üyeliğinin Avrupa'nın doğasını değiştirmeyeceğini'' söyledi. 
     ''Türkiye'nin AB'ye üye 25 ülkeyle aynı demokratik değerleri paylaştığını'' kaydeden Özülker, ''Türkiye'nin AB ile ilişkilerinin 1959'a kadar uzandığını ve Ankara'nın Gümrük Birliği'ne üye olduğunu'' hatırlattı. 
     Türkiye'nin üyeliğiyle ilgili Fransa'da devam eden tartışmadan dolayı hayal kırıklığına uğradığın ifade eden Özülker, ''Fransa'da bu konuda devam eden tartışmanın artık Türkiye olmaktan çıktığını ve Fransızların kendi kimliklerinin tartışıldığını'' kaydetti. 
     Büyükelçi Özülker, ''Fransa, bizim Avrupalılığımızı geri alamaz, Avrupa'nın bütün kurumlarına üyeyiz. Bu kıtaya ait ve evrensel cumhuriyet değerlerine inanıyoruz'' dedi. 
     Türkiye'nin laik bir devlet olduğunu hatırlatan Özülker, Atatürk devrimlerinin de Fransız devrimi ve yüzyılın aydınlanma hareketinden etkilendiğine dikkat çekti. 
     ''Sözde Ermeni soykırımının tanınmasına'' ilişkin bir soru üzerine Büyükelçi Özülker, iddia edildiği gibi bir soykırımın olmadığını belirterek, ''Soykırımı tanımak için önce kanıt olması gerekir. Bağımsız ve uluslararası tarihçiler bir araya gelip bunu değerlendirilebilir, biz de bunların sonuçlarını kabul ederiz'' dedi. 
     
</TEXT>
</DOC>
