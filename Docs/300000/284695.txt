<DOC>
<DOCNO> 284695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur25.html </URL>
<DATE> 2004/10/30/ </DATE>
<TIME> 22.49 </TIME>
<AUTHOR>  </AUTHOR>
<HEADLINE>
Erdoğan ''SSK Hazinenin aktardığı para 22.5 katrilyon lira'' 
</HEADLINE>
<TEXT>

     Başbakan Recep Tayyip Erdoğan, SSK hastanelerine Hazine'nin yılda 22.5 katrilyon lira para aktardığını belirterek, ''O bağırıp çağıranlar, bu hastaneleri size bırakırız, ama kalkıp da devletten bundan sonra 1 kuruş para isteyemezsiniz'' dedi. 
     Erdoğan, İstanbul Büyükşehir Belediyesi tarafından Lütfi Kırdar Uluslararası Kongre ve Sergi Sarayı'nda verilen iftar yemeğine katıldı. 
     Yemekte konuşan Erdoğan, Osmanlı'dan, ''Selam verdim rüşvet değildir diye almadılar'' diye bir söz kaldığını, şimdi de yine gülümserken rüşvetse alındığını, değilse alınmadığını söyledi. 
     ''Dalkavuklar toplumu olmaktan çıkacağız'' diyen Erdoğan, milletin geçmişinde dalkavukluğun bulunmadığını ifade etti. 
     Erdoğan, şöyle devam etti 
     ''Ne zaman ki dalkavuklar toplumu olmaya başladık, çöküş de başladı. İşte Türkiye şimdi bu kabuğu yırtıyor. Dalkavuklar, bütün yöneticilerin çevresinde. Benim de yakınlarımda vardır. Bunu da görüyorum, ama mümkün olduğu kadar kimin dalkavuk olduğunu artık anlıyorum. Çok samimi olan mesai arkadaşlarımızdan bazıları, 'sayın başbakanım biz de o kategoride miyiz' diyorlar. Bu gerçek. Bunu aşmaya mecburuz. Eğer aşamazsak yazık olur. Bütün bu yolsuzluklar öyle başladı, hep böyle girdi toplumun içine. Bunu dayanışmayla aşacağız. Vatandaş hakkı olan bir şeyi yaptırmak için önce rüşvetin ucunu gösteriyor, ondan sonra bir şey talep ediyor. Bu senin hakkın. Hakkınsa niye o yoldan gidiyorsun Direkt gelmiyor. Bir kere bakıyorsun, manevra yapıyor. Öyle olmaz bu iş. Böyle olduğu anda işimizi zorlaştırırsın. Senin hakkınsa ve hakkını vermiyorlarsa yık, dök, bana ulaş. Nerede ulaşacaksan ulaş. Biz beraber hesaplaşalım. Ben senin işini takip edeyim.'' 
     
     SSK HASTANELERİNİN DEVRİ 

     Başbakan Erdoğan, 1 Ocak 2005 tarihinden itibaren SSK hastanelerini Sağlık Bakanlığı'na devredeceklerini belirterek, bununla ilgili bazı sıkıntıların başladığını söyledi. 
     ''Olmaz, bunun sahibi vatandaş'' şeklinde eleştirilerin yapıldığını belirten Erdoğan, bu ifadenin sakat olduğunu, hem SSK'nın, hem de devlet hastanelerinin sahibinin vatandaş olduğunu kaydetti. 
     Vatandaşların Başbakan'a ''Al benim bu kurumlarımı yönet'' dediğini ve vekalet verdiğini dile getiren Erdoğan, ''Ben neciyim ya ben buraların patronu değil miyim'' dedi. 
     ''Bu hastaneleri iyi yönetme görevinin kendisinde olduğunu, iyi yönetmediği takdirde vatandaşın bundan öncekileri olduğu gibi kendisini de göndereceğini'' söyleyen Erdoğan, şöyle devam etti 
     ''Biz bunu yapmak durumundayız. SSK hastanelerine Hazine'nin aktardığı para yıllık 22.5 katrilyon lira. O bağırıp çağıranlar var ya, böyle meydanlarda toplanıyorlar, bu sizin demokratik hakkınızdır. Bağırır, çağırırsınız, o ayrı mesele. Ama eğer kendinize çok güveniyorsanız gelirsiniz vatandaşın karşısına. Bu hastaneleri size bırakırız. Al işlet. Ama kalkıp da devletten bundan sonra 1 kuruş para isteyemezsiniz. SSK ile ilgili sağlık primlerini de sana veririz. Onu da almayız. 
     Bundan sonra bizim devlet mantığımızda küçülme var. Biz devlette obezite istemiyoruz. O devri kapatıyoruz. Biz küçülüyoruz, küçüleceğiz ve hizmet alımı yapacağız. Niçin yatırımı biz yapalım Özel sektör yapıyor zaten. Biz onlardan kaliteyi, hizmet satın almak suretiyle alalım.'' 
     
     ''HALKI ALDATMAYIN'' 

     Başbakan Erdoğan, SSK ve devlet hastanelerini tek merkezden yönetmek durumunda olduklarını belirterek, yoksa durumun iyi olmadığını söyledi. 
     ''Bundan sonra ücretsiz olarak tedavi yapılmayacak'' şeklinde sözlerin bulunduğunu ifade eden Erdoğan, ''Eline, diline dursun. Dürüst olun, halkı aldatmayın, dürüst konuşun. Böyle yalan olmaz'' dedi. 
     Erdoğan, 2005 yılı içerisinde genel sağlık sigortasının çıkartılması için hazırlık yaptıklarını, bugüne kadar devletin 13 milyon 500 bin kişiye yeşil kart dağıttığını ifade ederek, bu şekilde zaten vatandaşlara parasız sağlık hizmeti verildiğini kaydetti. 
     İnsan sağlığında maliyet hesabının olamayacağını da vurgulayan Erdoğan, ''Genel sağlık sigortası yapılınca aldatılan devlet olmaktan çıkılacak'' dedi. 
     
     ''17 ARALIK'TA MÜZAKERE SÜRECİYLE İLGİLİ TARİHİ ALACAĞIZ'' 

     Başbakan Recep Tayyip Erdoğan, 17 Aralık'ta Avrupa Birliği'nden AB müzakere süreciyle ilgili tarihi alacaklarını belirterek, ''Biz üzerimize düşeni yaptık, ödevimizi yerine getirdik. Eksik yok. Şimdi onlar test ediliyor'' dedi. 
     İstanbul Büyükşehir Belediyesi'nce düzenlenen iftar yemeğinde konuşan Erdoğan, İstanbul'un medeniyetler uzlaşmasında farklı bir adres olduğunu söyledi. 
     Erdoğan, buradan birçok medeniyetin gelip geçtiğini, şimdi ise modern dünyanın anahtarının İstanbul'da olduğunu dile getirerek, İstanbul için ne yapılsa az olacağını kaydetti. 
     Türkiye'deki ekonomik gelişmeleri anlatan ve enflasyonun tek haneli rakamlara gerilediğini, bunun bir gayret sonucu olduğunu belirten Erdoğan, hortumların kesilmeye başlamasıyla birçok sorunun çözülme yoluna girdiğini, halkın ürettiklerinin kendi kasasına ve hazinesine döndüğünü ifade etti. 
     Başbakan Erdoğan, geçenlerde marketçilerle yaptığı görüşmede kendilerine fiyatların ne olduğunu sorduğunu, onların da kendisine, sattıkları ürünlerin yüzde 70'inin fiyatlarında düşüş bulunduğunu söylediklerini anlattı. Seçim meydanlarında, ''3. yılın sonunda vatandaşın cebine bir şeylerin girmeye başlayacağı'' sözünü verdiklerini hatırlatan Erdoğan, bu sözün yavaş yavaş yerine geldiğini, çünkü alım gücünün arttığını söyledi. 
     Erdoğan, 1 Ocak'tan itibaren, sıfır efsanesiyle uğraşmayan bir Türkiye'nin olacağını belirterek, ''Artık 1 milyondan 6 sıfır gidiyor, karşınıza tek haneli rakam çıkıyor. Hayırlı olsun'' dedi. 
     Son 2 yılda bütçede yatırımlara Cumhuriyet tarihindeki en düşük parayı ayırdıklarına işaret eden Erdoğan, ''O büyük parayı ayıranlar kısa sürede yaptıklarımızı yapamadılar. Nasıl oluyor bu iş Onların 5'e yaptırdığını, biz 1'e yaptırıyoruz da onun için'' diye konuştu. 
     
     AVRUPA BİRLİĞİ 

     Başbakan Erdoğan, 3 Kasım seçimleri öncesinde, oyların kendilerine verilmesi durumunda 4 Kasım sabahı AB yolunda olacaklarını söylediklerini hatırlatarak, bir program yaptıklarını ve o program kapsamında 14 ülkeyi dolaştıklarını anlattı. 
     Erdoğan, o zaman ana muhalefet partisinin, kendisinin hangi sıfatla dolaştığını sorduğunu dile getirerek, şöyle devam etti 
     ''Sen o ifadeyi bırak. Ziyaret ettiğim ülkelerin devlet başkanları ve başbakanları hangi sıfatla karşılıyor, ona bak. 17 Aralık'ta müzakere süreciyle ilgili tarihi alacağız. O gün tarihi bir dönüm noktası. Biz üzerimize düşeni yaptık, ödevimizi yerine getirdik, kendilerine sunduk. Eksik yok. Şimdi onlar test ediliyor, sınanıyor. Kendileriyle dün de en geniş görüşmeleri yaptık. Hepsi, 'Türkiye'nin devrim niteliği taşıyan ve bu kadar süratle gerçekleştirilen çabalarını karşılıksız bırakmayacağız, zaten Türkiyesiz de bu işin olmayacağını biliyoruz' diyorlar. Şimdi bu noktadayız. Ara zirveler devam edecek. 17 Aralık'la ilgili hala sağda, solda olumsuz yaklaşımlar var, AB'ye girişin ne olup olmadığı noktasında. AB'nin içeriğinde neler olduğunu bilmeyenler konuşuyor. Ben buna üzülüyorum. AB'nin ne olduğunu bilmiyor ama yetkili makamda bulunuyor. Bu var, bunu görüyorum ve buna üzülüyorum. Önce bunu kavramak, anlamak gerekir. Ondan sonra konuş. Anlamadan, bilmeden, içeriğini kavramadan konuşmayacağız.'' 
     
     MİLLİ GELİR 

     Başbakan Erdoğan, göreve geldiğinde Ankara Ticaret Odası'nın verdiği bir rapora göre, kişi başına milli gelirin 2 bin 300 dolar civarında olduğunu, şimdi ise bu rakamın yaklaşık 4 bin dolara çıktığını belirterek, ''Türkiye'de kişi başına milli gelir 4 bin dolarlarda kalacaksa yazık olsun bu hükümetlere, yazık olsun bize. Biz, 4 bin dolarlarda tatmin olacak bir hükümet değiliz'' dedi. 
     Bu rakamın üzerine çıkacaklarını ifade eden Erdoğan, milli gelirde, 2007'ye kadar hedefin 5 bin dolar, ondan sonraki ikinci dönemde ise hedefin 10 bin dolar olduğunu bildirdi. 
     Erdoğan, bunun bir hesap, kitap işi olduğunu, işlerini iyi bildiklerini, planlı ve disiplinli bir şekilde bu yolculuğun yürüyeceğini ifade ederek, ''Bazıları bizim hesaptan anlamıyorsa bana ne. Biz hesabımızı yapmışız ve şu ana kadar da tutturmuşuz. Bu gemi yürüyor. Onların hesabına baksaydık, batacaktık. Batmadık işte. Ülke bir şantiye. 20 yıl önce başlatılan eserleri biz tamamlıyoruz'' diye konuştu. 
     Daha önce başlatılan 5 bin 500'e yakın projenin yaklaşık 2 binini bir kenara attıklarını belirten Erdoğan, ''geçmişte önüne gelenin, aklına esenin bir yana temel atarak, tribüne oynadığını'' söyledi. 
     Kendilerinin tribüne değil, neticeyi almaya oynadıklarını belirten Erdoğan, ''Tribünlere oynamak, festivallere getirilenlerin işidir. Biz icracıyız. İcracı olarak da bunu yapmaya mecburuz'' dedi. 
     
     ÖZDEN AK PARTİ'YE GEÇTİ 

     Başbakan Erdoğan, konuşmasının ardından, ANAP'tan Adalar Belediye Başkanı seçilen Coşkun Özden'e, AK Parti'ye katılması nedeniyle parti rozeti taktı. 
     Erdoğan, gençlik yıllarında Özden ile rakip takımlarda karşılıklı futbol oynadıklarını, daha önce de siyasette karşılıklı partilerde yer aldıklarını belirterek, ''Şimdi partimizin çatısı altında hizmet edeceğiz'' dedi. 
     İftar yemeğine Başbakan Erdoğan'ın eşi Emine Erdoğan, Devlet Bakanı ve Başbakan Yardımcısı Mehmet Ali Şahin, İstanbul Valisi Muammer Güler, İstanbul Büyükşehir Belediye Başkanı Kadir Topbaş, Emniyet Müdürü Celalettin Cerrah da katıldı. 
     Erdoğan, iftar yemeği çıkışında bir gazetecinin bugün oynanan Beşiktaş-Fenerbahçe maçıyla ilgili sorusu üzerine, kimseyi gücendirmek istemediği için maça gitmeyeceğini belirterek, hak edenin kazanması temennisinde bulundu. 
     
</TEXT>
</DOC>
