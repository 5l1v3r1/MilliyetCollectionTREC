<DOC>
<DOCNO> 298902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/soneko09.html </URL>
<DATE> 2004/12/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şener Medya patronluğu ve banka sahipliği birbirinden ayrılmalı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Finansal Hizmetler Yasa Tasarısını mevcut haliyle TBMM'ye göndermeyeceğiz. Bazı maddelerde değişiklik olacak'' dedi. 
     Şener, SPK'nın geleneksel Abant toplantıları çerçevesinde düzenlenen ''AB'ye Tam Üyelik Sürecinde Türk Sermaye Piyasaları Yol Haritası'' konulu toplantısında gazetecilerin çeşitli konulardaki sorularını yanıtladı. 
     Şener, Finansal Hizmetler Yasa Tasarısı Taslağı'na ilişkin bir soru üzerine, taslakta bazı değişiklikler yaparak Ocak ayı içerisinde TBMM'ye göndermeyi öngördüklerini söyledi. 
     Bir soru üzerine bireysel olarak medya patronluğu ve banka sahipliğinin birbirinden ayrılması gerektiği görüşünde olduğunu ifade eden Şener, kendisinin savunduğu bu görüşün BDDK metninde olmadığını ancak son sözün TBMM'de olduğunu kaydetti. Şener, ''Banka sahipliği konusundaki bu görüşünüzü Başbakan'a açtınız mı '' şeklindeki soru üzerine, bu konudaki görüşünü henüz Başbakan Recep Tayyip Erdoğan'a açmadığını, ancak bir milletvekili olarak ve Bakanlar Kurulu üyesi olarak bu görüşünü ifade edeceğini, konunun TBMM'de Plan Bütçe Komisyonu'nda uzun ve ayrıntılı bir şekilde tartışılacağını düşündüğünü kaydetti. ''Banka sahipliği konusundaki görüşlerinizi biraz açar mısınız şeklindeki soru üzerine Şener, Türkiye'de bankacılık sektörünün 1994-2000-2001'de önemli aşamalardan geçtiğini belirterek, şöyle devam etti 
     ''Bu aşamalardan geçerken banka ve medya sahipliği sağlıklı bilgi anlamında doğru olmuyor. Uluslararası standartlara uymuyor. Böyle bir şey yok. Sektör çok önemli. Sektörün iyiye gitmesi ekonominin iyi gitmesi fotoğrafı gibi algılanıyor. Doğru yapılacak sağlıklı ekonomik politikalar uygulanmasında güçlükler ortaya çıkıyor.'' Banka sahipliği konusunda Bankalar Birliği'nin hazırladığı bir çalışma olduğu, bu konuda bir geçiş sürecinin öngörüldüğü hatırlatılarak, bu konudaki görüşlerinin sorulması üzerine Şener, ''Geçiş süreci lazım. Geçiş süresi 3 yılda, 5 yılda olabilir.'' dedi. 
     Şener, BDDK'nın amaç maddesine IMF'nin itirazları olduğu şeklindeki sorusuna, ''İtiraz maddesi yok. İki noktada farklı görüş var. Bunlar değerlendiriliyor. Ama ana konu bu değil'' yanıtını verdi. 
     
     TMSF'NİN İSTEDİĞİ YASAL DEĞİŞİKLİK 
     TMSF'nin elindeki şirketlerin satışına yönelik istediği yasal düzenlemenin Finansal Hizmetler Yasa Tasarısı'nda yer almayacağını belirten Şener, bu konuda bir komisyon kurulduğunu, komisyonun toplantı yaptığını ve komisyon üyelerinin ilgili bakanlar ile bir kez daha biraraya geleceklerini bildirdi. 
     Şener, taslağı BDDK yerine başka bir kuruluşa hazırlatabilme yetkilerinin olduğunu, ancak hükümet olarak böyle bir iradeyi ortaya koyduklarını ve üst kuruluşa taslak metni hazırlattıklarını kaydetti. 
     Taslak metin hazırlanırken kurumlar arasında görüş farklılıkların olabileceğini belirten Şener, bu tür tartışmaların doğal karşılanması gerektiğini, ancak TBMM'de bir konunun yasalaşması için yetkinin milletvekillerinde ve tasarı sunma yetkisinin de Bakanlar Kurulu'nda olduğunu söyledi. 
     
     TASLAĞIN İSMİNİ TUTMADIM 
     Finansal Hizmetler Kanun Taslağı ismini tutmadığını ifade eden Şener, daha önceki taslaktaki isimlerinde ''oturmadığını'' kaydetti. 
     Bazı maddeleri inceleme fırsatı bulduğunu anlatan Şener, ''Sayıştay'ın sektör ile ilgili hazırladığı raporu bakana sunar'' şeklinde görüş olduğunu ve bunun yanlış olduğunu belirterek, Sayıştay yaptığı denetimin raporunu TBMM'ye göndermesi gerektiğini söyledi. 
     Şener, 169 maddelik bir taslağın içinde bazı maddelerin değişmesi ile ilgili görüşlerinin olduğunu hatırlatarak, bu görüşlerinin taslağın tamamına yönelik eleştiri olarak algılanmaması gerektiğini kaydetti 'BDDK iyi bir çalışma yapmış'' diyen Şener, ''BDDK'nın mevcut üyelerini değiştirme düşünceniz var mı '' sorusunu ise ''Gerek olmadığı kanaatindeyim'' şeklinde yanıtladı. 
     Bir gazetecinin ''Ali Balkaner'e ceza veriliyor. Murat Demirel'in üzerine neden gidilmiyor '' şeklindeki sorusuna Şener, ''Bu ne idarenin işi ne de yasama organın işi. Yargının işi.'' yanıtını verdi. 
     
</TEXT>
</DOC>
