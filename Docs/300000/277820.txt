<DOC>
<DOCNO> 277820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur07.html </URL>
<DATE> 2004/10/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sanatçıların bulunduğu uçağa bomba ihbarı 
</HEADLINE>
<TEXT>

     
     Müjdat GÖKTAŞ- Ufuk BALKİS ANTALYA DHA 
     

ANTALYA- İstanbul seferini yapan ve içerisinde özcan Deniz ile Haziran Gecesi oyuncularıyla birlikte 120 yolcusu bulunan Kayseri Uçağı, bomba ihbarı nedeniyle yapılan aramadan sonra 1.5 saat rötarlı hareket etti. 
     İstanbul'a gitmek üzere dün saat 21.00'de uçuş hazırlıklarını tamamlayan Türk Hava Yolları'na ait Boing 737-400 tipi 120 yolcunun bulunduğu Kayseri uçağına, bomba ihbarı yapılınca endişeli saatler yaşandı. THY İstanbul Rezervasyon merkezine yapılan ihbar üzerine harakete geçen görevliler Antalya THY Uçuş Oparasyon Birimi'ne haber vererek uçağın kalkışını erteletti. THY Antalya Başmüdürlüğü, emniyet güçlerini bilgilendirdikten sonra uçaktaki, içinde Özcan Deniz'in yanı sıra, Haziran Gecesi oyuncuları ile Altın Portakal Flim Festivaline katılan sanatçıların da bulunduğu 120 yolcuyu tekrar bekleme salonuna aldı. Bu sırada yolcuların endişeli oldukları görüldü. 
     Bomba uzmanları uçağı yaklaşık 1.5 saat aradıktan sonra ihbarın asılsız olduğunu belirledi. Bunun üzerine rahat bir nefes alan 120 yolcu, tekrar uçağa alındı. THY'nın Antalya- İstanbul seferini saat 21.00'de yapması gereken Kayseri uçağı, bomba ihbarı nedeniyle yapılan arama sonucu saat 22.30'da havalanabildi. 
     THY Antalya Başmüdürlüğü yetkilileri, bomba ihbarının İstanbul Rezarvasyon servisinden Özlem Kanbay adındaki görevli memura geldiğini belirtti. Yetkililer, gelen ihbarı değerlendiren İstanbul Uçuş Oparasyon Birimi tarafından kendilerine bildirildiğini ve uçağın uçuşunun emniyet güçlerine haber verilerek ertelendiğini açıkladı. 
     
</TEXT>
</DOC>
