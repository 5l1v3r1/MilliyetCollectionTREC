<DOC>
<DOCNO> 288425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur30.html </URL>
<DATE> 2004/11/12/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
"Gora" filmi seyirciyle buluştu 
</HEADLINE>
<TEXT>

     Cem Yılmaz, senaryosunu yazdığı ve başrolünü üstlendiği ''GORA'' filmini, yönetmen Ömer Faruk Sorak ve film ekibiyle Beyoğlu AFM Sineması'nda seyirciyle birlikte izledi. 
     Tüm Türkiye'de bugün 450 salonda vizyona giren filmi, Beyoğlu AFM Sineması'nda izlemek için sinemaya gelen Cem Yılmaz ve oyuncular, kapıda bekleyen seyircilerin sevgi gösterileriyle karşılandı. Daha sonra film ekibi, ''GORA''yı aralarında Tamer Karadağlı ve eşi Arzu Balkan'ın da yer aldığı sanatçılar ve seyirciyle izledi. 
     Filmin sonunda seyircilere ''Bize güldüğünüz için teşekkür ederim'' diyen Cem Yılmaz ve film ekibi bir de basın toplantısı düzenledi. 
     Yılmaz, basın toplantısına, gazetecilere ''Siz, filmi beğendiniz mi '' diye sorarak başladı. 
     Salonda seyircilerden gelen tepkilerden memnun olduğunu dile getiren Yılmaz, filmini ''eli ayağı düzgün ilk bilim kurgu komedi filmi'' olarak nitelendirdi. 
     ''Seyirci anlamında ciddi bir rakam bekleniyor'' diyen Yılmaz, filmi 2 yıl önce yaptıklarını, şimdi daha da güzelini yapabileceklerini ifade etti. 
     Cem Yılmaz, filmde argo kelimelerin yer almasına ilişkin bir soru üzerine, argo olduğunu ama edepsizlik bulunmadığını, kendisinin de böyle sevdiğini söyledi. 
     Yönetmen Ömer Faruk Sorak da söyleyeceklerini filmle söylediklerini ifade etti. 
     Filmin oyuncularından Rasim Öztekin, bu filmin beklentilere yanıt vereceğini belirterek, ''Sanıyorum GORA, rekorları alt üst edecek'' dedi. 
     Filmi izlemeye gelen Tamer Karadağlı da GORA'nın Türk sineması için önemli bir proje olduğunu kaydederek, filmi 10-15 milyon seyircinin izlemesini diledi. 
     Gösterime, filmin oyuncuları Ozan Güven, İdil Fırat, Özge Özberk, Erdal Tosun ve Özkan Uğur'un da aralarında bulunduğu film ekibi katıldı. 
     
     GORA 
     Sahte UFO fotoğrafları üretip satmaya çalışan bir halıcı, turizmci ve rehber olan Arif, bir gün uzaylılar tarafından kaçırılır. 
     GORA gezegeninin kötü kalpli komutanı Logar da dünyalılardan dedesinin intikamını almak için uğraşmaktadır. 
     Film, Arif'in dünyaya geri dönme macerasını esprili bir dille anlatıyor. 
     
</TEXT>
</DOC>
