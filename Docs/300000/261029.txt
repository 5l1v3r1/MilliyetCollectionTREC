<DOC>
<DOCNO> 261029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yasam/yas03.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacizci peşinde zincirleme ölüm 
</HEADLINE>
<TEXT>


Otoyolda tacizci kovalayan ağabey ile kız kardeşi, faciaya yol açtı. Kız kardeş araba altında can verdi. Zincirleme kazada da bir sürücü öldü 

MUTLU BOZDAĞ İstanbul 

Esenler'de, Birlik Mahallesi Atışalanı Üst Geçidi yakınında dün gece 01.00 sıralarında, Fevzi Gökçe 42 , bir süre önce eşinden ayrılan kız kardeşi Aysel Gökçe'yi taciz ettiği öne sürülen kişiyi görünce peşine düştü. 
Kovalamaca kısa süre sonra otoyola taştı. Fevzi Gökçe, süratle geçen araçlara rağmen kovaladığı kişinin ardından yolun karşısına geçmeyi başardı. Gökçe, peşinden gelen kız kardeşini de 'Yolun kenarında bekle' diyerek uyardı. Ancak, ağabeyinin peşinden yolu geçmeye çalışan Aysel Gökçe'ye, Aydın Bayhan'ın 25 kullandığı 34 GUM 44 plakalı otomobil çarptı. Çarpmanın etkisiyle yol kenarına fırlayan Aysel Gökçe 38 , olay yerinde hayatını kaybetti. 

Çarpmamak için öldü 
Arkadan gelen Abidin Onurlu da 47 , yönetimindeki 34 VE 0182 plakalı otomobille, yolda yatan Gökçe'nin cesedine çarpmamak için manevra yaparken önünde seyreden Alican Akçin 28 yönetimindeki 34 JJB 12 plakalı kamyonete çarptı. 
Kazada yaralanan Onurlu, hastane yolunda can verdi. Gökçe'nin ölümüne neden olan otomobilin sürücüsü Bayhan ise Özel Vatan Hastanesi'ne kaldırıldı. 
Ölen kız kardeşi Gökçe'yi ellerinden teşhis eden ağabey Gökçe, fenalık geçirdi. Çevredeki vatandaşlar ve polis memurlarının sakinleştirmeye çalıştığı Gökçe, kız kardeşinin bir süredir taciz edildiğini iddia ederek, "O sapık bulunmazsa bana yaşamak haram. Lütfen polis o sapığı bulsun" diyerek ağladı. 



</TEXT>
</DOC>
