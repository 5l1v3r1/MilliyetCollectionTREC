<DOC>
<DOCNO> 257083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko21.html </URL>
<DATE> 2004/07/21/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Memur emekli zam farkları 1 Ağustos'ta ödenecek... 
</HEADLINE>
<TEXT>

     Memur emeklileri, yüzde 6'lık maaş artışından kaynaklanan zam farklarını 1 Ağustos'tan itibaren almaya başlayacak. 
     Emekli Sandığı Genel Müdürlüğü'nden yapılan açıklamaya göre, kurumdan aylık alan emekli, dul ve yetimlerin 1 Temmuz'dan geçerli olan katsayı artışlarına ilişkin fark çalışmaları tamamlandı. 
     Buna göre, kurumdan emekli, dul ve yetim aylığı alanlardan 1. gruba girenler 1 aylık, 2. gruba girenler 2 aylık, 3. gruba girenler de 3 aylık fark alacak. 
     Aylıklarını Ziraat Bankası dışındaki bankalar ile PTT aracılığıyla ya da konutunda alanlara zam farkları 1 Ağustos'tan itibaren ödenecek. 
     Aylıklarını Ziraat Bankası'ndan alanların farklarla ilgili ödeme takvimi de şöyle olacak 
     -1. gün alanlara 1 Ağustos'tan itibaren -2. gün alanlara 2 Ağustos'tan itibaren -3. gün alanlara 3 Ağustos'tan itibaren -4. gün alanlara 4 Ağustos'tan itibaren -5. gün alanlara 5 Ağustos'tan itibaren 
     
     89.3 TRİLYONLUK ÖDEME 
     Bu arada yeni katsayılarla Emekli Sandığı'nda en düşük emekli aylığı 483 milyon 840 bin liradan 512 milyon 930 bin liraya yükseldi. 
     Zam farkı ödemesinde bulunulacak emekli, dul ve yetim sayısı 1 milyon 543 bin 219, bunlara yapılacak toplam ödeme de 89 trilyon 342 milyar 656 milyon 840 bin lira olarak belirlendi. 
     
</TEXT>
</DOC>
