<DOC>
<DOCNO> 273205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/dunya/adun.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarayında tutsak 
</HEADLINE>
<TEXT>


Eski saraylarından birinde hazırlanan hücrede kalan Saddam, kendisini 'Devlet Başkanı' diye tanımlarken aynı saraydaki çoğu eski bakan 80 tutuklu birbirlerine 'Bakanım' diye hitap ediyor 

DIŞ HABERLER SERVİSİ 


ABD önderliğindeki koalisyon güçlerince devrilmeden önce saraylarında gösterişli bir hayat süren Irak devrik lideri Saddam Hüseyin, Tikrit'te yakalanmasından 9 ay sonra, cezaevine dönüştürülen eski saraylarından birinde hazırlanan küçük bir hücrede hapis hayatı yaşıyor. 
The New York Times'ta dün çıkan habere göre, Saddam Hüseyin, Bağdat'taki eski saraylarından birinde 12 metrekarelik bir hücrede tutuluyor. Plastik terlikler ve Arap erkeklerinin giydiği uzun elbiselerden giyen Saddam, ABD askerlerinin kumanyalarından yiyor ve günde üç saat hücresinin dışında egzersiz yapıyor. Zamanının çoğunu Kuran ve Arapların kahramanlıklarını anlatan kitaplar okuyarak geçiriyor. 
Soykırım ve insanlık suçlarından yargılanacak olan devrik lider, her sorgusunda 24 yıllık diktatörlüğü süresince yanlış bir şey yapmadığını söylüyor. Kendisinin halen Irak'ın devlet başkanı olduğunda ısrar eden Saddam, anayasal olarak tanımlanmış pozisyonunun kendisine, yaptıklarına ilişkin yasal yetkiyi verdiğini savunuyor. Gazete okumasına izin verilmediği için Irak'taki siyasi gelişmelerden de haberdar olamayan Saddam, bir sorgu sırasında Gazi El Yaver'in yeni devlet başkanı olduğunu öğrenince çok üzülmüş. 

'Doktor olmalıydım' 
Prostatında büyüme olduğundan şüphelenilen Saddam, bir keresinde helikopterle Amerikan askeri hastanesine muayeneye götürülmüş. Testlerden geçirilen Saddam, kolundan kan alınmasının ardından sargı bezini kendisi sararak, İngilizce "Belki de politikacı olmak yerine doktor olmalıydım" demiş. 
Sarayda Saddam ile birlikte, ABD'nin hazırladığı "en çok arananlar" listesindeki 40 kişi ile birlikte 80 üst düzey tutuklu da bulunuyor. Çoğu Baas rejiminde bakan olarak çalışan bu kişiler de halen birbirlerine "Bakanım" diye sesleniyor. Saddam kimseyle görüştürülmezken, diğer tutukluların birlikte tavla, satranç, poker gibi oyunlar oynamasına izin veriliyor. Irak İnsan Hakları Bakanı Bahtiyar Amin, bu tutukluların birbirleriyle münasebetlerinde eski günlerdeymiş gibi davrandıklarını belirterek, "Hiçbir şey değişmemiş gibi davranıyorlar" dedi. 


</TEXT>
</DOC>
