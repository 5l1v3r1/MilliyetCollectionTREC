<DOC>
<DOCNO> 282811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/dunya/dun01.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanlı kampanya 
</HEADLINE>
<TEXT>


SEMA EMİROĞLU New York 


Newsweek dergisinin Amerikan seçimlerine 10 gün kala yaptığı kamuoyu yoklaması, Cumhuriyetçi Başkan George W. Bush'un, Demokrat rakibi John F. Kerry'yle yüzde 46'şarlık oy oranıyla başa baş gittiğini ortaya koyarken, Bush ve Kerry, son televizyon reklamlarında seçmenleri "kurt" ve "devekuşu" imajları ile etkilemeye çalıştı. Bush'un seçim kampanyası için yayımlanan reklamda bir ormanda sinsice bekleyen kurtların görüntüsü kullanılarak, Kerry'nin başkan olması halinde ülkenin terörizm tehlikesine açık hale geleceği ima edildi. Reklamda, "Zayıflık, Amerika'ya zarar vermek için bekleyenleri cezbeder" denildi. Buna karşılık Kerry'nin partisince yayımlanan reklamda, başı kuma gömülmüş bir devekuşu ile gökyüzüne yükselen bir kartalın görüntüleri yan yana getirildi ve "Bu zor zamanlarda tercih fırsatı verildiğinde yeniden kartal olmamız gerekmiyor mu " diye soruldu. 


</TEXT>
</DOC>
