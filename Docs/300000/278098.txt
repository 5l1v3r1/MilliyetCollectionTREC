<DOC>
<DOCNO> 278098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy24.html </URL>
<DATE> 2004/10/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Şevki Yılmaz da yeşil pasaport istiyor... 
</HEADLINE>
<TEXT>

     Rize eski Belediye Başkanı ve kapatılan Refah Partisi eski milletvekili Şevki Yılmaz, yeşil pasaport almak için Köln Başkonsolosluğu'na başvuruda bulundu. 
     AA muhabirinin aldığı bilgiye göre, Köln Başkonsolosluğu, Yılmaz'ın başvurusu üzerine Emniyet Genel Müdürlüğü'ne bir yazı göndererek, Yılmaz'ın yeşil pasaport alıp alamayacağını sordu. 
     Emniyet Genel Müdürlüğü, Şartlı Salıverilme Yasası gereğince, TBMM ve TSK'yı tahkir ve tezyif, Atatürk'ün manevi şahsiyetine hakaret, devlet büyüklerine hakaret gibi 8 ayrı suçtan hakkındaki arama kaydı kaldırılan Yılmaz'ın yeşil pasaport alabileceğini bildiren yazıyı Köln Başkonsolosluğu'na gönderdi. 
     Bu yazının ardından Yılmaz'a yeşil pasaport verileceği bildirildi. 
     
     ABDULLAH ÖCALAN'IN ÜZERİNDE ÇIKAN PASAPORT 
     Bu arada, terör örgütü elebaşı Abdullah Öcalan'ın yakalandığı sırada üzerinde çıkan Abdullah Kurt adına düzenlenmiş pasaportun sahibinin de pasaport alabilmek için emniyete başvuruda bulunduğu öğrenildi. 
     Konya Kulu doğumlu olan Abdullah Kurt'un pasaportunun kaybolmasıyla ilgili Cumhuriyet Savcılığı tarafından takipsizlik kararı verildiği bildirildi. 
     Kurt'un başvurusunun Emniyet Genel Müdürlüğü tarafından inceleneceği, kendisine pasaport verilip verilmemesi konusunda değerlendirmenin sonucunun önümüzdeki günlerde belli olacağı kaydedildi. 
     
</TEXT>
</DOC>
