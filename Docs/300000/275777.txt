<DOC>
<DOCNO> 275777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/ekonomi/eko07.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslami endeksi müşteri istedi' 
</HEADLINE>
<TEXT>


Dow Jones temsilcisi İslami endeksin Türkiye'nin AB gündemiyle öne çıkması ve bir aracı kurumun talebiyle oluşturulduğunu söyledi 

EKONOMİ SERVİSİ 

Dünyanın önde gelen endeks yapıcılarından Dow Jones Indexes'in Avrupa, Asya ve Ortadoğu'da iş geliştirmesinden sorumlu iştirakı Stoxx Ltd. İdare Müdürü Lars Hamich, 'Dow Jones Islamic Market Türkiye' endeksinin Türkiye'nin son dönemde AB gündemiyle dikkat çekmesi ve bir aracı kurumdan talep gelmesi nedeniyle yaratıldığını belirtti. 
Hamich, "Bunu isteyen bir müşterimiz vardı. Şimdi o bir ürün geliştiriyor" dedi. Kulislerde bu müşterinin Bizim Menkul Değerler ve Family Finans'ı bünyesinde bulunduran Ülker Grubu olduğu konuşuluyor. Hamich, 17 firmadan oluşan endeksin yüzde 70'ini oluşturacak firmaları şöyle açıkladı "Ereğli Demir Çelik'in bileşendeki ağırlığı yüzde 22, Arçelik'in yüzde 19, Ülker'in yüzde 13, Ford'un yüzde 10 ve Tofaş'ın yüzde 6. Hisse başına kazanç oranı da 10.73." 

'Faizi ayıklıyoruz' 
Hamich, endeksteki şirketlerin faiz gelirlerinin sorun olup olmayacağı sorusunu, "Biz şirketlerin gelir kaynaklarındaki faiz gelirlerini ayıklıyoruz" diye yanıtladı. Dow Jones İslami Endeksleri Global Direktörü Rushdi Siddiqui de bir ay önce endeksi oluşturanlara, fikir vermesi için Adana Çimento, Akçansa, Anadolu Cam, Arçelik, Aygaz, Döktaş, Çimsa ve Eczacıbaşı İlaç'ı da bildirdiklerini kaydetti. 


</TEXT>
</DOC>
