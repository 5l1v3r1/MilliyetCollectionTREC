<DOC>
<DOCNO> 285220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur43.html </URL>
<DATE> 2004/11/01/ </DATE>
<TIME> 19.59 </TIME>
<AUTHOR>  </AUTHOR>
<HEADLINE>
Jeotermal enerjisi'ni yaygınlaştırma çalışmaları... 
</HEADLINE>
<TEXT>

     Narlıdere Belediye Başkanı Abdül Batur, İzmir Jeotermal Enerjisi'nin yaygınlaştırılması çalışmalarında belediyenin isminin yer almamasını kabullenmeyeceklerini açıkladı. 
     Yazılı açıklama yapan Batur, Jeotermal Enerji'nin yaygınlaştırılması için İzmir Valiliği öncülüğünde bir takım çalışmaların yapıldığını hatırlattı. 
     İzmir Valisi Yusuf Ziya Göksu'nun büyük gayretleriyle başlatılan bu çalışmalarda son aşamaya gelindiğini anlatan Batur, şunları belirtti 
     ''Sayın Valimiz dağıtımın hızlandırılmasıyla ilgili ilk çalışmaları başlatırken bizlerle toplantı yaparak Narlıdere ve Balçova Belediyeleri'nin de bu oluşumun içinde mutlaka yer alması gerektiğini söylemişti. Ancak son günlerde bazı basın yayın organlarında, ortaklığın sadece Valilik, Büyükşehir Belediyesi ve özel sektör arasında gerçekleştirileceği yazıldı. Narlıdereli'nin evini ısıtacak olan enerjinin dağıtımında Narlıdere Belediyesi'nin olmamasını düşünmek bile mümkün değil. Çalışmalarda belediyenin adının yer almamasını kabullenemeyiz.'' Açıklamasında jeotermal enerjinin bazı kişi ve kuruluşların iştahlarını kabarttığını ifade eden Batur, açıklamasını şöyle sürdürdü 
     ''Bir anda bu kadar şirketin ortaya çıkması bazı kişilerin bu kaynakları kazanç kapısı gördüğünü gösteriyor. Oysa bizim hedefimiz jeotermali en ucuz şekilde ilçenin tamamına yaymaktır. Sanki birileri bu işi farklı yönlere çekerek belediyeleri enerji dağıtımının dışında tutmak için çaba sarf ediyor.'' 
     
</TEXT>
</DOC>
