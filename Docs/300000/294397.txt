<DOC>
<DOCNO> 294397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun26.html </URL>
<DATE> 2004/12/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ukrayna'da gözler Yüksek Mahkeme'de 
</HEADLINE>
<TEXT>

     Ukrayna'da devlet başkanlığı seçim sonuçlarıyla ilgili siyasi krizde, ''21 Kasım seçiminin geçerli olup olmadığını'' karara bağlayacak olan Yüksek Mahkeme yeniden toplandı. 
     Umutlarını Yüksek Mahkeme'ye bağlayan muhalefet lideri Viktor Yuşçenko yandaşları, mahkemeden bugün Viktor Yanukoviç'in kazandığı açıklanan resmi seçim sonuçlarının iptal edilmesini bekliyorlar. 
     Yuşçenko'nun avukatı Mykola Poludenyi, mahkemenin seçimin geçerli olmadığı yönünde karar alması halinde yeni seçimin, mahkemenin kararı açıklandıktan sonraki ilk pazar günü yapılması gerektiğini söyledi. 
     Kiev sokaklarındaysa muhalefetin kurduğu çadırlarda protestocuların bekleyişi sürüyor. Ülkenin çeşitli yerlerinden göstericiler konvoy halindeki otobüslerle kente geliyor. 
     
     POLONYA'DAN ŞİDDET UYARISI 
     Bu arada, Polonya Devlet Başkanı Aleksander Kwasniewski, Ukrayna'daki durumun şiddete yol açacağı endişesini taşıdığını açıkladı. 
     Geçen hafta iki kez arabulucu olarak Kiev'e gelen Kwasniewski, Polonya radyosunda yayınlanan demecinde, gösterilerin her yeni gününün ve her yeni gerilimin, durumu daha güç ve kontrol etmesi daha zor bir hale getirdiğini belirtti. 
     Böyle bir durumda kendiliğinden ya da kışkırtıcı bir eylem sonucunda kıvılcımın mümkün olduğunu vurgulayan Kwasniewski, bunun da en büyük tehdit olduğuna dikkat çekti. 
     Muhalefet lideri Yuşçenko yanlıları yaklaşık 2 haftadır Kiev sokaklarından ayrılmıyorlar. 
     
</TEXT>
</DOC>
