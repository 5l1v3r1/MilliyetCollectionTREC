<DOC>
<DOCNO> 264279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/siyaset/axsiy01.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'yı kurtaracak karar çıktı 
</HEADLINE>
<TEXT>


Yargıtay, telefonu dinlenen zanlının görüştüğü kişilerin söylediklerinin aleyhte delil oluşturmayacağı kararı aldı 

GÖKÇER TAHİNCİOĞLU Ankara 


MİT Dış Operasyonlar Daire Başkan Yardımcısı Kaşif Kozinoğlu'yla Alaattin Çakıcı dosyasını görüştüğü ortaya çıkan Yargıtay Başkanı Eraslan Özkaya'nın başkanlık yaptığı Yargıtay 1. Başkanlar Kurulu Başkanlık Divanı , Neşter - 2 soruşturması sırasında, h kim kararıyla telefonu dinlenen zanlının görüştüğü kişinin söylediklerinin aleyhte delil oluşturmayacağı kararı aldı. Bu kararın, Özkaya hakkında açılacak soruşturmanın kapatılmasını da sağlayabileceği anlaşıldı. 29 Haziran tarihli kararda, zanlıların işledikleri iddia edilen eylemlere tek cümleyle değinilirken, "telefon dinleme" 3.5 sayfa anlatıldı. 
Neşter - 2 kapsamında bazı h kimlere baskı yaptığı iddia edilen 9 Yargıtay üyesinin telefon görüşmelerinin, aleyhte delil olarak kabul edilebilmesi için, görüştükleri zanlılar gibi mahkeme kararına gerek duyulduğu vurgulandı. 

Suç işlemedikleri belirtildi 
Bunun, "yasadışı elde edilen kanıt ve yasak sorgu" sayılacağı savunulan kararda, telefonları h kim kararıyla dinlenen iki kişinin, üçüncü kişi hakkında yaptığı konuşmaların üçüncü kişi aleyhine delil olamayacağı kaydedildi. 6 sayfalık kararda 9 Yargıtay üyesi hakkındaki iddialar için sadece, "Kaldı ki tüm kanıtların yasal olduğu varsayılsa da, haklarında soruşturma yapılan kişiler yönünden suç unsurlarının oluşmadığı görüşüne varılmıştır" denildi. Böylece, Yargıtay üyelerinin, Çıkar Amaçlı Suç Örgütleri Kanunu, çeteye yardım ve yargıyı baskı altına alma suçlarını işlemedikleri belirtildi. 
Yargıtay kulislerinde, "reform" olarak gösterilen ve telefon dinlemeleri için yeni bir yorum getiren karar olumlu karşılandı. Ancak kulislerde, Yargıtay Başkanı'nın da etkisiyle oluşturulan bu içtihadın daha önceki telefon dinlemesi yapılan davalarda oluşturulmamış olmasına ve zamanlamasına dikkat çekildi. 
Özkaya hakkındaki iddiaların soruşturulması, Yargıtay'ın en üst makamları için yapılan seçim sürecine denk gelecek. Özkaya aralıkta emekliye ayrılacak. Soruşturma uzun sürerse, aralık başında Yargıtay Başkanlığı seçimi yapılırken devam edecek. Başkanlık Divanı'nı toplamakla görevli olan Yargıtay 1. Başkanvekili Maten Kaban da ekim başında emekliye ayrılacak. 


</TEXT>
</DOC>
