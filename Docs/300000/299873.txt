<DOC>
<DOCNO> 299873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko36.html </URL>
<DATE> 2004/12/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şener Milli gelir, 2001 yılına göre ikiye katlandı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, milli gelir rakamının 2004 yılında, 2001 yılına göre ikiye katlandığını belirterek, ''Bizim kendi yönetim anlayışımız ise sadece bugünü değil yarınları da garanti altına almaya çalışmaktır. Mart ayında DİE, Avrupa standardına göre milli gelir hesaplamasına gidecek, O zaman Türkiye'nin milli geliri şu anki rakamlardan yüzde 35-45 daha fazla çıkacaktır'' dedi. 
     Şener, Ankara Ticaret Odası'nın ATO , ''2002-2003 yıllarında en çok kurumlar ve gelir vergisi ödeyen, en fazla ihracat yapan, hizmet sektöründe en fazla döviz getiren nakliyeciler ile müteahhitlik firmalarına'' verdiği ödül törenine katıldı. 
     ATO'da düzenlenen törende yaptığı konuşmada Şener, içinde yaşanılan çağın rekabet çağı olduğunu ve bunu kullanabilenlerin güçlü olduğunu ifade ederek, iktidar olarak kendilerinin de Türkiye'nin rekabet üstünlüğünü yakalayabilmesi için, hiçbir şeyi atlamamaya çalıştıklarını söyledi. 
     Hükümetin ekonomik ve siyasal alanda istikrar ve güven ortamını sağlamaya çalıştığını kaydeden Şener, ''Yıllardır ekonomiyi dalgalandıran politikalardan uzaklaşmaya çalışıyoruz. İktidar olarak güven ve istikrar ortamını sağlamaya çalışıyoruz. Aksi takdirde uluslararası rekabeti aşmamız mümkün değildir'' diye konuştu. 
     
     ENFLASYONLU JENERASYON 
     Enflasyonsuz bir Türkiye, sürdürülebilir büyüme hedefini yakalayan, kamu borç stokunun kontrol altın alındığı bir ülke yaratma çabası içinde olduklarını anlatan Bakan Şener, kendisini örnek vererek, ''Benim jenerasyonum hiç düşük enflasyon görmedi. Bizim jenerasyon ilk defa 2 yıl önce düşük enflasyonu tanıdı'' diyerek, şöyle konuştu 
     ''Türkiye'de 2007 yılında enflasyon yüzde 4 olacak. Bunu 3 yıl içinde gerçekleştireceğiz. Ayrıca milli gelir rakamlarının artmasının yolu büyümede yatmaktadır. 1990 ile 2002 arasında yani 12-13 yılda ortalama yüzde 2.5 oranında büyümüşüz. Bu Türkiye'nin potansiyeli değildir. 1998-2003 arasında ortalama büyüme sıfırdır. Yerinde saymıştır, bunu aşmak için gereken çaba gösterilmiştir. 2003 yılında yüzde 5.9, 2004 yılında yüzde 10 civarında büyüme yaşanacaktır. Bundan sonraki aşamalarda yüzde 5 büyümeyi hedeflemiş durumdayız. 
     Milli gelir 2001'de 144 milyar dolardır. 2004 yılında ise 293 milyar dolara ulaşmıştır... Milli gelir rakamı ikiye katlanmıştır. Bizim kendi yönetim anlayışımız ise, sadece bugünü değil yarınları da garanti altına almaya çalışmaktır. 
     Bu yüzden 3 yıllık kısa vadeli, 15-20 yıllık süreleri kapsayan uzun vadeli ekonomik projeksiyonlar yapıyoruz. Bu projeksiyonlar içinde 2020 yılında 1 trilyon 139 milyar dolar milli gelir hedefliyoruz. Bu Türkiye için imkansız değildir. Türkiye girişimcilik potansiyelinin yüksek olduğu ülkelerden biri olarak gözükmektedir.'' 
     
     MİLLİ GELİR ARTACAK 
     ''Türkiye'nin ufku açıktır'' diyen Şener, bu ufkun her daim açık olması için hükümetinin kurumsal yapıları gözden geçirmekte olduğunu ve art arda yasa teklifleri sunarak kurumsal yapıyı daha fazla güçlendirmenin yollarının arandığını söyledi. 
     Bütün bunların sonucunda yeni bir Türkiye'nin inşa edileceğini vurgulayan Bakan, Türkiye'nin milli gelir hesaplamasının şu anda farklı olduğunu bildirdi. ''Mart ayında DİE Avrupa standardına göre bir başka deyişle AB normlarına göre milli gelir hesaplamasına gidecek. O zaman Türkiye'nin milli geliri, şu anki rakamlardan yüzde 35-45 daha fazla çıkacaktır'' diyen Şener, gösterilecek gayretlerle AB ile bu alandaki makasın da kapanacağını ifade etti. 
     Konuşmasında, ihracat verilerine de yer veren Şener, bu yıl ihracatın 60 milyar dolarla sonuçlanacağını ve bu trendin sonraki yıllarda devam edeceğine dikkat çekerek, ''3 yıl sonra 94 milyar dolar ihracat rakamına ulaşılacak'' dedi. Şener işadamlarına iltifat ederek, ''Demek ki bu dinamik yapı vardır, bunun harcı da işadamlarımızdır'' ifadesini kullandı. 
     Bakan Şener konuşmasının son bölümünde, vergi dairelerinin duvarında ''kendi iradesiyle vergilendirilen halk millettir'' ibaresinin bulunduğunu hatırlatarak, Türkiye'de beyan sisteminin geçerli, verginin de vatandaşlık görevi olduğunu söyledi. Yüksek vergi oranlarının girişim potansiyelini etkilediğini, bu nedenle hükümetin vergi oranlarını belli perspektif içinde düşürmeye çalıştığını belirten Şener, bu politikanın gelecek yıllarda devam edeceğini sözlerine ekledi. 
     
     İZLENİMLER 
     ATO Başkanı Sinan Aygün, ödül törenine gelen konuklarını Mehter Takımı'nın çaldığı marşlar eşliğinde kapıda karşıladı. 
     Ödül törenine, TBMM Başkanı Bülent Arınç, Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan, Çalışma ve Sosyal Güvenlik Bakanı Murat Başesgioğlu, Ulaştırma Bakanı Binali Yıldırım, Milli Savunma Bakanı Vecdi Gönül, Sanayi ve Ticaret Bakanı Ali Coşkun, Tarım ve Köyişleri Bakanı Sami Güçlü, milletvekilleri, Büyükşehir ve ilçe belediye başkanları ile ödül alacak işadamları katıldı. 
     Geçen yıl İstanbul'da meydana gelen patlamalar nedeniyle ertelenen 2002 yılına ait ödüller de, bu yıl sahiplerine verildi. ATO Konferans Salonu bayraklarla donatılırken, bu yıl ödül alanların plaketleri Türk bayrağı biçiminde düzenlendi. 
     Ayrıca, Ankara Büyükşehir Belediye Başkanı Melih Gökçek ile Yenimahalle, Çankaya, Altındağ ilçe belediye başkanlarına şükran plaketleri verildi. 
     Ödüller, TBMM Başkanı Bülent Arınç, Milli Savunma Bakanı Vecdi Gönül, Ulaştırma Bakanı Binali Yıldırım, Sanayi ve Ticaret Bakanı Ali Coşkun tarafından verildi. 
     Devlet Bakanı ve Başbakan Yardımcısı Abdüllatif Şener ile Devlet Bakanı Ali Babacan, başka programları nedeniyle toplantıdan erken ayrıldılar. 
     
</TEXT>
</DOC>
