<DOC>
<DOCNO> 286022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun42.html </URL>
<DATE> 2004/11/04/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Bush'un seçim sonrası ilk basın toplantısı 
</HEADLINE>
<TEXT>

     ABD'de ikinci dönem için başkan seçilen George W. Bush, seçim başarısının ertesinde, ''Düşman yenilgiye uğratılana kadar mücadeleye devam edeceği'' konusunda söz vererek, tüm ülkeleri, terörle mücadele için birleşmeye çağırdı. 
     Bush, seçimden sonra düzenlediği ilk basın toplantısında, ''Bu mücadele, her medeni ülkenin kazanmayı umut ettiği bir mücadeledir. Geçmişteki anlaşmazlıklarımız ne olursa olsun aynı düşmana sahibiz ve halklarımızı korumak için ortak görevlerimiz var'' dedi. 
     
     ORTADOĞU 
     Ortadoğu'daki barışın dünya istikrarı için çok önemli olduğunu belirten Bush, ''Ortadoğu'da barışın sağlanması, dünya barışı için çok önemli. Başkan olduğumdan beri Ortadoğu'da barışın sağlanması için çalıştım. Dostumuz İsrailliler için sınırlarındaki Filistin'in barış içinde olması, Filistin halkı için barış ve umut dolu bir geleceğin olması önemli'' diye konuştu. 
     
     IRAK 
     Bush, ABD'nin, Irak'ta ocak ayında yapılacak genel seçimler ve ülkedeki istikrarın sağlanması için Irak hükümetiyle beraber çalışacağını söyledi. 
     ABD Başkanı Bush, ''Irak'taki seçimler ve ülkede istikrarın sağlanması için Irak hükümetiyle beraber çalışacağız. Askerleri eğitmeye devam edeceğiz. Komutanlarımız görevlerini yerine getirmek için her şeye sahip olacak'' dedi. 
     Irak savaşının ABD'ye maliyeti konusundaki bir soru üzerine Bush, ''gerçekçi'' bir değerlendirme için bu konuda ilgili bakanlıklarla görüştükten sonra açıklama yapacağını belirtti. 
     
     KABİNEDE DEĞİŞİKLİK 
     ABD Başkanı Bush, kabinede ve Beyaz Saray çalışanlarında değişikliklerin olacağını, ancak bu konuda henüz bir karar alınmadığını söyledi. 
     Bush, ''Hükümet ve Beyaz Saray çalışanları konusunda bir karar vermedim. Değişiklikler olacak, ancak ne gibi değişiklikler olacağını bilmiyorum. Değişikliklerin olması kaçınılmaz. Bu her yönetimde olur'' diye konuştu. 
     
     ''DİNİNİZ NE OLURSA OLSUN SİZİN BAŞKANINIZIM'' 
     Bush, ''Dininiz ne olursa olsun başkanınızım. Din konusunda benimle tamamen aynı fikirde olmanızı beklemiyorum. Aslında, hiçbir başkan halka kendi dinini kabul ettirmeye zorlamamalıdır'' dedi. 
     ABD Başkanı Bush, ''Oy veren herkese teşekkür ederim. Yahudi, Hıristiyan ya da Müslüman olanlar da Amerikalıdır'' diye konuştu. 
     
</TEXT>
</DOC>
