<DOC>
<DOCNO> 288447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/dunya/dun02.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail basını Barış için yeni çağ başladı 
</HEADLINE>
<TEXT>


İsrail'de gazeteler, Yaser Arafat'ın ölümünü olumlu bir gelişme olarak yorumladı. Tüm gazeteler, Arafat'ın ölümüyle, taraflar arasında barış şansı doğduğunu yazdı 

DIŞ HABERLER SERVİSİ 


İsrail basınında dün öne çıkan manşetlerde, Yaser Arafat'ın ölümünün İsrail ve Filistin arasında barış için yeni bir şans olduğu değerlendirmeleri yapıldı. Yediot Ahronot gazetesi, "Yeni Çağ" başlığıyla verdiği haberinde, Filistinlilerin gelecek kaygılarına cevaben, "Cevap İyi olacak. Hem sizin hem de bizim için" ifadesi kullanıldı. Gazete, Başbakan Ariel Şaron'un, Arafat'ın nefesini ensesinde hissetmeyecek olan ilk İsrail Başbakanı olduğunu vurgularken, "Acaba Şaron bu önceliği akıllı bir şekilde kullanmayı biliyor mu " sorusu soruldu. 
Maariv gazetesi de, "Yeni Ortadoğu" başlığıyla verdiği haberinde, Arafat'ın ölümüyle birlikte Filistinlilere yaşam ve umudu miras bıraktığını kaydetti ve "Onlar da bizim gibi nefes alıp veriyorlar" denildi. Gazete, Arafat'ın hiçbir zaman İsrail'de sevilmediğinin, ancak barış sürecinin balayı döneminde kamuoyunun gözünde dayanılabilir bir kişi haline geldiğinin de altını çizdi. Ancak gazete, İsrail'e karşı düzenlenen ve 1000 kişinin ölümüne yol açan saldırıların arkasında Arafat'ın olduğunun ortaya çıkmasıyla bu görüşün de kaybolduğunu kaydetti. Haaretz ise, Arafat'ın ölümüyle birlikte Ortadoğu barış sürecinde yeni bir şansın ortaya çıktığını belirtti. 


</TEXT>
</DOC>
