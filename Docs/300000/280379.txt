<DOC>
<DOCNO> 280379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy10.html </URL>
<DATE> 2004/10/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Avrupa Parlamentosu Türkiye raportörü Değişimleri daha iyi anlatın 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa Parlamentosu'nun Türkiye Raportörü Camille Eurlings ile görüştü. 
     Başbakanlık Yeni Bina'da yapılan görüşmenin ardından gazetecilerin sorularını yanıtlayan Eurlings, Türkiye'nin, reform sürecinde geçirdiği değişimleri Avrupa'ya daha iyi anlatması gerektiğini söyledi. 
     Eurlings, müzakerelerin sonunda Türkiye, özgürlük, demokrasi, dini haklar ve ordunun statüsü gibi konularda ''tam bir Avrupa ülkesi'' standartlarına erişirse, insanların büyük çoğunluğunun, Türkiye'nin üyeliğiyle AB'nin güçleneceğini, bu durumun Avrupa'nın çıkarına olduğunu düşüneceği görüşünü dile getirdi. 
     Türkiye'nin son iki yılda çok büyük gelişmeler gösterdiğini belirten Eurlings, Türkiye'de artık gerçek anlamda insan haklarından, demokrasiden, işkenceye karşı ''0 toleranstan'' söz edildiğini belirtti. 
     Eurlings, Türkiye'nin kanunları değiştirmedeki hızını uygulamada da göstermesinin çok önem taşıdığını kaydederek, uygulamanın da uzun yıllara yayılmaması, gelecek yıldan itibaren mümkün olduğunca çabuk hayata geçirilmesi gerektiğini vurguladı. ''Bence Türkiye, içerideki değişimlerine şimdiki hızında devam etmeli, 17 Aralık'tan sonra durmamalı'' diye konuşan Eurlings, Türkiye'nin, gerçekte işkencenin olmadığını, herkes için tam özgürlüğün bulunduğunu ortaya koyma çabalarına devam etmesi ve Türk halkına, değişimin Avrupa için değil, kendilerinin yararına olduğunun anlatılması gerektiğini ifade etti. 
     Avrupalıların çoğunluğunun Türkiye'ye karşı iyi duygular beslediğini de söyleyen Eurlings, ''Türkiye, Avrupa'nın geri kalanına, yapılan değişimleri daha iyi anlatmalı, Türkiye'nin diğer Avrupalı ülkeler gibi tamamen açık bir ülke olduğunu ifade etmeli. Bu bence, Avrupalıların, Türkiye'deki değişimlerin 17 Aralık'tan sonra da devam edeceğini anlamaları açısından gerekli '' diye konuştu Avrupa Parlamentosu Türkiye Raportörü Eurlings, dini özgürlükler konusunda da bir örnek vererek, ''Brüksel'de cami bulunmasıyla Türkiye'de kilise bulunması'' arasında aynı derecede rahatlık olması gerektiğini söyledi. 
     
</TEXT>
</DOC>
