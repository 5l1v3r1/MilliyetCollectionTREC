<DOC>
<DOCNO> 258456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun09.html </URL>
<DATE> 2004/07/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
"Madrid, Avrupa'nın ABD'den uzaklaşması için bir ders olmalı" 
</HEADLINE>
<TEXT>

     Şenhan Bolelli 

İspanya'nın başkenti Madrid'te 11 Mart'ta meydana gelen ve 192 kişinin ölümüne yol açan terörist saldırılarla bağlantılı olduğu gerekçesiyle Milano'da tutuklanan Rabei Osman El Said Ahmed, ''Madrid'in, Avrupa'nın ABD'den uzaklaşması için bir ders olması gerektiğini'' söyledi. 
     İtalyan polisi tarafından yakalanan ''Mısırlı'' lakaplı El Said Ahmed'in, geçtiğimiz 5 Haziran tarihinde arkadaşlarıyla yaptığı konuşmanın kayıtları basına verildi. 
     ABD Başkanı George Bush'un Roma'ya yaptığı ziyaret ile aynı günde arkadaşlarıyla konuşan El Said Ahmed, ''Madrid, Avrupa için bir ders olmalı ve Amerikalılar'dan uzaklaşmak zorunda olduğunu anlamalı. Berlusconi Hükümeti, köpeğin Bush izlediği yöntemleri izliyor. Tanrıların, bu Berlusconi hükümetini ortadan kaldırmasını umut ediyorum, çünkü diktatör ve İslam'ın muhbiri. Umuyoruz ki tanrılar onlara bir felaket verir ve böylece İtalya da bir felaket yaşar'' ifadelerini kullandı. 
     Bush'un gelmesinden dolayı Roma'da alınan güvenlik önlemlerinin ''hiçbir anlama gelmediğini'' savunan ''Mısırlı'' lakaplı teröristin, ''Eğer istersek vurabiliriz. Suçlu Berlusconi, o bir diktatör. Aznar ile aynı sonu paylaşacak'' açıklamasında bulunduğu belirtildi. 
     11 Mart'taki terör saldırısının ardından ''tüm Araplar ve İspanyollar meydanlara çıkıp Katil Aznar diye bağırdılar'' diyen El Said Ahmed, İspanya'da 14 Mart'taki seçimlerden sonra göreve gelen Başbakan Jose Luis Rodriguez Zapatero'nun, ''hemen Arap dünyasının değerlerini anlayıp, diyalog yolu açtığını'' savundu. 
     Geçtiğimiz 7 Haziran tarihinde Milano'ya 60 kilometre mesafede yakalanarak hapse atılan El Said Ahmed'in İspanya'ya iade edilmesi işlemleri 14 Temmuz tarihinde Milano Savcılığı'nın kararıyla başlarken, iade işleminin ay sonunda gerçekleşmesi bekleniyor. 
     
</TEXT>
</DOC>
