<DOC>
<DOCNO> 298192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko19.html </URL>
<DATE> 2004/12/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Memur-Sen Ekonomik dengenin faturası, emekliye, çalışana kesilmesin 
</HEADLINE>
<TEXT>

     Memur-Sen Genel Başkanı Ahmet Aksu, memurların emekli ikramiyelerinin devlet iç borçlanma veya hisse senedi şeklinde ödenmesinin kabul edilemeyeceğini belirterek, ''Ekonomik dengenin faturası, alınteriyle çalışıp, o parayı kazanan emekliye, çalışana fatura edilmesin'' dedi. 
     Aksu, yaptığı yazılı açıklamada, ''Emeklilik Sigortası Kanun Taslağı''nda, emeklilik ikramiyesine ilişkin herhangi bir düzenlemeye yer verilmediğini kaydetti. 
     Memur-Sen Genel Başkanı Aksu, memurların yaşlılık dönemlerinin en önemli güvencesi olan emekli ikramiyelerinin, devlet iç borçlanma veya hisse senedi şeklinde ödenmesinin, çalışanların 20-25 yıllık birikimlerinin zayi edilmesi demek olacağını ifade etti. 
     ''Ekonomik dengenin faturasının, alınteriyle çalışıp, o parayı kazanan emekliye, çalışana fatura edilmemesini'' isteyen Aksu, kişilerin emekliliklerinde rahat bir yaşama kavuşturulması gerekirken, tam tersine, hayatlarının giderek zorlaştırılmasının kabul edilemeyeceğini belirtti. 
     Aksu, ''Emeklilerin yaşam şartları, emeklilik yaşı, emekli aylıkları ve ikramiyesi, emek örgütleriyle, insan onuruna yakışır bir seviyeye, en az AB standartlarına bir an önce getirilmelidir. Taslağın, sivil toplum örgütlerinin görüşleri alınarak, yeniden düzenlenmesini istiyoruz'' dedi. 
     
</TEXT>
</DOC>
