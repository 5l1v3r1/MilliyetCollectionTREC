<DOC>
<DOCNO> 296175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun25.html </URL>
<DATE> 2004/12/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Lüksemburg Türkiye ile ilgili görüşümüz değişti, geri adım atamayız 
</HEADLINE>
<TEXT>

     Lüksemburg Başbakanı Jean-Claude Juncker, daha önce Türkiye'nin AB üyeliğine karşı çıktığını, ancak bu konudaki fikrini değiştirdiğini söyledi. 
     Juncker, Die Welt gazetesine yaptığı açıklamada, ''AB dönem başkanı olarak 1997 yılında AB'nin çok fazla genişleyeceğinden endişe duyduğum için, Türkiye'ye üyelik statüsü verilmesine karşı çıktım. Türkiye de bazı konularda, özellikle insan hakları konusunda AB standartlarına uymaya yanaşmıyordu. O zamanki fikrim bana büyük sıkıntı yarattı ve az takdir gördüm. Bugün bu görüşte olsam daha fazla takdir görürdüm ve daha az sıkıntım olurdu, ancak fikrimi değiştirdim'' dedi. 
     ''Türkiye'nin AB üyeliğini neden destekleme kararı aldığına'' ilişkin soru üzerine de Juncker, ''Türkiye, çok büyük ilerlemeler sağladı. Tüm ülkeyi güçlü bir reform iradesi sardı. Bu iradenin sekteye uğraması ne bizim ne de Türkler için iyi olur. İnsan hakları konusunda da Türkiye açık bir şekilde Avrupa yolunda ilerliyor. 11 Eylül de bu konuda önemli rol oynuyor'' diye konuştu. 
     Juncker, ''ABD'deki 11 Eylül saldırılardan sonra ortaya çıkan durumun Türkiye'nin AB'ye alınması için bir neden oluşturup oluşturmadığına'' ilişkin soruyu da şöyle yanıtladı 
     ''ABD'deki ve İspanya'daki saldırılardan dolayı kültürler ve dinler arası diyalogun önemi yeniden ön plana çıktı. Türkiye'ye şimdi sırtımızı çevirirsek bu, İslamiyet'e karşı bir tutum olarak algılanabilir. Ayrıca Türkiye'ye 40 yıldan bu yana şartları yerine getirdiği takdirde üyelik vaat edip, şimdi geri adım atamayız. Bu nedenle Türkiye'ye tam üyelik yerine 'imtiyazlı ortaklık' önerilmesi de doğru değildir.'' Lüksemburg Başbakanı Juncker, ''AB'nin Ukrayna'ya da üyelik teklif etmesi gerekir mi '' sorusu üzerine, ''Ukrayna'ya tam üyelik perspektifi verilmesine karşı ancak uyarıda bulunabilirim. Türkiye ile ilgili tartışmadan aslında hepimizin ders almış olması lazım. Ukrayna ile stratejik önemine uygun özel bir ilişki kurmamız gerekir'' dedi. 
     
</TEXT>
</DOC>
