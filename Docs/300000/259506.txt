<DOC>
<DOCNO> 259506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/spor/spo15.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Hikmet Kandeydi Avrupa Şampiyonu 

DANİMARKA'DA yapılan Avrupa Veteranlar Atletizm Şampiyonası'nda Hikmet Kandeydi, 70 - 74 yaş dekatlonda 7 bin 250 puanla, sırıkla yüksek atlamada ise 2.85'lik dereceleriyle Avrupa şampiyonu oldu. 55-59 yaş 100 metre engellide Murat Kaçar 15.90'la, 75-79 yaş sırıkla yüksek atlama Vedat Dinler 2.10'la, bayanlar 35-39 yaş yüksek atlamada da Ayca Kurtcan 1.50'yle Avrupa üçüncülüğünü elde etti. 

Cemal Aydın'dan yaylım ateş 

ANKARAGÜCÜ Başkanı Cemal Aydın, Kulüpler Birliği Vakfı başkanlığını dün resmen bıraktı. Aydın, "Bizim felsefemiz beraberlikti. Son zamanlarda yalpalama gördüm. Parçalanmışlığı seçim döneminde bizzat yaşadım. Federasyon başkanlığı için saf değiştirenler oldu. MHK seçiminde birlik olalım dedik, onu da başaramadık" dedi. 

Bıçakçı'nın özlemi 

FUTBOL Federasyonu Başkanı Levent Bıçakçı, kulüplerin stadlarda özel güvenlik önlemleri almasını desteklediklerini, hedeflerinin aileleri de maça çekmeye çalışmak olduğunu söyledi. Kızı Aslı ile birlikte baba ocağı Kayseri'ye giden Bıçakçı, "Maçlara ailelerin gelmesi holiganizmin önlenmesi açısından büyük önem taşıyor" dedi. 

Gouda imzaladı 

YENİ sezon hazırlıklarını ara vermeden sürdüren Ankaragücü, Mohamed Gouda ile sözleşme imzaladı. Başkan Cemal Aydın, Mısırlı oyuncunun çok kaliteli bir isim olduğunu belirtip, Türkiye liglerinde ses getireceğini iddia etti. 

Azar, Benfica'da 

NORVEÇ'İN Rosenborg takımında forma giyen Türk asıllı oyuncusu Azar Karadaş, üç yıllığına Portekiz'in Benfica kulübü ile anlaştı. Hatay'ın Altınözü ilçesine bağlı Tokaşlı Köyü'nden 1970'li yıllarda Norveç'e göçen bir ailenin çocuğu olan 23 yaşındaki Azar Karadaş, "Çok mutluyum" dedi. 

Gençler sezonu açtı 

GENÇLERBİRLİĞİ, sezonu görkemli bir şölenle açtı. Çok sayıda taraftarın katıldığı açılış töreninde bir konuşma yapan Başkan İlhan Cavcav, "Avrupa'da ses getiren ve ligde de bu sezon şampiyonluğa oynayan bir ekip olarak, tüm Ankaralıları maçlarımıza davet ediyoruz" dedi. İbrahim Tatlıses'in bir konser verdiği geceye Ersun Yanal da geldi. 

Salyers, Fener'de 

BASKETBOLDA Fenerbahçe, ABD'li oyuncu Marc Salyers ile bir yıllık sözleşme imzaladı. Sarı - Lacivertli takımın menajeri Nedim Karakaş, OYAK Renault'un eski oyuncusu, 25 yaşında ve 2.04 metre boyundaki Salyers ile faks yoluyla sözleşme imzaladıklarını açıkladı. 

Potada galibiz 

BASKETBOL Milli Takımımız, Uluslararası Bayanlar Ankara Turnuvası'nda Yeni Zelanda'yı 82-69 yenerek ikinci maçından da galibiyetle ayrıldı. Günün diğer karşılaşmalarında ise Nijerya, Almanya'yı 75-73, Litvanya da Romanya'yı 96-50 yendi. 

Petkoviç'e davet 

KONYASPOR, bir süredir denediği kaleci Petkoviç ile masaya oturma kararı aldı. Teknik Direktör Sakıp Özberk, "Yönetim ile Petkoviç'in menajerleri arasında yapılacak görüşme sonrası durum netlik kazanacak. Belki de ikinci bir kaleci almayı düşünebiliriz" dedi. 

Hazırlık maçları 

Samsunspor - Orduspor 3 - 1 
İstanbulspor - Gaziosmanpaşa 2 - 0 
İstanbulspor - Bakırköyspor 2 - 0 
Ç.Rizespor - A.Sebatspor 0 - 1 
Konyaspor - Aksaray 2 - 0 
Not İstanbulspor dün iki hazırlık maçı oynadı. 


</TEXT>
</DOC>
