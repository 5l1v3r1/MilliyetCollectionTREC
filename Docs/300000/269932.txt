<DOC>
<DOCNO> 269932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/spo03.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'a müjde 
</HEADLINE>
<TEXT>


Galatasaray, 384 bin metrekarelik Seyrantepe Arazisi'nin kullanım hakkını resmen aldı. İzin için gerekli olan tüm imzalar dün tamamlandı, iş bitti 

CÜNEYT KARAKAYA 


Başkan, Ankara'da idi 
ASLAN'IN kurtuluşu gözüyle bakılan Seyrantepe Projesi'nde dün imzalar tamamlandı ve 384 bin metrekarelik arazinin üst kullanım hakkı resmen Galatasaray'ın oldu. Başkan Özhan Canaydın ile mali işlerden sorumlu başkan yardımcısı Refik Arkan'ın dün Ankara'da yaptığı girişimler sonuçlandı. Daha önce devlete devredilmesi düşünülen Ali Sami Yen Stadı'nın üst kullanım hakkının da Cim - Bom'da kalacağı öğrenildi. 

200 bin dönüm tesislere 
ANLAŞMAYA göre arazinin 200 bin metrekaresini yeni Ali Sami Yen Stadı'nın inşaatı ve spor kompleksleri için kullanacak olan Galatasaray, geri kalan 184 bin metrekarelik alanda ise özel bir bankayla anlaşarak toplu konut yapacak. Özel firmadan bu arazi için belli bir ücret alacak olan Aslan, tüm arazinin üst kullanım hakkı karşılığında daha sonra devletin belirleyeceği bir kira bedeli ödeyecek. 

1 numara Hagi 

RAŞİT ALTUN 

Hakan ile şakalaştı 
SAMSUNSPOR ile oynanacak lig maçının hazırlıklarına dün yaptığı iki antrenmanla devam eden Galatasaray'ın sabah idmanında "Hagi şov" vardı. Kaleci Hakan'a attığı şutların golle sonuçlanmasının ardından genç oyuncuyla şakalaşan Rumen hoca, daha sonra eldivenleri giydi, kaleye geçti. Arda, Mülayim ve Uğur'un gollerine engel olamayan Hagi, Ümit Karan ve Arif'i zorladı. 

Biletler satışta 
CİM - BOM akşam da basına kapalı bir çalışma gerçekleştirdi. Sakatlığı süren Suat Usta ve milli takımdan sakat dönen Ergün Penbe salonda çalıştı. Öte yandan Sarı - Kırmızılılar'da Samsunspor maçının biletleri satışa çıktı. Ali Sami Yen'deki mücadelede, VIP tribünün 200, numaralı tribünün 75, kapalı tribünün 25-30, açık tribünün ise 10 milyon lira olduğu ifade edildi. 

Hesaplaşma günü 

GALATASARAY'IN aylık olağan Divan Kurulu toplantısı bugün yapılacak. Saat 14.30'da başlayacak toplantı Galatasaray Lisesi Tevfik Fikret Salonu'nda yapılacak. Eski başkanlardan Faruk Süren ile Mehmet Cansun'un bugün konuşması beklenirken, Başkan Özhan Canaydın ve bazı yöneticiler de burada hazır bulunacak. 


</TEXT>
</DOC>
