<DOC>
<DOCNO> 272360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy20.html </URL>
<DATE> 2004/09/16/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Topuz'dan Erdoğan'a "Baskılara 'Hayır' dediğinizi söylemelisiniz" 
</HEADLINE>
<TEXT>

     CHP Grup Başkanvekili Ali Topuz, TCK Tasarısı'nın görüşmelerinin TBMM Genel Kurulu'nda tıkanma noktasına geldiğini ve bu tıkanıklığın aşılmasının anahtarının Başbakan Recep Tayyip Erdoğan'ın elinde olduğunu belirterek, ''AB'ye girmek isteyen çağdaş bir ülkenin Başbakanı olarak çıkıp biz zina konusundan vazgeçtik demelisiniz'' dedi. 
     Topuz, TBMM'de AA muhabirine yaptığı açıklamada, Başbakan Recep Tayyip Erdoğan ve AK Parti yöneticilerinin tarikat ve cemaatlerden gelen baskıları toplumun tüm kesiminden gelen baskılar olarak lanse etmeye çalıştığını öne sürdü. 
     ''Bu baskıları sayın Başbakan bize baskı olarak uyguluyor. Bakın zor durumdayım, toplumun baskısı üstümüzde diyor. Oysa toplumun öyle bir baskısı yok. Tam tersine zinanın suç sayılmasına ilişkin tepkiler günlerdir kamuoyu tarafından gösteriliyor'' diye konuşan Topuz, bu yaklaşımın TBMM'de görüşülen TCK Tasarısı'nı olumsuz yönde etkilediğini söyledi. 
     Topuz, şunları kaydetti 
     ''Yani Recep Tayyip Erdoğan merkezde bir partinin lideri olacaksa, AB'ye değer ve önem veriyorsa, tarikat ve cemaatlerden gelen bu baskılara hayır demelidir. Bunu yapamazsa merkez bir partinin lideri olamaz. Tarihte bunun çok örneği vardır ve bunun en büyük örneği de Atatürk'tür. 
     Eğer Recep Tayyip Erdoğan çağdaş bir ülkenin Başbakanı olarak AB'ye girmek istiyorsa, kendisine düşen görev TCK'nın mutabık kalınan şekline dokunmamasıdır. Aksi takdirde geride kalan maddeler de bu tasarıya katkımızı çekeriz ve bu tasarı AKP'nin tasarısı olur. 
     Borsa ve dış dünya bu gelişmeleri kaygıyla izliyor. Başbakan Erdoğan araya kimseyi koymadan çıkıp zina konusunun TCK'ya girmeyeceğini Türkiye ve Avrupa'ya ilan etmelidir.'' 
     
</TEXT>
</DOC>
