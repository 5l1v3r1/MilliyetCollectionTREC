<DOC>
<DOCNO> 272732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur18.html </URL>
<DATE> 2004/09/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Alkollü sürmekten 2. defa ehliyeti alınanlar bir ay kursa katılacak... 
</HEADLINE>
<TEXT>

     Emniyet Genel Müdür Yardımcısı Ramazan Er, 18 yaşından küçük çocukların suça karışma oranlarında artış olduğunu belirterek, bu konuda özel bir çalışma başlattıklarını söyledi. Er, alkollü araç kullanımından ikinci defa ehliyeti alınanların bir aylık kursa katılmadan ehliyetlerini alamayacaklarını bildirdi. 
     Haftalık bilgilendirme toplantısında Polis Koleji, Polis Akademisi, polis meslek yüksekokullarına alınan öğrencilerle ilgili bilgi veren Er, son zamanlarda hırsızlık, yankesicilik, kapkaç gibi mala karşı işlenen suçlarda ülke genelinde önemli artış olduğunu söyledi. 
     Mala karşı işlenen suçların faillerinin çoğunluğunu çocukların oluşturduğunu ve bu sayının her geçen gün arttığını belirten Er, ''Mala karşı işlenen suçlarda özellikle 18 yaş altındaki çocukların ortalama yüzde 25.56 oranında bu olaylara karıştığı, bazı illerimizde bu oranın yüzde 40'lar seviyesine ulaştığı, her geçen gün bu oranın arttığı istatistiki verilerden anlaşılmıştır'' dedi. 
     
     AİLELERLE YAKIN DİYALOG 
     Bu amaçla Emniyet Genel Müdürü Gökhan Aydıner'in il emniyet müdürlüklerine bir genelge gönderdiğini belirten Er, genelge doğrultusunda suç analizlerinin yapılacağını, suçlu profillerinin oluşturularak, bu suçlara karışan çocukların aileleriyle yakın diyalog içerisine girileceğini bildirdi. ''Hırsızlık Polisinin Notları ve Hırsızlık Atölye Çalışması'' adı altında hazırlanan bir kitabın illere gönderildiğini belirten Er, bu kitap doğrultusunda personele eğitim verileceğini de sözlerine ekledi. 
     Şehirlerarası yollardaki trafik kazalarında yüzde 11, şehiriçi trafik kazalarında ise yüzde 39 oranında yaya ölümü gerçekleştiğini anlatan Er, kazaların en aza indirilmesi için İçişleri Bakanı Abdülkadir Aksu'nun bir genelge yayınladığını hatırlattı. Kazaların meydana geldiği yol ve kavşaklarda özel önlemlerin alınacağını ifade eden Er, görüş mesafesinin kısıtlı olduğu yerlerde şehiriçinde hız limitinin 30 kilometreye kadar düşürüleceğini belirtti. Ramazan Er, eğitim çalışmalarının yanı sıra trafik alt yapı eksikliklerinin giderilmesi için de çalışmaların yapılacağını, yaya kazalarının olduğu yerlerde denetimin artırılacağını bildirdi. 
     
     ALKOLLÜ ARAÇ KULLANIMI 
     Karayolları Trafik Kanunu'nun 48. maddesinde yeralan ve 2. defa alkollü araç kullanırken sürücü belgesi alınanlarla ilgili İçişleri Bakanlığı ve Sağlık Bakanlığı'nın ortak bir yönetmelik hazırladığını belirten Er, Avrupa Birliği ülkelerinde olduğu gibi bu sürücülere davranışlarını geliştirme eğitimi verileceğini söyledi. Alkollü olarak ikinci defa yakalanan sürücünün psikiyatri uzmanı, pratisyen hekim ve trafik eğitimcilerinin katılımıyla her gün 6 saat olmak üzere 4 hafta eğitime alınacağını, bu eğitimi başarıyla tamamlamaları durumunda ehliyetlerinin geri verileceğini anlatan Er, ''Bir yıl içerisinde bu eğitim programına katılmayanlara bir daha ehliyetleri verilmeyecek'' dedi. 
     Toplantının ardından gazetecilerin sorularını yanıtlayan Ramazan Er, Türk polisinin Irak polisini eğitimi konusundaki bir soruya, gecen yıl Dışişleri Bakanlığı kanalıyla bu konuda bir talebin geldiğini, bu doğrultuda 33 eğiticinin belirlendiğini söyledi. Er, ''Ne zaman isterlerse biz bu eğiticilerimizi göndermeye hazırız'' dedi. 
     
</TEXT>
</DOC>
