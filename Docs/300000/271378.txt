<DOC>
<DOCNO> 271378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/soneko26.html </URL>
<DATE> 2004/09/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
"Türkiye'de geçmişteki ekonomik sorunlar, gelecekte yaşanmaz" 
</HEADLINE>
<TEXT>

     Alman Frankfurter Allgemeine gazetesi, Türkiye'de geçmişte yaşanan ekonomik sorunların gelecekte yaşanmayacağı görüşüne yer verdi. 
     Gazetede, ''Türkiye'nin AB üyeliği perspektifi, ekonomiyi canlandırıyor'' başlığıyla verilen haber-yorumda, Türkiye'de son yıllarda yapılan yapısal reformların mali sistemi istikrarlaştırdığı belirtilerek, ''Türkiye'de geçmişte yaşanan ekonomik sorunlar gelecekte yaşanmaz'' denildi. 
     Ekonomik verilerin yükselişe geçtiğine dikkat çekilen haber-yorumda, Deutsche Bank'ın İstanbul temsilcisi Markus Slevogt'un, Türkiye'de 2 ile 3 yıl içinde kalıcı istikrarlı bir ekonomiden söz edilebileceği görüşünde olduğu ifade edildi. 
     Böyle bir ekonominin, geçen yıllara bakıldığında bir devrim niteliğinde olacağını kaydeden Slevogt, hükümet ve Merkez Bankası'nın aldığı kararların, istikrarlı bir ekonominin sağlanmasına yönelik olduğunu söyledi. 
     İstanbul'da kurulan Türk-Alman Sanayi ve Ticaret Odası'nın Başkanı Marc Landau da, Türk şirketlerinin büyük bölümünün AB'ye girmek istediğini, böylece Türk ekonomi kurallarının AB kurallarıyla uyumlu hale gelmesini ümit ettiklerini belirtti. 
     Alman şirketlerinin Türkiye'de başarılı çalışmalar yaptıklarına işaret eden Landau, 2004 yılının ilk 6 ayında Almanya'dan Türkiye'ye gönderilen malların yüzde 50 oranında artarak 6 milyar euro'ya ulaştığını, yıl sonunda bu gelirin 18 milyara ulaşmasının beklendiğini söyledi. 
     Yabancı şirketlerin, 2020 yılına kadar Türkiye'nin nufüsunun 90 ila 95 milyona ulaşacağı ve daha fazla ürün satabilecekleri görüşünde oldukları belirtilen haberde ayrıca, Türkiye'deki tekstil sektörünün önemli bir yere sahip olduğu, bu sektörün kaliteyi arttırarak piyasada kalmayı başardığı ifade edildi. 
     
</TEXT>
</DOC>
