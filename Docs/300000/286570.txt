<DOC>
<DOCNO> 286570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/spor/spo01.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Athletic çırılçıplak 
</HEADLINE>
<TEXT>


İspanyol basını, Beşiktaş'ın mükemmel oynadığını belirtti, "Athletic Bilbao 3-1'lik skora dua etmeli. Bosque, yeni bir Real Madrid yaratmaya çalışıyor" yorumunu yaptı 

MEHMET ÇİFTÇİ 


VİCENTE del Bosque'nin Beşiktaş'ın başında bulunması ve Athletic Bilbao'nun Siyah - Beyazlılar'a yenilmesi, İspanyol basınında ilk haber olarak yer aldı. Takımımızı öven, Bask ekibini eleştiren medya mensupları, Bosque'nin eski günlerine döndüğünü ifade etti. 
MARCA Athletic'i gülünç duruma koymak için sadece Carew yetti. Beşiktaş, Bilbao'nun UEFA'daki geleceğini zora soktu. Athletic, İstanbul'da en kötü yüzünü gösterdi. Teknik Direktör Vicente del Bosque'nin düşüncelerini anlamaya çalışan Beşiktaş gecenin tek hakimiydi. Bosque'nin takımı bir makine gibi çalıştı. 
EL MUNDO DEPORTİVO Carew, Athletic Bilbao'nun k busu oldu. Sahaya futbol dersi vermeye çıkan Beşiktaş, Bask takımını eze eze yendi. Deplasmanda puan alamayan Athletic Bilbao'nun, UEFA Kupası'nda işi çok zor. Beşiktaş ise bu galibiyetle kupanın en büyük favorilerinden biri olduğunu gösterdi. 
Diario AS Del Bosque, Athletic'e "dur" dedi. Bilbao'nun Parma karşısında aldığı 2-0'lık galibiyet, göz boyamaktan başka bir şey değildi. Athletic Bilbao, şayet UEFA Kupası'nda daha ileriye gitmek istiyorsa, Beşiktaş gibi takımları yenmesi gerekir. 
SPORT Beşiktaş, Athletic'i kırbaçladı. Athletic Bilbao, Carew'i durduramadı. Norveçli golcü, UEFA Kupası rüyası gören Bilbao'ya soğuk bir duş aldırdı. Vicente del Bosque, Beşiktaş ile yeni bir Real Madrid yaratmaya çalışıyor. 
ABC Athletic, taş gibi bir takıma mağlup oldu. Vicente del Bosque, Beşiktaş ile basit ancak etkili bir takım yarattığı görüldü. Bu futbolla ligde ve UEFA Kupası'nda adından sıkça söz ettirebilirler. 
LA RİOJA Beşiktaş, Athletic'in renklerini söktü, çırılçıplak bıraktı. Basklılar, 3-1'e dua etmeliler. Buna da şükredin. Sahada öyle bir takım vardı ki, evinize gol bombardımanıyla dönebilirdiniz. 

Carew'e bir maç yetmedi 

VG'ye konuştu 
İRFAN KURTULMUŞ 

SON haftaların en formda oyuncusu John Carew, şu an futbolun kendisine çok güzel geldiğini belirtti. Norveç'in VG gazetesine konuşan yıldız oyuncu, "Üç maç üst üste gol bulmam çok iyi oldu. Kendimi son derece güçlü hissediyorum. Öyle ki, Athletic Bilbao karşılaşmasından sonra bir maç daha oynayabilirdim" ifadesini kullandı. 

'Taraftar ilham verdi' 

UEFA, resmi internet sitesinde Beşiktaş'a ve taraftarına övgüler yağdırdı. "Ateşli taraftar Beşiktaş'a ilham verdi" ifadesini kullanan UEFA yorumcuları, "Beşiktaş, durmak bilmeyen taraftarı ve hafta sonu 2-1 kazandığı Fenerbahçe maçının moraliyle karşılaşmaya çok iyi başladı. Beraberlikten sonra da yavaşlayan takımını yine taraftarı kendine getirdi" diye yazdı. 

Bosque diken üstünde 

ATHLETİC Bilbao galibiyetini ailesiyle kutlayan Teknik Direktör Bosque, oyuncularını uyardı. İspanyol hoca, Konyaspor maçı öncesi "Fenerbahçe galibiyetinden sonra Bilbao ile oynamak bazı endişeleri birlikte getirmişti. Ancak şimdi ki, durum daha da tehlikeli. Rakibimizi küçük görmemeliyiz" dedi. Siyah - Beyazlılar dünü tek antrenmanla geçirirken, bugün saat 18.00'de Konya'ya gidecek. 

Demirören'den açık çek 

Beşiktaşlı futbolculara Athletic Bilbao galibiyeti nedeniyle teşekkür eden Başkan Yıldırım Demirören, "Bir üst tura geçin, ne dilerseniz dileyin" diyerek açık çek verdi 

Başkan'dan prim vaadi 
BEŞİKTAŞ Başkanı Yıldırım Demirören, Athletic Bilbao zaferinin ardından oyuncularını kutladı, Siyah - Beyazlılar'ı maddi vaadiyle kamçıladı. Galibiyetin ardından tribünlerde sevinç gözyaşları döken Demirören futbolcularıyla bir görüşme yaptı, "UEFA Kupası'nda bir üst tura geçin, benden ne dilerseniz dileyin" diye konuşarak oyunculara açık çek verdi. Bunun dışında prim konusunun görüşülmediği kaydedildi. 

'Çalışan hata yapar' 
KONGRENİN bitiminin ardından kolları sıvadıklarını ve zirvede yer alacak bir Beşiktaş yaratmanın çalışmasını yaptıklarını söyleyen Başkan Yıldırım Demirören, "Fenerbahçe'den sonra Athletic Bilbao'yu da yenerek başarılarımızın tesadüf olmadığını gösterdik" dedi. Demirören bazı hatalar yaptıklarını da kabul ederek, "Ancak çalışıp, iş yapan hata yapar. Ama her şeyimizle Beşiktaş için görevimizin başındayız" diye konuştu. 

Fatih Sonkaya İsviçre yolcusu 

SİYAH - Beyazlılar'da fıtık olmasından şüphelenilen Fatih Sonkaya, İsviçre'ye giderek, kontrolden geçecek. Kulüp doktoru Yalçın Yavuzer, "Bu oyuncumuzun durumu buradaki muayene sonrasında netlik kazanacak. Daha önce de aynı ameliyatı yapan doktorun onay vermesi halinde, Fatih milli maç için verilen arada bıçak altına yatabilir" dedi. Yavuzer, kas sorunu bulunan Mustafa Doğan'ın Konyaspor maçında oynayabileceğini açıkladı. 


</TEXT>
</DOC>
