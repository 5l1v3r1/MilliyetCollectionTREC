<DOC>
<DOCNO> 256133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonsiy10.html </URL>
<DATE> 2004/07/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Doç. Dr. Yaşar, Dışişleri Bakanlığı'ndaki görevinden istifa etti... 
</HEADLINE>
<TEXT>

     Doç. Dr. Hasan Nuri Yaşar, Dışişleri Bakanlığı Avrupa Konseyi ve İnsan Hakları Genel Müdür Yardımcılığı'ndaki görevinden istifa etti. 
     Yazılı açıklama yaparak istifasını duyuran Yaşar, görevinden ''Dışişleri Bakanı'nın hedef alınarak yıpratılmasının amaçlandığını gözlemlemesi ve şahsına yönelik karalama çabasının akademik hassasiyetlerini rencide edici boyutlara ulaşması nedeniyle istifa ettiğini'' belirtti. 
     Açıklamasında, türban ya da benzeri konularla ilgili olarak Dışişleri Bakanı ve Başbakan Yardımcısı Abdullah Gül ve bakanlığın yetkililerinden kendisine herhangi bir talep gelmediğini ifade eden Yaşar, Avrupa İnsan Hakları Mahkemesi'ndeki AİHM Rum başvuruları ve kamulaştırma davalarında bakanlığa katkıda bulunacağını düşündüğünü kaydetti. 
     Yaşar, açıklamasında şunları kaydetti 
     ''AİHM'de ülkemiz aleyhine yapılan başvuruların hukuk sistemimiz ve mali kaynaklarımız bakımından son derece büyük önem taşıdığı yakinen bilmekteyim. Böylesine önemli sorunların, ülke aydınları ve akademisyenlerinin geniş biçimde bilgilendirilmeyip sadece bürokratik bakış açısıyla çözüleceğine asla inanmamaktayım. Özellikle farklı görüş ve yaklaşıma sahip akademisyenlerden bu davaların her aşamasında yakından yararlanılmasının yararlı olacağını düşünüyorum.'' Doç. Dr. Yaşar, YÖK Kanunu'nun 38. maddesi uyarınca geçici olarak bakanlıkta hizmet vermek üzere bir yıllığına görevlendirilmişti. 
     
</TEXT>
</DOC>
