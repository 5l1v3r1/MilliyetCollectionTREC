<DOC>
<DOCNO> 279907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/guncel/gun02.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karases' Kaplan duruşmada suspus 
</HEADLINE>
<TEXT>


Türkiye'ye iade edilen Metin Kaplan, dün tutuklandı. Kaplan, karar okunurken ayağa kalkmadığı için sonraki duruşmalarda gıyabında yargılanacak 

NEZİH GÜROL, ŞAKİR AYDIN, MUSA KESLER İstanbul 

Almanya'dan sınır dışı edilen "Karases" lakaplı Metin Kaplan, dün çıkarıldığı mahkemede gıyabi tutukluğu vicahiye çevrilerek Bayrampaşa Cezaevi'ne gönderildi. Duruşmada izin almadan oturunca mahkeme başkanı tarafından uyarılan Kaplan, yorgun ve aç olduğunu söyleyerek ayağa kalkmadı. Kaplan'ın ellerinin kelepçeli olmadığı, uçaktan inerken kafasındaki sarığının çıkarıldığı görüldü. Geceyi Havalimanı Emniyet Müdürlüğü'nde geçiren Kaplan, daha sonra sağlık kontrolüne götürüldü. 

İzin almadan oturdu 
14. Ağır Ceza Mahkemesi'ndeki duruşmada Kaplan'ın, İpsala Sınır Kapısı'ndan Türkiye'ye giriş yapan bir otomobilde yapılan aramada, Anadolu Federe İslam Devleti'nin propagandasının yapıldığı kaset ve dokümanlarla ilgili 1999'da açılan dava kapsamındaki gıyabi tutukluluğu vicahiye çevrildi. Mahkeme Başkanı Metin Çetinbaş, suçlamaları okurken ayakta duran Kaplan izin almadan oturdu. Uyarılan Kaplan, "Dizlerim ağrıyor, kalkamıyorum" karşılığını verince, Çetinbaş, "Rahatsızlığın varsa oturabilirsin" dedi. 
Karar verilirken Başkan Çetinbaş, Kaplan'a "Mahkeme huzurunda ayağa kalkman lazım, eğer kalkmazsan sonraki duruşmalara alınmayacaksın, gıyabında karar vereceğiz ya da susma hakkını kullanmış sayacağız. Bu sonuçlara hazır mısın " diye konuştu. Kaplan, "Hazırım, ayağa kalkmıyorum, susma hakkımı kullanacağım" yanıtını verdi. Avukat Hüsnü Tuna, Kaplan'ın nasıl davranacağını bilmediğini, mahkemeye bir kastının olmadığını söyledi. 
Çetinbaş'ın, "Neden kalkmıyorsun, bir rahatsızlığın mı var Mahkemeye karşı bir tavrın mı var " sorusu üzerine Kaplan, "Rahatsızım. 24 saattir uykusuzum. Yemek yememişim, kalkamıyorum" şeklinde konuştu. 


</TEXT>
</DOC>
