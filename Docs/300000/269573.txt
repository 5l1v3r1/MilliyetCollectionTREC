<DOC>
<DOCNO> 269573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonyas11.html </URL>
<DATE> 2004/09/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bunlar da yetişkinlerin sevdiği oyunlar... 
</HEADLINE>
<TEXT>

     Son yıllarda yetişkinlere yönelik piyasaya sürülen ve büyük ilgi gören tabu, beyin fırtınası ve boggle gibi çeşitli özellikteki birçok oyun, 30 milyon lira ile 60 milyon lira arasında değişen fiyatlardan alıcı buluyor. 
     AA muhabirinin edindiği bilgiye göre, genellikle çocukların iyi vakit geçirirken öğrenmelerini de sağlamak için oyuncak firmaları tarafından piyasaya sürülen oyunların yetişkinler için olan versiyonları da son yıllarda talep görmeye başladı. 
     Yetişkinlerin yıllardır oynadığı tavla, tombala, okey, satranç, dama gibi oyunlar yavaş yavaş eski özelliğini kaybederken, bu oyunların yerini alternatifi olarak çıkan yeni oyunlar almaya başladı. 
     Genellikle gençlerin tercih ettiği kafelerde, birçok çeşidinin bulunduğu bu oyunlar, arkadaş gruplarıyla birlikte vakit geçiren üniversite öğrencileri tarafından büyük ilgi görüyor. 
     Bu oyunlar içinde ise ilk sırayı son aylarda en fazla tercih edilen ''Tabu'' alıyor. Yasaklanan kelimeleri kullanmadan istenen bir kelimeyi oyundaki ortağına anlatmak üzerine kurulu bir oyun olan tabu, içindeki yüzlerce kelime kartı ile birlikte 43 milyon liradan satılıyor. 
     Tabu'dan sonra ilgi çeken diğer bir oyun ise ''Beyin fırtınası''... İçinde bin 300 adet sorunun yer aldığı bu oyun, mi'den sonra hangi nota gelir gibi kolay sorularla başlayıp, Coca Cola'nın formülünü kim buldu gibi bilinmesi zor olan sorularla devam ediyor. 2 ya da 5 kişiyle oynanan beyin fırtınasında, oyuncular bilemedikleri soruların doğru yanıtını bulabilmek için yardım fişi de kullanabiliyor. Bu oyun, 39 milyon liradan alıcı buluyor. 
     Yalan testinin yapıldığı ''Yalan makinesi'', kelime türetme oyunları ''Yükselen kelimeler'', Scrabble'' ve ''Boggle'', emlak ve ticaret oyunu olan ''Monopoly'' ve strateji oyunu olan ''Risk'' de son yıllarda yetişkinlerin oynamaktan zevk aldığı oyunlar arasında yer alıyor. 
     Kafelerin yanı sıra, eve gelen misafirlerle ya da kalabalık aile içinde oynamak isteyen yetişkinler, bu oyunlara sahip olabilmek için 30 ile 60 milyon lira arasında parayı gözden çıkarmak zorunda kalıyor. 
     Konya'da, bu tür oyunların satıldığı bazı mağazaların yetkilileri, oyunların genellikle yaşları 18 ile 30 arasında değişen gençler tarafından tercih edildiğini belirterek, ''Son dönemlerde çocuklardan çok yetişkin müşterilerimiz oldu. Bazı üniversite öğrencileri ise bir araya gelerek oyunları ortak alıyor'' diye konuştu. 
     
</TEXT>
</DOC>
