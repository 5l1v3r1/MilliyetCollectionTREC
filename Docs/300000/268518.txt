<DOC>
<DOCNO> 268518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur09.html </URL>
<DATE> 2004/09/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Öfkeli anne yuvayı bastı 
</HEADLINE>
<TEXT>

     Muhammet KAÇAR RİZE, DHA 
RİZE'de terkedildiği sokakta polisler tarfından bulunarak Çocuk Esirgeme Kurumu'na bağlı Atatürk Çocuk Yuvası'na yerleştirilen 10 yaşındaki Handan'ın annesi 38 yaşındaki Asiye Sarıer dün çocuğunu almak için geldi ve olay çıkardı. Öfkeli anne Sarıer, binanın camlarını tekmeleyip kırınca polis tarafından gözaltına alındı. 
     Olay dün öğlen saetlerinde Rize'nin Engindere Mahallesi'nde bulunan Sosyal Hizmetler Müdürlüğü'ne bağlı Atatürk Çocuk Yuvası'nda meydana geldi. Sarıer ailesinin 3 çocuğundan en küçüğü olan 10 yaşındaki Handan, 10 gün önce polisler tarafından terkedildiği otobüs terminalinde bulundu. Polisler tarafından Sosyal Hizmetler Müdürlüğü'ne teslim edilen Handan, yuvaya yerleştirildi. 
     Burada uzmanların yaptığı aile araştırması' sonucunda Handan'ın çocuğun boşanmış bir anne ve babanın kızı olduğu, düzensiz aile yapısı nedeniyle koruma altına alınması gerektiği tespit edildi. Bu nedenle de minik Handan için Rize Asliye Hukuk Mahkemesi'nden koruma kararı çıkartılarak Valilik oluru ile çocuk yuvada bakım altına alındı. 
     10 günden beri yuvada kalan Handan'ın annesi Asiye Sarıer, çocuğu almak için dün yuvaya gelerek görevlilerle tartıştı. Sınıftaki kızını alıp yuvadan çıkmaya çalışan Asiye Sarıer'e nöbetçi öğretmen Hamdi Kaba engel oldu ve çocuğu onun elinden aldı. 
     
     CAMLARI TEKMELEYİP KIRDI 
     Öğretmen Hamdi Kaba'ya saldıran Asiye Sarıer, binanın kapısındaki camları tekmeleyip kırdı ve "Kızımı almadan buradan gitmem'' diye bağırdı. Yuva yetkililerinin şikayeti üzerine Asiye Sarıer gözaltına alanırak emniyete götürüldü. 
     Sosyal Hizmetler İl Müdürü Mehmet Nuri Gezmiş, "Yaklaşık 8 ay önce Handan ve iki ablasını bir süre yurdumuzda misafir ettik. Daha sonra bunları Artvin Kız Yetiştirme Yurdu'na gönderdik. Ancak orada da sorun çıkarttılar. Buradan tekrar Rize'ye döndüler. Polisler küçük Handan'ı otogarda terkedilmiş halde bulunca biz sahip çıktık. Mahkeme kararı ve valilik oluru ile Handan'ın 18 yaşına kadar tüm bakım ve masraflarını devletin üstlenmesini sağladık'' dedi. 
     Handan'ın annesi Asiye Sarıer'in saldırgan davranışlarnda bulunduğunu belirten Gezmiş, "Biz çocuğa sahip çıkarken anne hiç hoş olmayacak bir davranış biçimiyle oradaki görevlilerimize saldırdı. Eğer çocuğunu almak istiyorsa bize müracaat eder, durumunu yeniden inceleriz ve uygunsa çocuğu ona veririz'' diye konuştu. 
     Çocuğun anneye verilip verilmeyeceği, resmi bir başvuru gelmesi durumunda yapılacak incelemelerden sonra belirlenecek. 
     
</TEXT>
</DOC>
