<DOC>
<DOCNO> 286442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo30.html </URL>
<DATE> 2004/11/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İstanbulspor Fatih Akyel'e kucak açtı... 
</HEADLINE>
<TEXT>

     Fenerbahçe ile yollarını ayıran Fatih Akyel'e, İstanbulspor kucak açtı. 
     Fatih'in gelecek haftadan itibaren sarı-siyahlı ekiple antrenmanlara çıkacağı bildirildi. 
     İstanbulspor Kulübü Asbaşkanı Orhan Seyfi Güner, Fatih ile görüştüklerini belirterek, ''Fatih, gelecek haftadan itibaren takımla birlikte antrenmana çıkacak. Transfer sezonuna kadar açığını kapatacak'' dedi. 
     Fatih'in takımla birlikte ilk antrenmanını 9 Kasım Salı günü yapacağını belirten Güner, ''Transfer sezonuna 2 ay var. Fatih idman açığını bizimle yapacağı antrenmanlarla kapatmış olacak. Fatih gibi bir oyuncuya kapımız her zaman açık. 2 ay sonra transfer sezonu başladığında kendisiyle görüşeceğiz. Ancak Fatih öncelikle yurtdışına gitmek istiyor'' diye konuştu. 
     
     iSTANBULSPOR YENİ STADINDA İLK ÇALIŞMASINI YAPTI 

     İstanbulspor, ligde bundan böyle maçlarını yapacağı Zeytinburnu Stadı'nda ilk çalışmasını yaptı. 
     Sarı-siyahlıların stattaki ilk çalışması öncesinde kurban kesildi. Antrenman öncesi gerçekleştirilen törene Kulüp Başkanı Mehmet Akif Yaşın'ın yanı sıra kulüp yöneticileri ve Zeytinburnu Belediye Başkanı Murat Aydın da katıldı. 
     Antrenman sırasında mehteran takımı küçük bir konser verdi. 
     Bu arada, Kulüp Başkanı Mehmet Akif Yaşın, stadı gezerek eksikleri tespit etti. İstanbulspor'un maçları öncesinde, tribün koltukları da monte edilmeye başlandı. 
     
     DENİZLİSPOR MAÇI HAZIRLIKLARI 

     İstanbulspor, Denizlispor maçı hazırlıklarını bugün tek antrenman yaparak tamamladı. 
     Kampta bulunan futbolcular, son çalışmasını Teknik Direktör Erol Tok yönetiminde yaptı. 
     İstanbulspor'da Nuri, Deniz Uygar, Gökmen, İlhan, Ali Işık, Tahsin, kaleci Behram'ın yanı sıra sakatlıkları bulunan Faruk ve Güven yarınki maçın kadrosuna alınmadı. 
     Sarı-siyahlıların yarınki maça şu 11 ile çıkması bekleniyor 
     Oğuz, Pinto, Yalçın, Serhat, Musa Büyük, Cem Abdullah , Aytekin, Emre, Yordanov, Bushaj, Ahmet Dursun. 
     Zeytinburnu Stadı'nda saat 13.30'da başlayacak karşılaşmayı hakem Tolga Özkalfa yönetecek. 
     

     
</TEXT>
</DOC>
