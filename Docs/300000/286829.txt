<DOC>
<DOCNO> 286829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/yazar/temelkuran.html </URL>
<DATE> 2004/11/07/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Amerikan halkıyla dayanışma çağrısı 
</HEADLINE>
<TEXT>
Uzatmalı diktatörün zaferi 
Gerek Türkiye'de gerek diğer mazlum ülkelerde yıllardan beri dayanışma geceleri düzenlenir. Artık ABD halkıyla da dayanışma geceleri düzenlenmeli. Bush zulmü altında ezilen, düzgün bir seçim yapacak kadar bile demokrasisi olmayan bu mazlum halkla dayanışılmalı 

Bir medya humması olarak Amerikan seçimlerinin değerlendirmelerini izlediniz televizyonlarda. İzlediniz, izleyeceksiniz de daha. Değerlendirilmedik yanı kalmayana, neyin değerlendirildiğini unutana kadar... Zira "Yeryüzü başkanı" seçildi yeniden. Yeniden aynı diktatör göreve getirildi. 
Acaba bütün dünya televizyonlarında aynı sözcüklerle "dünyanın en güçlü adamı" diye anıldıkça Dabulyu daha da güçleniyor mu Daha da kabulleniyor insanlar belki, daha da içlerinin bir yerine kazanıyor bu adamdan korkulması gerektiği... 
Bu kadar değerlendirme için bendenizinki de eksik kalsın. Zira şahsım için bu seçimlerin önemli olan tek bir yanı vardı. O da şudur 

Neden korkmalı 
Tarihte ilk kez ABD seçimlerine uluslararası gözlemciler gönderildi. Yani şu üçüncü dünya ülkelerine, kendi halkını öldüren diktatörlerin eğlencesine yaptığı seçimlere, adaletin ve medeniyetin temsilcisi olarak gönderilen temsilcilerden. Diğer bir deyişle hikmetinden sual olunmaz ABD demokrasisinin artık var olmadığı uluslararası düzeyde, resmen kabul edildi. Medeniyet, resmi düzeyde kabul etti ki bu Amerikalılar seçim düzenlemeyi, yalan söylemeden, hile yapmadan başkan seçmeyi beceremiyorlar. İlla bir çapanoğlu yoksa junior çapan mı demeli illa bir "bushtluk" 
Dünyanın "kapıcı çocuğu ülkeleri" seçim sabahından beri tir tir titriyor muhakkak. Diktatörün onları yeniden sıraya dizip tekmil almasına hazırlık yapıyor olmalılar. Bendenizi ise en çok korkutan husus şudur 
CNN International seçimin ertesi günü yememiş içmemiş çalışmışlar bir anket yaptırdı. Anketin sonuçlarına göre Bush'a oy verenlerin yüzde 79'u "ahlaki meseleler" sebebiyle oy verdiklerini söylemişler. Bu da şu demek oluyor Dünya birbirine girerken Noel'de amca oğullarını, kayınçoları şömine başına çağırma alışkanlığının yok olmasına çok bozuluyor ABD vatandaşları ve bu konuda önlemler alması için Bush'u seçiyorlar. Aile değerleri, tanrı şudur budur yani. 

Korku uykusu 
Bundan ne çıkarıyorum Şunu Dünyanın aç kalmış toprakları altüst edilirken ve bu ABD askerleri tarafından ABD halkı adına yapılırken yine ABD halkının en az yüzde 50'sinin olup bitenden haberi yok. Varsa da bu durumu kayınçolardan daha az önemsiyorlar. Korkutucu olan bu işte. Nice zamandır ABD halkı yeryüzünün şımarık çocuğu. Onlara, bütün kapıcı çocuğu ülkeleri olarak, anlamama, bilmeme, yanlış yapma, salak ve cahil olmak hakkını verdik. Demek ki bu arkadaşlar hala bu hakkı kullanıyorlar. Bu kadar insan ölmesine rağmen yani. Bu kadar çok insan öldürülmesine rağmen bu ayrıcalığı kullanacaklar. Bu seçim sonuçlarının -şahsımın yorumuyla- en ürkütücü yanı bu. Yani kan ne kadar aksa da ABD halkının yüzüne sıçrayıp onu bu kayınçolu uykusundan uyandırmıyor. Uyandırmayacak. Yani bir gün ABD halkı uyanacak diye beklemenin hiçbir geçerliliği ve umutlu yanı yok. Kalmadı. 

Öğrenecekleri çok şey var 
Epey uzun yıllardır Türkiye'de ve diğer mazlum ülkelerde, pek popüler olmamakla birlikte dayanışma geceleri düzenlenir. Küba halkıyla olsun, Arjantin halkıyla olsun dayanışılır. Bence artık ABD halkıyla da dayanışma geceleri düzenlenmeli. Bush zulmü altında ezilen, düzgün bir seçim yapacak kadar bile demokrasisi olmayan bu mazlum halkla dayanışmalıyız. Bu ezilen halkın yeryüzünde yalnız olmadığını anlatmalıyız. Zavallılar... 
Bir yıl önce NBC kanalından Amerikalı bir adam gelip burada program yapmıştı. Ben de katılımcılardan biriydim. Sanırım benim konuştuğum bölüm ABD'de yayınlanmamıştır. Son derece şirrettim zira ABD ölçülerine göre. Dedim ki "Türkiye ABD'den daha demokratik bir ülkedir." 
Çok bozulmuştu programcı. Ben de devam etmiştim "En azından Türkiye'de başbakanı halk seçiyor. Sizinkini kimin seçtiği belli değil." 
Bu sene gelse aynı programcı herhalde o kadar çok şaşırmazdı söylediklerime. Sanırım bu kez şaşıracağı şey şu dayanışma geceleri fikri olurdu. Ama öyle değil mi ABD halkının dünyanın geri kalanından öğreneceği çok şey yok mu Bilhassa yaşamak ve haddini bilmekle ilgili... 



</TEXT>
</DOC>
