<DOC>
<DOCNO> 261045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yazar/oztrak.html </URL>
<DATE> 2004/08/06/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Arjantin'de IMF'nin rolü ve Türkiye 
</HEADLINE>
<TEXT>


IMF'nin 1991 - 2001 yılları arasında Arjantin'deki rolünü değerlendiren bağımsız denetim bürosunun raporu 28 Temmuz tarihinde yayımlandı. Raporda, gazetemizin yazarı Sayın Osman Ulagay'ın çarşamba günü analiz ettiği, IMF'nin Arjantin'deki uygulamalarına dönük önemli eleştiriler yer alıyor. Ayrıca raporun sonunda bir de IMF açısından çıkarılacak dersler bölümü yer almış. 
Bu derslerden bazıları, mevcut stand - by'ın sona ermesinden sonra IMF ile nasıl bir ilişki kuracağına karar verme aşamasında olan Türkiye açısından önem taşıyor. 
Rapordan çıkarılan on dersten üçüncüsü, IMF'nin Arjantin'le yapmış olduğu ihtiyati stand - by düzenlemelerini değerlendiriyor. Ülke yetkililerinin bir anlaşmayı ihtiyati olarak değerlendirmelerinin pratikte IMF desteğine bağlı olarak getirilecek standartların zayıflamasına yol açma riski taşıdığının altı çiziliyor. 1997 - 98 arasında ihtiyati nitelikteki düzenlemelere geçilmesinin hem ülke yetkilileri hem de IMF tarafından Fon'un Arjantin ekonomisi üzerindeki etkisinin zayıflaması şeklinde yorumlandığı belirtiliyor. Anlaşmanın ihtiyati bir nitelikte olması ve Arjantin'in IMF'ye olan borcunu ödemesinin, yeterince güçlü olmayan mali ve yapısal politikaların ve uygulamadan sapmalara taviz verilmesinin adeta haklı bir gerekçesi gibi görüldüğü saptanıyor. Raporda ihtiyati düzenlemeler kapsamında ortaya çıkabilecek zayıf bir program çerçevesi ve uygulamaların, ülkeleri sürdürülemez nitelikteki politikalardan caydıramadığının altı çiziliyor. 

Programı sahiplenmek önemli 
Bu çerçevede IMF bakımından, eğer bir ülkenin ciddi ödemeler dengesi sorunu yoksa ve o ülkenin güçlü bir yapısal reform programını uygulayabileceği konusunda tereddütler varsa, yeni bir düzenlemeye gitmek yerine, ülkeyi kendi haline bırakarak piyasa disiplinine tabi tutmanın daha doğru olacağı belirtiliyor. Böyle bir düzenleme mutlaka gerekiyorsa da bunun, en azından zayıf bir program ve uygulamadan sapmaların anlayışla karşılanmasının bir gerekçesi olmaması gerektiği söyleniyor. 
Dördüncü ders ise, bir ülkenin uygulayacağı ekonomik programı sahiplenmesinin IMF açısından önemli olduğu, ancak bunun zayıf politikalara göz yumması anlamına gelmemesi gerektiğini söylüyor. Rapora göre Arjantin deneyiminden çıkarılacak en önemli derslerden biri de ülkenin bir ekonomik programı güçlü bir biçimde sahiplenmesinin, yetersiz gördüğü bir politika çerçevesine karşı çıkmaktan ve eleştirmekten IMF'yi caydırmaması gerektiği. 
Altıncı ders, elverişli bir makroekonomik performansın belli bir süre devam etse dahi bir ülkede bazı kurumsal zaafları gizleyebileceği değerlendirmesiyle başlıyor. Bu kurumsal zayıflıkların, büyümenin dış etkilerle kesintiye uğraması halinde, toparlanmanın önünde ciddi engeller oluşturduğunun Arjantin deneyiminde görüldüğü belirtiliyor. Bu çerçevede gerçekleştirilmesi oldukça güç olan kurumsal reformları bir ülke yerine getiremiyorsa, makroekonomik performansı ne kadar iyi olursa olsun, IMF'nin o ülkeyle uzun süreli bir ilişkiye girmesinin uygun olmayacağı söyleniyor. 

IMF ile ilişkiler zorlaşacak 
Bağımsız denetçilerin Arjantin deneyiminden çıkardıkları bu derslerin IMF ile yeni bir program tasarlama aşamasında olan Türkiye bakımından önemli etkileri olacak. Bu rapor haziran ayında tamamlanmış. Her kurumda olduğu gibi raporun IMF'nin bundan sonraki destek stratejilerinde belirleyici olması beklenmeli. Bu durumda ihtiyati bir stand - by düzenlemesinin, Arjantin örneğinde yaşandığı gibi, hükümete daha fazla esneklik tanıyan politikaları içermesi ve uygulamada daha esnek olması beklentisi gerçekleşmeyebilir. Hükümetin yeni programı sahiplenmesi de IMF'yi programın zayıf yönlerine karşı çıkmaktan ve bunları kamuoyuyla paylaşmaktan vazgeçirmeyecektir. Makroekonomik performansın iyi olması yapısal reformların ertelenmesine ve IMF tarafından uygulama eksikliklerinin görmezden gelinmesine gerekçe olmayacaktır. Öyle anlaşılıyor ki Arjantin raporu Türkiye'nin IMF ile ilişkilerini zorlaştıracaktır. 



</TEXT>
</DOC>
