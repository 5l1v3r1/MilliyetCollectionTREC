<DOC>
<DOCNO> 293030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun35.html </URL>
<DATE> 2004/11/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Annan'ın başı oğlu yüzünden dertte 
</HEADLINE>
<TEXT>

     BM Genel Sekreteri Kofi Annan'ın başı, oğlu Kojo Annan yüzünden ciddi şekilde derde girdi. 
     Kojo Annan'ın, BM'nin Irak'a yönelik eski ''gıda karşılığı petrol'' programı çerçevesinde ihaleye girmeden iş alan bir İsviçre şirketinden 4 yıl fazla maaş aldığı ortaya çıktı. 
     İlk olarak New York Sun gazetesi tarafından ortaya atılan iddianın belgelere dayandırılması üzerine, ABD Kongresi tarafından kurulan bir araştırma komisyonunun bu belgeleri de incelemeye alacağı kaydedildi. 
     Kojo Annan'ın 1999'dan 2004 yılı başlarına kadar Cotecna Inspection Services isimli İsviçre şirketinden aylık 2500 dolar maaş aldığı ortaya çıktı. BM tarafından Eylül ayında yapılan açıklamada, Kojo'nun bu şirketten sadece 1999 yılında maaş aldığı belirtilmişti. 
     Batı Afrika'da 1995-1998 yılları arasında sınır ve limanlarda denetimle ilgili önce eğitim veren, sonra da danışmanlık yapan Cotecna'da çalışan Kojo Annan'ın, şirketin BM'nin ''gıda karşılığı petrol'' programı çerçevesinde Irak'a giren malları denetlemek için 4,8 milyon dolarlık bir işi ihale yapılmadan almasından hemen önce bu şirketten ayrıldığı kaydedilmişti. 
     Ortaya çıkarılan bir belge, BM ile yaptığı sözleşmeden 11 gün sonra şirketin Kojo Annan'a ödeme yapmaya devam edeceği konusunda karar aldığını gösteriyor. Cotecna'nın sözleşmesi BM tarafından daha sonra defalarca yenilendi. 
     ABD Kongresi müfettişleri ve BM yetkilileri, bu ilişkinin Cotecna'ya ihale verilmesinde etkisi olup olmadığına dair bugüne kadar bir belge bulamadıklarını ifade etmelerine rağmen, bu ilişkinin Cotecna'nın BM'den ihaleye girmeden iş almasını büyük ölçüde kolaylaştırdığına inanılıyor. 
     
</TEXT>
</DOC>
