<DOC>
<DOCNO> 295646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur16.html </URL>
<DATE> 2004/12/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hakkari Milli Piyango bayiine kavuştu 
</HEADLINE>
<TEXT>

     
     Behçet DALMAZ HAKKARİ, DHA 
     

YILLARCA, Milli Piyango bayii olmayan tek ilimiz olan Hakkari, nihayet bayiine kavuştu. Hakkari'de kırtasiye mağazası bulunan Erdal Taş, Milli Piyango bayiliğini alarak, kent halkını yıllarca çevredeki illerden bilet getirtme sıkıntısından kurtardı. Yılbaşı çekilişi biletlerinin biran önce gelmesini bekleyenlerin umudu, bu yıl 15 trilyon lira olan büyük ikramiyeyi kazanmak. 
     Yılbaşı çekilişine kısa bir süre kala, kentte bir Milli Piyango bayiinin açılması Hakkarili'leri sevindirdi. Geçen yıl, yılbaşı çekilişinde 10 trilyon lira kazanma şansından mahrum kaldıklarını belirten Hakkarililer, bu yılki çekilişi dört gözle beklemeye başladı. Bir an önce bilet gönderilmesini isteyen kent halkı, "15 trilyon liralık büyük ikramiye inşallah bu yıl Hakkari'ye çıkar'' dedi. 
     Hakkari'de 32 yıldır kırtasiyecilik yapan ve aynı zamanda Loto, İddaa ve Mili Piyango bayiliğini alan Erdal Taş, "Bugüne kadar Milli Piyango biletlerini çevre illerden almak zorunda kalan Hakkarililer sonunda bir bayiye kavuştu. Ancak bize hala bilet gelmedi. Önümüzdeki haftadan itibaren biletlerin elimize ulaşmasını bekliyoruz'' dedi. 
     
</TEXT>
</DOC>
