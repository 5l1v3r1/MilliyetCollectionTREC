<DOC>
<DOCNO> 285338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun07.html </URL>
<DATE> 2004/11/02/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Eğitim Bakanlığı'na bombalı saldırı 5 ölü 
</HEADLINE>
<TEXT>

     Irak'ın başkenti Bağdat'ın orta kesimlerindeki Eğitim Bakanlığı binasının dışında bomba yüklü araçla düzenlendiği sanılan saldırıda ölenlerin sayısı 5'e çıktı. 
     Görgü tanıkları, 4 kişinin de yaralandığı saldırıda ölenlerden 2'sinin kadın, birinin ise yaşlı bir adam olduğunu belirtti. 
     Azamiye semtindeki patlamanın, saldırıda büyük hasar gören bakanlık binasının yan caddesinde, bakanlık binasının duvarına yakın bir yerde meydana geldiği kaydedildi. 
     Patlamanın etkisiyle caddedeki ana su borularının patladığı da belirtildi. 
     
     2 IRAKLI SERBEST BIRAKILDI 
     Bu arada, Irak'ın başkenti Bağdat'ta dün bir Amerikalı ve Nepalliyle birlikte kaçırılan 2 Iraklı serbest bırakıldı. 
     Silahlı kişilerin bir Suudi şirketi tarafından kullanılan villaya düzenlediği baskında kaçırılan Iraklı korumaların, gece serbest bırakıldığı ve villaya döndükleri belirtildi. 
     Iraklı korumaların Reuters kameramanına yaptıkları açıklamada, merkezi Riyad'da bulunan Suudi şirketi için çalışan Amerikalı ve Nepallinin halen silahlı kişilerin elinde olduğunu söylediler. 
     Başkentin Mansur semtindeki olayda bir korumayla bir saldırganın öldürüldüğü açıklanmıştı. 
     
</TEXT>
</DOC>
