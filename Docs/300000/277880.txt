<DOC>
<DOCNO> 277880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas12.html </URL>
<DATE> 2004/10/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kalp için 6 püf noktası... 
</HEADLINE>
<TEXT>

     ABD'de yaşayan dünyaca ünlü kalp cerrahı Mehmet Öz'ün bir ilke imza attığı ve ''gerçek bypass ameliyatı''nın baştan sona gösterildiği Discovery Channel'daki sağlık programı izlenme rekoru kırdı. 
     ABD'de 54 milyon hanede izlenebilen sağlık programında Dr. Öz ile ekibinin bizzat yaptığı cerrahi müdahale ve ardından izleyicilere kalp ve damar hastalıklarından kaçınmaları için sunduğu öneriler ilgiyle izlendi. 
     Özellikle eski ABD Başkanı Bill Clinton'ın ameliyatından sonra ülke çapında endişe ve tartışma konusu olan kalp hastalıklarıyla ilgili ''Sinsi Düşman Kalp Hastalığı'' adlı programda Dr. Mehmet Öz, ABD'de ölümlerin bir numaralı sorumlusu kalp ve damar hastalıklarının engellenmesi için çeşitli tavsiyelerde bulundu. 
     Dr. Öz, ilki büyük ilgi gören ve ikincisi cumartesi günü yayınlanacak programında sağlıklı bir kalp için 6 püf noktası önerdi 
     1- Egzersiz Her türlü fiziksel faaliyet LDL kötü kolesterol seviyesini düşürür, HDL iyi kolesterol seviyesini artırır, kalbi kuvvetlendirir. Optimal sağlık için haftada en az 3 kez 20 dakika kalp ve damar faaliyetini artırıcı egzersiz yapmak gerekir. 
     2- Balık, fındık ve ceviz Balık, fındık ve ceviz gibi omega-3 iyi yağlar yağ asitleri yüksek gıdalar, kandaki trigliserid seviyesini düşürür, kalp ritmini istikrara sokar. Yeterince omega-3 almak için haftada 3 porsiyon balık ve günde yaklaşık 30 gram ceviz yemek gerekir. 
     3- İyi uyku 7 saatten az uyku damar yaşlanmasını ve kalp krizi riskini artırır. Her gece deliksiz en az 7 saat derin uyku uyumak gerekir. 
     4- Sigara Kalıtsal etkenlerin kalbi nasıl etkilediğini kontrol etmek olası değil, ancak yaşam tarzı kararı önemli. Sigara ve tütün sadece kalp krizi riskini artırmakla kalmıyor, diğer hastalıklara da davetiye çıkarıyor. 
     5- Stres Stres kalp hastalıklarının en çok önlenebilir nedeni. Stresi rahatlama yoluyla azaltmaya çalışmak ve meditasyon kalp sağlığını korur. 
     6- Testler Kalp krizi riskini azaltmak için vücut değerlerini bilmek önemli. Kolesterol, tansiyon ve fiziksel EFOR- en yüksek kalp ritmi seviyesi ve dinlenmedeki seviye testler doktorların sağlayacağı danışmanlık için gerekli. 

     
</TEXT>
</DOC>
