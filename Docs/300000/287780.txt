<DOC>
<DOCNO> 287780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy24.html </URL>
<DATE> 2004/11/10/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Erdoğan'dan Iraklı bakana "Sivil halkın can güvenliğini gözetin" 
</HEADLINE>
<TEXT>

     Başbakan Recep Tayyip Erdoğan, Irak'taki operasyonlarda, sivil halkın can güvenliğinin gözetilmesine azami dikkat gösterilmesini istedi. Erdoğan, aşırı güç kullanımından kaçınılmasının ve özellikle ABD askerlerinin bir Hıristiyan-Müslüman çatışması izlenimini uyandıracak görüntü, tavır ve yaklaşımlardan kaçınmalarının önemini vurguladı. 
     Alınan bilgiye göre Erdoğan'ın Irak Devlet Bakanı Vail Abdullatif'i kabulünde Irak Dışişleri Bakanlığı Müsteşarı ile Cumhurbaşkanlığı Müşaviri de hazır bulundu. 
     Bakan Abdullatif, Başbakan Erdoğan'a Felluce'de gerçekleştirilen operasyonun seyri ve gerekçeleri hakkında bilgi verdi. Operasyonun Irak'ta halka zarar veren terörizmi sona erdirmek, ülkede istikrarı ve seçimler için gerekli zemini sağlamayı amaçladığını anlatan Aldullatif, ''Operasyon, Felluce halkının talebi üzerine yapılmaktadır'' dedi. 
     Vail Abdullatif, görüşmede Irak'taki genel durum hakkında da bilgi verdi. 
     Başbakan Erdoğan da Irak'taki sivil halkın can güvenliğinin gözetilmesine azami dikkatin gösterilmesini, aşırı güç kullanımından kaçınılmasını istedi ve özellikle ABD askerlerinin bir Hıristiyan-Müslüman çatışması izlenimi uyandıracak görüntü, tavır ve yaklaşımlardan kaçınmalarının önemini ve Türk kamuoyunun bu konudaki haklı hassasiyetini vurguladı. Erdoğan, bu mesajının Irak Başbakanı İyad Allavi'ye de iletilmesini istedi. 
     
     ''SEÇİMLERE BM MÜDAHİL OLSUN'' 
     Iraklı Bakan Abdullatif, Irak'ta yapılacak seçimlere ilişkin hazırlıklar hakkında da bilgi verdi. 
     Erdoğan, Irak'ta yapılacak seçimlere Türkiye'nin verdiği destek ve öneme işaret ederek, seçim sürecine Birleşmiş Milletler'in mümkün olan en üst derecede müdahil olmasının seçimlerin meşruiyeti bakımından önemine dikkati çekti. 
     Başbakan Erdoğan, Irak'ta bugüne kadar ciddi düzeyde yaygın, etnik köken ve mezhebe dayalı çatışma çıkmamış olmasından duyulan memnuniyeti ifade ederek, bu tür çatışmaların bundan sonra da yaşanmaması için tüm Irak halkının seçimden sonra oluşacak yapılarda hak ettikleri düzeyde temsil edilmeleri için gerekli düzenlemelerin yapılmasının önemini belirtti. 
     Erdoğan, görüşmede Irak'ın yeniden yapılanması ve Irak halkının menfaatine büyük katkı sağlayan Türk vatandaşlarına karşı Irak'ta gerçekleştirilen saldırıları şiddetle kınadı. Erdoğan, başta Türk şoförleri olmak üzere Irak'ta yaşayan tüm Türk vatandaşlarının can ve mal güvenliklerinin sağlanması için Irak hükümetinin vakit geçirmeden etkin ve özel tedbirler almasını istedi. Iraklı Bakan Abdullatif, Irak'ta oluşturulacak kalıcı anayasada Kerkük ve Bağdat'ın özel statüsü olacağını belirtti. 
     Görüşmede, Habur sınır kapısında yığılma olduğu ve bu nedenle Ovaköy sınır kapısının açılması ile Musul'da başkonsolosluk açılması konusu gündeme geldi. Türkiye'nin, Irak'ın, PKK ile ilgili bir adım atılmaması konusunda duyduğu rahatsızlık bir kez daha dile getirildi. 
     
</TEXT>
</DOC>
