<DOC>
<DOCNO> 267085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yasam/ayas.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doçent ölüme daldı 
</HEADLINE>
<TEXT>


3 arkadaşıyla dalış yapan Doç. Dr. Cengiz Sergen Konuk, bir kez de tek başına dalmak istedi. Ancak Konuk, su üstüne canlı çıkamadı... 

GÜRKAN AKGÜNEŞ İstanbul 

Profesyonel dalgıç Doç. Dr. Cengiz Sergen Konuk 40 , zıpkınla balık avlamak için 2 arkadaşıyla çıktığı su altı yolculuğundan dönemedi. Konuk, yüzeye birkaç metre kala 'sığ su baygınlığı' geçirince boğuldu. 
İ.Ü. Veterinerlik Fakültesi Doğum ve Jinekoloji Anabilim Dalı Öğretim Üyesi Doç. Dr. Cengiz Sergen Konuk, geçtiğimiz salı günü sabah erken saatlerde İstanbul'daki evinden dalış yapmak için ayrıldı. Konuk, Çanakkale'de bulunan dalgıç arkadaşları Murat Özel ve Hakan Anahtarcı'yla buluşup daldı. 

2 gün arandı 
3 arkadaş Ekinlik adası çevresinde zıpkınla balık avladılar. Dönüş yolunda Konuk, Cendere mevkiinde yeniden dalmak istedi. Bunun üzerine bot durduruldu ve Konuk tek başına suya atladı. Konuk'un su yüzeyine çıkmaması üzerine Özel ve Anahtarcı, hayatından endişe ettikleri arkadaşlarını bulmak için suya daldılar ancak arayışları sonuç vermedi. Deniz arama birliklerinin 2 gün süren çalışmaları sonrası dün Konuk'un cesedine ulaşıldı. 
Öğretim görevlisi talihsiz dalgıcın su yüzeyine çıktığı sırada sığ su bayılması sonucu öldüğünü söyleyen Konuk'un veteriner eşi Hale Konuk, "Beline bağlı olan kurşunu atabilseydi şimdi yaşıyor olacaktı. Tek başına dalmasaydı arkadaşları onu kurtarabilirdi. Profesyonel bir dalgıçtı. Öldüğüne inanamıyorum" diye konuştu. 


</TEXT>
</DOC>
