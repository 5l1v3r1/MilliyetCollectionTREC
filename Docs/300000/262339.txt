<DOC>
<DOCNO> 262339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun04.html </URL>
<DATE> 2004/08/11/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
''Bin Ladin, saldırı emirlerini eşek ya da kurye ile gönderiyor'' 
</HEADLINE>
<TEXT>

     Terör örgütü El Kaide'nin lideri Usame bin Ladin'in ABD'ye saldırı emirlerini bir eşeğin sırtında ya da bir köylünün atkısında gönderiyor olabileceğinden şüphe ediliyor. 
     Pakistanlı istihbarat yetkilileri ve uluslararası terörizm uzmanları, Amerikalı istihbarat yetkililerinin şüphelendiği gibi Usame bin Ladin ABD'ye saldırı planları yapıyorsa, bu yöndeki talimatlarını Afganistan ve Pakistan arasındaki dağlardan bir eşeğin sırtında veya bir köylünün atkısında gönderiyor olabileceğini kaydetti. 
     Yetkililer ve uzmanlar, örgütün üst düzey birkaç yetkilisinin yakalanmasından sonra bin Ladin ve sağ kolu Ayman El Zavahri'nin derslerini iyi aldıklarını belirterek, ''Uydu ya da cep telefonu kullanmıyorlar. En içteki çevreleri dışında kimseye güvenmiyorlar'' dedi. 
     Pakistanlı bir istihbarat yetkilisi, ''Bin Ladin bir şey iletmek istediğinde çevresindeki birine mektup veriyor. Bu kişi mektubu başka birine götürüyor. Mektup elden ele dolaşıp son gidecek yere ulaşıyor. Mektubun kimden olduğunu, bin Ladin'in en güvendiği ilk kişiden başka kimse bilmiyor'' dedi. 
     Pakistanlı bir hükümet yetkilisi de Usame bin Ladin'in muhtemelen yaşadığını, Pakistan'da yakalanan bazı El Kaide militanlarının farklı kanallardan bin Ladin'in sözlü mesajlarını aldıklarını belirttiklerini kaydetti. 

     
</TEXT>
</DOC>
