<DOC>
<DOCNO> 261000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/siyaset/axsiy02.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de nefesler tutuldu 
</HEADLINE>
<TEXT>


Yunan Genelkurmay'ı 2 Türk savaş uçağının hava sahalarını ihlal ettiğini öne sürdü. Açıklamada, 'füze radar sistemlerinin Türk uçaklarına kilitlendiği' belirtildi 

YORGO KIRBAKİ Atina 


Atina'da, Olimpiyat Oyunları'nın başlamasına bir hafta kala, Ege'deki Limni Adası yakınında uçan 2 Türk savaş uçağının Yunan hava sahasını ihlal ettiği öne sürüldü. Yunan Genelkurmay Başkanlığı'ndan yapılan açıklamada, önceki gün RF - 4E Phantom tipi 2 Türk savaş uçağının Limni'nin kuzeydoğusunda 500 feet yükseklikte 150 metre uçarak, Yunan hava sahasını ihlal ettiği ileri sürüldü. Açıklamada, Yunan uçaksavar füze radar sistemlerinin Türk uçaklarına kilitlendiği, Türk uçaklarının 4 Yunan savaş uçağı tarafından uzaklaştırıldığı kaydedildi. 
Yunan basınına göre, Olimpiyat Oyunları nedeniyle "alarm" durumunda tutulan uzun menzilli Patriot füzelerinin yanı sıra Limni'deki kısa menzilli "Velos" tipi füzelerin radarları da Türk uçaklarına kilitlendi. Yunan Hükümet Sözcüsü Teodoros Rusopulos ise, geçen yıla oranla yüzde 44 azalan ihlaller konusunda Atina ve Ankara'da diplomatik girişimlerde bulunduklarını kaydetti. Bu arada, Atina, dün de F-16 tipi 12 Türk savaş uçağının Yunan hava sahasını 7 kez ihlal ettiğini ileri sürdü. 


</TEXT>
</DOC>
