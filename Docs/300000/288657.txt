<DOC>
<DOCNO> 288657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/guncel/gun15.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Mevlevihane yenileniyor 

İSTANBUL Milliyet 
Galata Mevlevihanesi, İstanbul Büyükşehir Belediyesi ve Fiba Holding tarafından restore ediliyor. Yaklaşık 1 milyon dolara mal olması beklenen restorasyon çalışmalarının 3 yıl süreceği belirtildi. Galata Mevlevihanesi'nde dün düzenlenen törende konuşan İstanbul Büyükşehir Belediye Başkanı Kadir Topbaş, yüzyıllar boyunca hizmet veren mevlevihanenin onarıma ihtiyacı olduğunu belirterek, "Burası Türkiye için önemli bir kültür abidesi" dedi. 

Bayramlık giyemedi 

Yalova'nın Çiftlikköy ilçesinde, evinin balkonundan düşen Yunus Emre Aksoy 4 hayatını kaybetti. Mobil Mahallesi Ahmet Tevfik Apartmanı 1. katta bulunan evin balkonundaki sandalyeye çıkarak sokaktaki çocukları izleyen Aksoy, dengesini kaybederek aşağı düştü. Aksoy olay yerinde yaşamını yitirdi. Büyük üzüntü yaşayan baba Sadrettin Aksoy "Çocuklarımıza bayramlık almak için çarşıya gidecektik. Yunus'a bayramlıklarını alıp giydirmek kısmet olmadı" dedi. 

Arife kazaları 23 ölü 

Tatilin ilk gününde trafik kazalarında 23 kişi öldü, 94 kişi de yaralandı. Mardin, K.Maraş, Sivas, Denizli, Malatya, Manisa, Kars, G.Antep, Bursa, Konya ve Denizli'deki kazalarda ölenlerin isimleri şöyle Seydo Kaçmaz, Mazlum Kaçmaz, Yusuf Öngörür ve İsmail Öngörür, Kasım ve Döndü Erdoğan ile Mehmet Bolat, Zekai Erdem, Hacer Cigalı, Faruk Uygur ve Mesut Güler, İbrahim Bilgiç, Ercan Çoğudur, Kübra Alpaslan, Muzaffer Çelik, Dursun Devecioğlu ile Ayşe Devecioğlu, Ergül Kozalan, Adem Kozalan, Gökhan Kozalan ve Berkay Uğur. 

'Çikolata' kalpazanları 

Ordu'dan nakliye amacıyla alınan çikolatayı yerine teslim etmeyerek İstanbul'da satmaya hazırlandıkları ileri sürülen 3 kişi gözaltına alındı. Polis, ihbar üzerine Sultanbeyli'deki bir depoya operasyon düzenledi. Depoda bulunan çalıntı çikolatalarla birlikte 2 çelik kapı ve sahte plakalı bir kamyonet ele geçirdi. Ordu'dan teslim alınan yaklaşık 74 milyar lira değerindeki çikolatayı teslim etmeyip İstanbul'da yarı fiyatına piyasaya sürmeye hazırlandıkları iddia edilen 3 kişi gözaltına alındı. 

'Üzüntü' tazminatı 

Üniversite öğrencisi Talha Kılıçarslan, Akçaabat Sebatspor Başkanı Veli Sezgin'in oğlu Seçkin Sezgin'le Trabzon'da 3 ay önce otomobille gezerken, Candan Serim'e çarparak ölümüne neden oldu. Serim'in yakınları, Kılıçarslan, Seçkin ve otomobilin sahibi Veli Sezgin aleyhine, toplam 270 milyar liralık tazminat davası açtı. Kılıçarslan ve Sezginler de, karşı dava açarak, kazadan duydukları üzüntü nedeniyle Serim'in yakınlarından toplam 7 milyar lira tazminat istedi. 

Mezarlıkta sahte hoca 

Adana Büyükşehir Belediyesi, her dini bayram öncesi yaptığı mezarlıklardaki "sahte hoca operasyonu"nu Ramazan Bayramı öncesinde de tekrarladı. Mezarlık Müdürlüğü ve özel güvenlik elemanlarının yaptığı operasyonda, mezarlığa gelen hocalar, Kuran okutulup sınavdan geçirildi. Yanlış okuyan hocalar mezarlık dışına çıkarılırken, diğerlerine kart verildi. Mezarlıklar Müdürü Kamil Yiğenoğlu, bazı kişilerin bu yolla kazanç sağlama peşinde olduğunu belirtti. 


</TEXT>
</DOC>
