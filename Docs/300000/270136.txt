<DOC>
<DOCNO> 270136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur03.html </URL>
<DATE> 2004/09/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Rodos müftüsüne vakıf kazığı 
</HEADLINE>
<TEXT>

     Yaşar ANTER DHA 
YUNANİSTAN'ın Rodos Adası'nda sigortasız çalıştırıldığı ve hak ettiği maaşı alamadığı gerekçesiyle mahkemeye başvuran Müftü İsmail Çakıroğlu, 11 yıl süren hukuk mücadelesini kazandı. 
     Batı Trakya'da Gümülcine Müftüsü görevini yürütürken, Rodos Evkaf Vakfı İdaresi'nin talebi üzerine 15 yıl önce Rodos'a gelen Çakıroğlu müftülük makamına oturdu. Adada 27 cami arasında ibadete açık tek cami olan İbrahim Paşa Camii'nin imamlığını da üstlenen 68 yaşındaki İsmail Çakıroğlu'na vaadedilen maaş hiç ödenmedi, sigortası yaptırılmadı, tasarruf tedbirleri gerekçe gösterilip müftülük makam binası da kapatıldı. 
     Tüm dini toplantılarda, önemli gün ve kutlamalarda, Rodos Müftüsü unvanıyla protokolde yerini alan ve adadaki 3 bin 700 Müslüman'ın temsilcisi olan İsmail Çakıroğlu, Karamanlis ile de yazışmalarını Rodos Müftüsü unvanı ile yaptı, adaya gelen Türk Dışişleri Bakanı Abdullah Gül'ü karşılayıp bilgi verdi. Bunlara rağmen, evli ve 4 çocuk babası Çakıroğlu söz verilen ücret verilmediği gibi Rodos Sosyal Sigortalar Kurumu'na İKA da bildirimde bulunulmadığını ve sigortasının yaptırılmadığını öğrendi. Vakıf idaresine, sıkıntısını yazılı olarak defalarca bildiren Çakıroğlu, sonuç alamayınca Avukat Nikos Papanikitas aracılığıyla Evkaf Vakfı İdaresi aleyhine Rodos İdare Mahkemesi'nde 1993 yılında dava açtı. Dava geçen ay sonuçlandı, ayda 1100 euro ödenmesi gerekirken 400 euro ödenen Çakıroğlu'na aylık 700 eoruluk farklar ödenecek ve geçmişe dönük sigorta primleri ödnerek emekliliği sağlanacak. 
     Çakıroğlu'nun Gümülcine'den gelerek göreve başlamasını sağlayan ve görevlendirme yapan Evkaf Vakfı İdaresi Başkan Yardımcısı Halil Kurtlar, Çakıroğlu'nun haftada bir cuma günleri camiyi açması ve bakımını yapması için görevlendirdiklerini, bunun karşılığında haftada 100, ayda 400 euro ödediklerini belirterek "Vakfımızın Çakıroğlu'na daha fazla para ödeyecek gücü yoktu. Bu nedenle caminin haftada bir gün açık kalmasını uygun gördük, o da zaten bunu yaptı. Kararı temyiz ettik, sonucunu bekliyoruz'' dedi. 
     Rodos Barosu Yönetim Kurulu üyesi Avukat Nikos Papanikitas ise Müftü Çakıroğlu'nun Rodos'taki çalışmalarını herkesin bildiğini, çok sevilen ve sayılan bir kişi olduğunu söyledi. Avukat Papanikitas, "Barış ve dostluk adına yaptığı etkinlikleri takdirle karşılıyoruz. Bugünün para birimiyle müftüye işe başladığında bin 1100 euro verileceği ve sigortasının yapılacağı söylenmiş. Ancak 400 euro ücret alıyor ve sigortası da yapılmadı. Bir papazın 1500-2000 euro, müftünün karşılığı olan başpapazın en az 3500-4000 Euro aldığı düşünülürse, Müslüman cemaatinin temsilcisi, 24 saat görevdeki bir dini yetkiliye bunun yapılmaması gerekirdi. Çakıroğlu'nun tüm sosyal haklarını elde edeceği ve emekli olmasını sağlayacak davayı kazandık. Geçmişe dönük eksik ödenen ücreti ödenecek, geçen süre sigortalı sayılacak. Yunanistan'da vasıfsız işçiyi bile sigortasız çalıştıramazsınız, bunun cezası büyüktür'' dedi. 
     
     "HERKESTEN BEKLERDİM, SOYDAŞTAN ASLA'' 
     Türk ve Yunan halklarının kaynaşması için gerçekleştirilen etkinliklerde etkin rol oynayan Müftü İsmail Çakıroğlu büyük haksızlığa uğradığını belirtti. Çakıroğlu, "Maaşımın eksik ödedikleri kısmını daha sonra toplu ödeyeceklerini, vakfın sıkıntıda olduğunu söyleyince ben de şartlara katlanabileceğimi söyledim. Ancak sigortamın yapılmadığını, emeklilik hakkımı elde edemeyeceğimi öğrendiğimde itiraz ettim'' dedi. 
     Kendisine haftada bir cuma günleri camiyi açmasını ayrıca Müslüman çocuklarına Türkçe kursları vermesinin söylendiğini kaydeden Çakıroğlu, "Ancak ben Müslümanlığın gereklerini yerine getirdim, tüm görevlerimi yaptım. Vakıf bu kez Müftülük binasını kapatıp, lojmanı da elimden aldı, beni tek odalı eve koydu. Buna da itiraz etmedim. Ancak sosyal güvencemi ve bakmakla yükümlü ailemi geçindirmek için açtığım davayı kazanınca, 3-5 yalancı şahitle haftada bir gün çalıştığımı iddia edip temyiz mahkemesine gittiler. Yunanlı avukatım ücret almadan bu davayı sürdürecek. Gerekirse Avrupa İnsan Hakları Mahkemesi'ne gideceğiz. Soydaşlar arasında büyük tepki yaratan bu olayın yaşanmamasını isterdim. Böyle bir haksızlığı herkesten beklerdim, soydaştan asla'' dedi. 
     
</TEXT>
</DOC>
