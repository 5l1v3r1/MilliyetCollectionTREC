<DOC>
<DOCNO> 299717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/siyaset/siy01.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Arjantin oluruz 
</HEADLINE>
<TEXT>


CHP, başkanlık sistemini savunan AKP'ye, "Bush'un ABD'sine, De Gaulle'ün Fransası'na benzetme sevdası, Türkiye'yi Peron Arjantini'ne benzetir" dedi 

ANKARA Milliyet 


Başbakanlık bütçesinin görüşüldüğü TBMM Genel Kurulu'nda, "başkanlık sistemi" tartışıldı. TBMM Anayasa Komisyonu Başkanı, AKP İstanbul Milletvekili Burhan Kuzu, kuvvetler ayrımının ortadan kalktığını ve Türkiye'de Başbakanlık'ın çok güçlü hale geldiğini belirtti. Kuzu, "ABD'nin başkanlık sistemindeki parlamento, parlamenter sistemdeki parlamentodan en az 2 kat daha yetkili. ABD Başkanı, her isteğini parlamentonun onayından geçirmek zorunda" dedi. Başkanlık sistemine geçilmesi gerektiğini savunan Kuzu, "Yasayı yapan da, yürüten de hükümet. Meclis'te kabul edilen yasaların yüzde 98'i hükümet tasarıları" diye konuştu. 

'Bir kişiye biçilen rol' 
Başbakanlık'ın süper yetkili ve güçlü hale getirildiğini belirten CHP İstanbul Milletvekili Hasan Fehmi Güneş de, "Sistem arayışları, belli bir kişiye biçilen rol özlemine indirgeniyor. Sistemi etkin ve üretken bir şekilde yenileştirirken, Türkiye'yi Bush'un ABD'si, De Gaoulle'ün Fransası'na benzetme sevdasıyla Peron Arjantini'ne benzetme hatasına düşmemeliyiz" şeklinde konuştu. 
Başbakan Erdoğan'ın bürokratik oligarşi yüzünden başkanlık sistemini istediğini söylediğini anımsatan Güneş, şunları söyledi 
"Böylesi sudan gerekçelerle devletler devleti niteliğindeki federal devlet yapısıyla bize hiç benzemeyen ABD'nin yönetim sistemine benzemek ciddiye alınamaz. Devlet, başbakanlıktan ibaret değildir. Gerçek devlet adamları, bu tür kurnazlıklara tenezzül etmemeli." 



</TEXT>
</DOC>
