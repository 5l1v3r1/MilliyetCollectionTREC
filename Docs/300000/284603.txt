<DOC>
<DOCNO> 284603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun10.html </URL>
<DATE> 2004/10/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'ta Japon rehine öldürüldü... 
</HEADLINE>
<TEXT>

     Irak'ta militanlar tarafından kaçırılan Japon rehine Shosei Koda'nın öldürüldüğü bildirildi. 
     Japonya'nın Kyodo haber ajansı, hükümet kaynaklarına dayanarak verdiği haberde, militanların, Japonya'nın 48 saat içinde Irak'taki askerlerini çekmemesi durumunda öldürmekle tehdit ettikleri Koda'nın öldürüldüğünü duyurdu. 
     Ajans, Irak'ın kuzeyindeki Tikrit kentinde bulunan cesedin, Koda'ya ait olduğunun belirlendiğini belirtti. 
     Ajansın haberiyle ilgili olarak resmi makamlardan henüz doğrulama gelmedi. 
     El Kaide terör örgütünün Irak'taki yandaşı Ebu Musab Zerkavi'ye bağlı militanlar, önceki gün internet sitesinde yayınladıkları videoda, Japonya'nın Irak'taki askerlerini 48 saat içinde çekmemesi durumunda 24 yaşındaki Koda'nın öldürüleceğini bildirmişti. 
     ABD'nin Irak'taki en yakın müttefiklerinden olan Japonya Başbakanı Yuniçiro Koizumi, militanların isteğini reddetmiş ve teröristlerin isteklerini kabul etmeyeceklerini söylemişti. Koizumi, güneydeki Japon askerlerinin muharebe için Irak'ta olmadıklarını söylemişti. 
     Koda, Irak'ta olup bitenleri kendi gözleriyle görmek ve Irak halkına destek vermek için bu ülkeye gitmişti. 
     
     JAPON HÜKÜMETİ ''CESET REHİNEYE AİT OLMAYABİLİR'' 

     Japon hükümeti, Irak'ta Amerikan askerlerince bulanan cesedin Japon rehine Shosei Koda'nın olmayabileceğini bildirdi. 
     Hükümet sözcüsü Hiroyuki Hosoda, gazetecilere yaptığı açıklamada, incelenmesi için Kuveyt'teki uzmanlara gönderilen cesedin Koda'ya ait olmayabileceğini söyledi. 
     Japonya'nın Kyodo haber ajansı, cesedi incelenen kişinin diş ve saç yapılarıyla tahmini ölüm saatinin Koba'nınkiyle uyuşmadığını bildirdi. 
     Kyodo haber ajansı, hükümet kaynaklarına dayanarak, militanların Koda'yı öldürdüğünü duyurmuş, Tikrit'te bulunan cesedin, Koda'ya ait olduğunun belirlendiğini bildirmişti. Ancak haber resmi makamlarca doğrulanmamıştı. 
     El Kaide terör örgütünün Irak'taki yandaşı Ebu Musab Zerkavi'ye bağlı militanlar, çarşamba günü bir internet sitesinde yayınladıkları video kaydında, Japonya'nın Irak'taki askerlerini 48 saat içinde çekmemesi durumunda 24 yaşındaki Koda'nın öldürüleceğini bildirmiş, Japonya Başbakanı Yuniçiro Koizumi bu talebi reddetmişti. 
     Koda 24 , olup bitenleri kendi gözleriyle görmek ve Irak halkına destek vermek için Irak'a gitmişti. 
     
</TEXT>
</DOC>
