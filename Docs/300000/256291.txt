<DOC>
<DOCNO> 256291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun23.html </URL>
<DATE> 2004/07/18/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
CIA 11 Eylül saldırısını yapanların İran'dan geçtiğini iddia etti 
</HEADLINE>
<TEXT>

     Amerikan Merkezi Haberalma Teşkilatı'nın CIA Başkan Vekili John McLaughlin, 11 Eylül 2001'deki terör saldırılarına katılan hava korsanlarının yaklaşık 8'inin saldırıdan önce İran topraklarından geçtiklerini ancak Tahran hükümetinin saldırı planında yer aldığı yönünde bir işaret bulunmadığını söyledi. 
     McLaughlin, katıldığı ''Fox News Sunday'' televizyon programında, 11 Eylül saldırılarına ilişkin İran hükümetinin herhangi bir resmi onayına ilişkin, İran ile 11 Eylül saldırıları arasında resmi bir bağlantı türünü işaret eden herhangi bir kanıtları olmadığını kaydetti. 
     CIA Başkan Vekili, ancak İran'ın terörizmi destekleyen geçmişi nedeniyle de hava korsanlarının İran topraklarından geçebilmesine şaşırmadığını ifade etti. 
     İran ise 11 Eylül saldırılarına katılan 19 hava korsanından bazılarının İran üzerinden ''yasadışı yollarla'' geçmiş olabileceğini ancak, o zamandan beri de sınır kontrollerini sıklaştırdığını belirtiyor. 
     Tahran yönetimi, İran ile El Kaide örgütü arasında bağlantı kurma yönündeki herhangi bir girişimin de ABD'nin seçim yılı ''propagandası'' olduğunu kaydediyor. 
     İran Dışişleri Bakanlığı sözcüsü Hamid Rıza Asefi, ABD'deki 11 Eylül Komisyonu'nun, 11 Eylül'de yapılan terör saldırılarında yer alan hava korsanlarından 8 ila 10 kadarının İran topraklarından geçtiğini ortaya koyduğu yönündeki haberlerle ilgili olarak, bunların asılsız olduğunu söylemiş ve ''Önceden ısmarlanmış bir habere benziyor. Çünkü bazı konular belgeye dayanmadan doğru olarak gösterilmeye çalışılmış'' demişti. 
     The New York Times'ın, üst düzey bir Amerikalı yetkiliye dayanarak bugün verdiği haberde, 11 Eylül saldırılarını soruşturan komisyonun raporunun, 11 Eylül saldırılarına katılan hava korsanlarından 8 ila 10 kadarının, ekim 2000 ve şubat 2001 döneminde İran üzerinden geçtiğini gösterdiği kaydedilmişti. 
     Haberde, İranlı yetkililerin, sınır görevlilerine bazı durumlarda El Kaide üyelerinin pasaportlarına damga vurulmaması gibi özel talimatlar verdiği de öne sürülmüştü. 
     
</TEXT>
</DOC>
