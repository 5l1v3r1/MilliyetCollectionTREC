<DOC>
<DOCNO> 281743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/spo02.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pes etmeyeceğiz 
</HEADLINE>
<TEXT>


Daum, matematiksel olarak şanslarının devam ettiği sürece savaşacaklarını söyledi, "Gruptan çıkmak için varımızı, yoğumuzu ortaya koyacağız. Bu yeterli olur mu bakacağız" diye konuştu 


'Başaramadık' 
TEKNİK Direktör Daum, Olympique Lyon yenilgisinin ardından iyi mücadele ettiklerini ancak yine tecrübesizliğin etkili olduğunu söyledi. Mağlubiyetin her zaman düş kırıklığı yarattığını ve acı verdiğini vurgulayan Alman çalıştırıcı, "Baskılı oynadığımız dönemde golü atıp öne geçmeliydik, bunu başaramadık" diye konuştu. Daum, Lyon gibi bir rakip karşısında çok daha çabuk oynamak gerektiğini belirtti, "Bunu başaramadık" dedi. 

'Tecrübemiz eksik' 
ŞAMPİYONLAR Ligi'nde Avrupa'nın en iyileriyle karşılaştıklarını söyleyen Daum, "Futbolcular her zaman fazla top kaybediyor ve rakipler tarafından cezalandırılıyor. Ancak Türkiye'de bu hataları telafi edebiliyoruz. Ama Avrupa'da çok daha iyi mücadele etmek gerekiyor" dedi. Milli oyuncuların fazla olmasının, tecrübeye yansımadığına da dikkat çeken Alman hoca, bazı oyuncularının uluslararası maçlarda deneyim kazanması gerektiğini belirtti. 

Acı veren gerçekler 
FUTBOL otoritelerinin kuradan sonra, "Bu gruptan üçüncü olarak çıkarsanız, büyük başarı elde edersiniz" dediğini hatırlatan Daum, "Ama bunu Türkiye'de söyleyemedim. Çünkü gerçekleri belirttiğinizde size negatif olarak geri dönüyor" açıklamasını yaptı. Daum, şöyle devam etti "Matematiksel olarak şansımız var. Pes etmeyeceğiz. Savaşmaya devam edeceğiz. Gruptan çıkmak için varımızı yoğumuzu ortaya koyacağız. Bu yeterli olur mu bakacağız." 

'İyi oyun, iyi sonuç' 

OLYMPIQUE Lyon Teknik Direktörü Paul Le Guen, Fenerbahçe karşısında iyi futbolla iyi sonuç aldıklarını ifade etti. Le Guen, "Biz hiç bir maça 0-0'lık bir sonuç için çıkmıyoruz. Grupta lider olmanın bizim için özel bir anlamı yok. İstediğim, gruptaki diğer maçın berabere bitmesiydi. Böylece iki takım da daha az puan almış oldu" dedi. 

Pierre'e yeni uğur 

PİERRE Van Hooijdonk'un dün sabah bir kız çocuğu oldu. Kampta mutlu haberi alan Hollandalı yıldız, Teknik Direktör Daum'dan izin alarak hastaneye koştu. Hooijdonk'un kızına "Fay" adı verildiği bildirildi. İkinci kez baba olan Sarı - Lacivertli futbolcunun 4 yaşında Sydney adında bir de oğlu bulunuyor. Daha sonra yeniden Samandıra Tesisleri'ne dönen Hollandalı oyuncu, arkadaşlarının tebriklerini kabul etti. 

Bir Fenerium daha 

FENERİUM Suadiye mağazası dün törenle hizmete girdi. Açılışa, Başkan Aziz Yıldırım ile Kadıköy Belediye Başkanı Selami Öztürk ve yöneticiler katıldı. 3 katlı olarak hizmete geçen mağazada lisanslı ürünlerin satışının yanında, Sarı-Lacivertliler'e hizmet veren bir cafe-bar da bulunacak. 

Kızıl Danny hayran kaldı 

"Stat ve taraftar süper" 
AVRUPA Parlamentosu Yeşiller Avrupa Özgür İttifakı Grubu Eşbaşkanı Danial Cohn - Bendit de, Fenerbahçe - Lyon maçını izledi. "Kızıl Danny" olarak da tanınan Cohen, Şükrü Saracoğlu Stadı ve Sarı - Lacivertli taraftara hayran kaldı. "Kızıl Danny", Lyon takımının daha iyi oynadığını ve galibiyeti hak ettiğini söylerken, Fenerbahçe'yi uğurlu gelmediği için üzüldüğünü de ekledi. Cohen, grubun Genel Kurulu, İstanbul'da düzenlendiği için Türkiye'ye gelmişti. 



</TEXT>
</DOC>
