<DOC>
<DOCNO> 298294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur32.html </URL>
<DATE> 2004/12/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Cinayet sanığı "Kendimi Bayhan gibi ispatlarım, tahliyemi istiyorum" 
</HEADLINE>
<TEXT>

     Adana'da, taksi durağı anlaşmazlığı sonucu çıkan kavgada bir kişinin öldürülmesiyle ilgili yargılanan sanık, kendisini Şarkıcı Bayhan gibi ispatlayabileceğini söyleyip tahliye istedi. 
     Adana 4. Ağır Ceza Mahkemesi'nde görülen davanın duruşmasında, tutuklu sanıklar Yılmaz Karataş, Harun Kandere, Mustafa Körege, Serhat Kişial ve tutuksuz sanıklar Bahadır Saran ile Erkan Akkuş hazır bulundu. 
     Sanık Yılmaz Karataş, bir kişinin ölümüyle sonuçlanan taksi durağı anlaşmazlığının neden olduğu silahlı çatışmayla ilgisinin bulunmadığını söyledi. 
     Kendisinin amatör sanatçı olduğunu ve boş zamanlarda da boyacılık yaptığını belirten sanık Yılmaz Karataş, ''Olayın meydana geldiği durağı bir süre önce boyamıştım. Silahlı çatışmanın olduğu gün de olay yerinde değildim. Suçu üstlenmem için bana baskı yaparak ailemden birilerini öldürmekle tehdit ediyorlar'' dedi. 
     Sanık Yılmaz Karataş, Ferhat Çuhala'nın kendisini olay yerinde gördüğüne ilişkin ifadesini de kabul etmediğini belirterek, şunları söyledi 
     ''Ben kendi halinde ve suçu olmayan bir insanım. Yüce adalete, Atatürk ilke ve inkılaplarına inanan bir kişiyim. Beni bazı plak şirketi sahipleri iyi tanır. Popstar yarışmasıyla ünlenen Bayhan da daha önce cinayet olayıyla ilgili cezaevinde yatmış. Bana buradan gitmem için bir fırsat verilirse, ben de kendimi ispatlarım. Bu fırsatın bana verilmesini istiyor ve tahliye talebinde bulunuyorum.'' Diğer sanıklar da cinayet suçlamasını kabul etmeyerek gerçek suçlunun Yılmaz Karataş olduğunu iddia ettiler. 
     Mahkeme heyeti, dosyadaki eksiklerin tamamlanmasına karar vererek duruşmayı erteledi. 
     Sanıklar, 29 Mayıs 2004 tarihinde, Süleyman Demirel Bulvarı'nda Murat Doğan'ın tabancayla öldürülmesiyle ilgili yargılanıyorlar. 
     
</TEXT>
</DOC>
