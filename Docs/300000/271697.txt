<DOC>
<DOCNO> 271697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy06.html </URL>
<DATE> 2004/09/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çalışma Meclisi yarın toplanıyor... 
</HEADLINE>
<TEXT>

     Çalışma Meclisi, 12 yıl aradan sonra, istihdamın artırılması ve kayıtdışı istihdamla mücadele ile Kıdem Tazminatı Fonu konularını ele almak üzere yarın toplanıyor. 
     Meclis'in, Hilton Oteli'nde gerçekleştireceği toplantı, iki gün sürecek. 
     3146 sayılı Çalışma ve Sosyal Güvenlik Bakanlığı'nın Teşkilat ve Görevleri Hakkında Kanun'un 26'ncı maddesine göre Çalışma Meclisi, Çalışma ve Sosyal Güvenlik Bakanı veya müsteşarın başkanlığında, Çalışma Genel Müdürü, İş Teftiş Kurulu Başkanı, İş Sağlığı ve Güvenliği Genel Müdürü, Sosyal Güvenlik Kurumu Başkanı, SSK Başkanı, Bağ-Kur Genel Müdürü, bakanlıklardan ve Devlet Planlama Teşkilatı'ndan birer temsilci, Yükseköğretim Kurulu'nca seçilecek beş öğretim üyesi, işveren sendikaları konfederasyonundan 3, en fazla üyeye sahip işçi sendikaları konfederasyonundan 2, diğer işçi ve kamu görevlileri sendikaları konfederasyonlarından birer, TESK ve TOBB'dan 3'er temsilciden oluşuyor. Ancak, gündemdeki konularla ilgili olarak, diğer kamu ve özel sektör kurum ve kuruluşları, meslek odaları ve sivil toplum örgütü temsilcileri de meclise katılabiliyor. 
     Bu çerçevede, TÜSİAD, MÜSİAD, Ankara ve İstanbul Sanayi Odaları, Türkiye İhracatçılar Meclisi ve Turizm Yatırımcıları Derneği de Çalışma Meclisi'ne çağrıldı. 
     Daha önce 8 defa toplanan Çalışma Meclisi, son olarak 27-28 Nisan 1992 tarihlerinde, ''İşsizlik Sigortası'' gündemi ile biraraya gelmişti. 
     
     KIDEM TAZMİNATI FONU 
     Çalışma ve Sosyal Güvenlik Bakanlığı'nca daha önce hazırlanan ''Kıdem Tazminatı Fonu Kanun Tasarısı Taslağı''na göre, işverenler kurulacak fona her ay çalıştırdığı her işçi adına brüt ücreti üzerinden prim ödeyecek. Aylık prim miktarı, aylık kazancın yüzde 3'ünü geçmemek koşuluyla, fon yönetim kurulunun önerisi üzerine Bakanlar Kurulu'nca belirlenecek. İşveren, fona ödediği prim nedeniyle işçi ücretinden herhangi bir indirim veya kesinti yapamayacak. İşverence fona ödenecek primler, gider olarak gösterilebilecek. 
     İşveren, kıdem tazminatına hak kazanan işçi veya hak sahiplerini, hak kazandıkları tarihten itibaren 7 gün içerisinde fona bildirmek zorunda olacak. Fona ödenecek primler SSK tarafından toplanacak. 
     Fon, Çalışma ve Sosyal Güvenlik Bakanı'nın önerisi üzerine müşterek bir kararname ile atanacak 1, en fazla üyeye sahip işveren konfederasyonunu temsilen 2 ve en çok üyeye sahip işçi konfederasyonunu temsilen 1 olmak üzere, toplam 4 kişilik Yönetim Kurulu'nca yönetilecek. Yönetim Kurulu'nda yer alan temsilciler 4 yıl süreyle görev yapacak ve süresi dolan üye yeniden seçilebilecek. Yönetim Kurulu'na, müşterek kararname ile atanan temsilci başkanlık edecek. 
     
     FONDAN YARARLANMA 
     Fon kapsamına giren işçilerin, bağlı oldukları kurum veya sandıklardan yaşlılık, emeklilik, malullük aylığı bağlanması yahut toptan ödeme almak amacıyla hizmet akitlerini feshetmeleri, işverence hizmet akdinin feshedilmesi durumunda işçinin hak kazandığı yaşlılık, emeklilik, malullük aylığı veya toptan ödeme almak amacıyla ilgili kuruma veya sandığa başvurması, adına en az 10 yıl fona prim ödenen işçinin isteği ve işçinin ölümü hallerinde kanuni mirasçıları kıdem tazminatına hak kazanacak. 
     İşçilere veya hak sahiplerine fona prim ödenmiş olan her tam yıl için prim hesabına esas olan ücretinin 30 günü tutarında kıdem tazminatı ödenecek. Kıdem tazminatına hak kazanıldığı tarihten itibaren 10 yıl içinde fona başvurarak kıdem tazminatının ödenmesini talep etmeyen işçi veya hak sahibinin hakkı, zaman aşımına uğrayacak. 
     Fondan kıdem tazminatının ödenebilmesi için işçinin bağlı olduğu kurum veya sandık tarafından yaşlılık, emeklilik, malullük aylığı veya toptan ödemeye hak kazandığını, ölümü halinde ise hak sahiplerinin yasal mirasçılarını kanıtlayan belgelerle fona başvurması gerekecek. 
     Adına en az 10 yıl fona prim ödenen işçi kıdem tazminatı isteğini yazılı olarak fona bildirecek. Başvuru ile belgelerin fona verilmesinden itibaren 30 gün içinde ödenmeyen kıdem tazminatına yasal faiz uygulanacak. 
     
</TEXT>
</DOC>
