<DOC>
<DOCNO> 268458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko37.html </URL>
<DATE> 2004/09/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TMSF, Uzanlar'a ait 20 aracı daha satacak... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan Grubu'nun 20 aracını daha 8 Eylül Çarşamba günü satışa çıkaracak. 
     TMSF'den yapılan açıklamada, daha önce gerçekleştirilen ve 2 trilyon 185 milyar 800 milyon lira tahsil edilen 19 aracın ihalesinin ardından satılacak 20 araç içinde, Cem Uzan'ın Güneş Taner'in oğlunun düğününe giderken bindiği Mercedes'in de alıcı arayacağı kaydedildi. 
     Açıklamaya göre, muhammen bedelleri 1 trilyon 700 milyar lirayı aşan Uzan Grubu'na ait 20 araç arasında 2 adet BMW, 3 Mercedes model lüks araç ve 3 adet arazi taşıtı Hummer da bulunuyor. 
     Açık artırmada, peşin yapılacak satışlarda, satışa çıkarılan mal muhammen değerinin yüzde 75'inden az olmamak üzere en fazla artırana verilecek. Verilen bedel, muhammen bedelin yüzde 75'inden az olur veya hiç alıcı çıkmazsa, ikinci satış 15 Eylül 2004 tarihinde yapılacak. 
     İhaleye katılmak isteyenlerin Ziraat Bankası Gayrettepe Şubesi'ndeki 6286076-5001 no'lu hesap numarasına 5 milyar lira nakit teminat yatırması gerekiyor. 
     
     290 ADET BÜRO MALZEMESİ DE SATILACAK 
     Uzan Grubu şirketleri arasında yer alan Aktif Kablo A.Ş'ye ait olan muhammen bedeli 1 trilyon lirayı aşan 290 adet büro malzemesi de 9 Eylül Perşembe günü TMSF tarafından açık artırma ile satışa sunulacak. 
     Açık artırmaya çıkan malzemeler için satış gününde muhammen bedellerinin yüzde 75'inden az teklif gelirse veya hiç alıcı çıkmazsa satış 16 Eylül 2004 tarihine ertelenecek. 
     Bu ihaleye katılmak isteyenler, 20 milyar lira nakit teminatı Ziraat Bankası Gayrettepe Şubesi'ndeki 6286076-5001 no'lu Türk Lirası hesap numarasına yatırabilecekler. 
     
</TEXT>
</DOC>
