<DOC>
<DOCNO> 266440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/siyaset/axsiy02.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile müzakereler 24 ay içinde başlamalı 
</HEADLINE>
<TEXT>


Hollanda hükümetine tavsiyelerde bulunan bir kuruluş, Türkiye ile AB üyelik görüşmelerine 2 sene içinde başlanmasını istedi 

DIŞ HABERLER SERVİSİ 


Hollanda'da hükümete tavsiye raporları hazırlayan bir kuruluş, Avrupa Komisyonu'nun Türkiye ile Avrupa Birliği'ne AB üyelik görüşmelerine 24 ay içinde başlaması gerektiğini açıkladı. 25 üyeli AB'nin dönem başkanı Hollanda'nın Uluslararası İlişkilerde Tavsiye Konseyi, Türkiye'nin farklı kültürel tarihe sahip ve Müslüman ülke olması gerçeğinin, AB'ye katılımını engellemek için bir neden sayılmaması gerektiğini bildirdi. Müzakereler için çeşitli hedefler belirlenmesi ve Türkiye'nin bu hedefleri yerine getirmede başarısız olması halinde müzakerelerin askıya alınması istenerek, demokrasinin istikrarlı olup olmadığına dikkat edilmeli denildi. Türkiye'ye üyelik tarihi verilmemesini tavsiye eden açıklamada, "Üyelik için bir tarih belirlenmemeli. Çünkü bu yanlış beklentiler yaratır, dikkatli bir hazırlığı suni ve siyasi açıdan doldurulmuş bir takvime döndürme riski ortaya çıkabilir" denildi. 


</TEXT>
</DOC>
