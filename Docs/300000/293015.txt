<DOC>
<DOCNO> 293015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun20.html </URL>
<DATE> 2004/11/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hamas, 10 yıllık ateşkese hazır 
</HEADLINE>
<TEXT>

     Hamas'ın üst düzey liderlerinden Şeyh Hasan Yusuf, Hamas'ın yeni Filistin liderliği ile birlikte ''ulusal birlik hükümeti''ne katılmayı düşündüğünü belirterek, bu amaçla 10 yıllık bir ateşkesi Hudna düşünebileceklerini söyledi. 
     2 yıllık hapis cezasının ardından kısa süre önce serbest bırakılan Şeyh Yusuf, İsrail Radyosu'na yaptığı açıklamada, İsrail'e karşı yürütülen intihar eylemlerinin de sona erdirileceği mesajını verdi. 
     Yusuf, Hamas'ın, Filistin halkının çıkarlarına olacağını düşündüğü hiçbir anlaşmayı veto etmeyeceğini belirtirken, İsrail ve uluslararası kamuoyunu, ''Hamas'ın bir terör örgütü olduğu'' yolundaki nitelendirmeleri yeniden gözden geçirmeye çağırdı. 
     Hamas'ın, Filistinlilerin karar alma mekanizmasına katılma isteğinin, örgütün ''olgunluğunun bir kanıtı'' olduğunu söyleyen Yusuf, Hamas'ın yeni gerçeklerin ''farkında'' olduğunu da vurguladı. 
     İsrail'in, terör faaliyetlerine karıştığı gerekçesiyle tutukladığı Şeyh Hasan Yusuf, 20 aylık hapis cezasının ardından 18 Kasım'da serbest bırakılmıştı. 
     
</TEXT>
</DOC>
