<DOC>
<DOCNO> 280576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yazar/bila.html </URL>
<DATE> 2005/03/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Telefon dinleme 
</HEADLINE>
<TEXT>


Yeni yasaların yürürlüğe girecek olması nedeniyle 1 Nisan tarihi birçok alanda milat gibi görülüyor. 
Bu alanlardan biri de telefonların dinlenmesi. Güvenlik görevlilerinin tabiriyle "teknik takip." 
Emniyet Genel Müdürlüğü, bu konuda yeni düzenlemeyle Avrupa ülkelerini karşılaştırmış. 
Olaya karşılaştırmalı bakınca konu daha iyi anlaşılıyor. 
Emniyet Genel Müdürlüğü'nün saptamaları şöyle 
CMK'de yeni düzenlemeyle telefon dinleme süresi 6 aya indirilmiş durumda. İngiltere'de bu süre 2 ay ve 1'er ay uzatılabiliyor. Milli güvenlik ve ülkenin ekonomik selameti ile ilgili olarak 6 aylık uzatma da mümkün. Ayrıca acil durumlarda güvenlik kuvvetlerinin 2 günlük dinleme inisiyatifi de var. 
Almanya'da ise dinleme için verilen ilk süre 3 ay. Mek nların dinlenmesi ise 1 aylık süreyle sınırlı. Dinlemenin nedeni devam ediyorsa 3'er aylık uzatmalar mümkün. 
Fransa'da dinleme süresi ise 4 ay. İdari kararla dinleme yapılıyorsa süre 4 ayla sınırlı, ancak adli kararla yapılıyorsa 12 ay. 
Türkiye'deki yeni düzenlemeye göre, dinleme kayıtları, yok edilmesi halinde en geç 15 gün içinde takip edilen kişiye tebliğ ediliyor. Almanya ve Fransa'da ise şüpheliye hiçbir şekilde dinlendiğine ilişkin bilgi verilmesi zorunluluğu yok. İngiltere'de bilgi verme kişinin başvurusuna bağlı. Dinlendiğinden şüphe eden kişi şik yetçi oluyor, şik yeti bir komisyonda değerlendiriliyor ve uygun görülürse kendisine bilgi veriliyor. 
Türkiye'de yeni düzenleme sanığa yüklenen suç dolayısıyla avukatların bürosu, konutu ve yerleşim yerlerinde teknik takip yapılamayacağı hükme bağlanıyor. Almanya ve İngiltere'de bu konuda özel bir düzenleme yok. Fransa'da ise avukatların suça iştiraki söz konusu ise ilgili baro başkanlığına bilgi vermek koşuluyla avukatlar dinlenebiliyor. 
Türkiye'deki düzenlemeye göre izlenen kişinin, şüphelinin tanıklıktan çekinebilecek yakını ve uzak akrabalarıyla iletişimi kayda alınamıyor. İngiltere, Fransa ve Almanya dahil olmak üzere Avrupa ülkelerinde bu yönde bir düzenleme yok. 
Karşılaştırma da gösteriyor ki, telefon dinleme konusunda AB ülkelerindeki durum, Türkiye'den pek farklı değil. Hatta bazı sınırlayıcı hükümler Türkiye'de daha fazla. 
Yeni düzenlemeye ilişkin olarak emniyet görevlilerinin sakınca gördüğü noktalar var. Örneğin çetelerin takibiyle ilgili akraba sınırlamalarını buna örnek gösteriyorlar. Türkiye'de bu tür örgütler de aile ilişkilerinin çok iç içe olduğunu belirtiyorlar. 
Telefon dinleme çok hassas bir konu. Kişi hak ve özgürlüğü, hukuk güvencesi ve hukukun üstünlüğü gözetilmeden yapılması büyük sakınca taşıyor. Güvenlik güçlerinin sağlam kurallar ve hukuk temeliyle çalışmaları özellikle bu alan için zorunlu... 



</TEXT>
</DOC>
