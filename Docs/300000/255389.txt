<DOC>
<DOCNO> 255389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy08.html </URL>
<DATE> 2004/07/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TCK'da maganda düzenlemesi... 
</HEADLINE>
<TEXT>

     Yeni TCK'da "magandalar" ile ilgili de bir düzenleme yapıldı. Buna göre, halkta korku ve panik yaratacak şekilde silahla ateş eden kişilere altı aydan iki yıla kadar hapis cezası verilecek. 
     Adalet Komisyonu'nda, yeni Türk Ceza Yasa Tasarısı'nın, "Genel güvenliğin kasten tehlikeye sokulması" başlıklı maddesi, Komisyon Başkanı Köksal Toptan'ın da isteğiyle yeniden düzenlendi. Toptan'ın, bu maddenin "maganda kurşunu"nu kapsamadığı anımsatması üzerine, bir önergeyle tasarıya, "kişilerde korku ve panik yaratacak şekilde" ifadesi de eklendi. 
     Yeni düzenlemeye göre, kişilerin hayatı, sağlığı veya malvarlığı bakımından tehlikeli olabilecek biçimde ya da kişilerde korku ve panik yaratacak şekilde, yangın çıkaran, bina çökmesine, çığ düşmesine, sel veya taşkına neden olanlar ile silahla ateş eten veya patlayıcı madde kullanan kişiler, altı aydan iki yıla kadar hapisle cezalandırılacaklar. 

     
</TEXT>
</DOC>
