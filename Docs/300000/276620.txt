<DOC>
<DOCNO> 276620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur53.html </URL>
<DATE> 2004/10/01/ </DATE>
<TIME> 20.26 </TIME>
<AUTHOR>  </AUTHOR>
<HEADLINE>
Burnuna kalem giren çocuk ameliyat edildi. 
</HEADLINE>
<TEXT>

     Antalya'da burnuna kurşun kalem giren 3 yaşındaki çocuk ameliyat edildi. 
     3 yaşındaki İrem Doğmuş, Yenimahalle'deki evlerinde, kalemle oynarken dengesini kaybederek düştü. İrem Doğmuş'un sol burun deliğinden içeri giren ve beyin bölümüne kadar ilerleyen kurşun kalem kırılarak parçalandı. Yakınları tarafından Sosyal Sigortalar Kurumu Bölge Hastanesi'ne kaldırılan Doğmuş, yoğun bakıma alındı. 
     Beyin Cerrahı Operatör Doktor Okan Cinemre tarafından ameliyata alınan çocuğun, yaklaşık bir saat süren operasyon sonucu burun deliğine giren kalem çıkartıldı. 
     Dr. Cinemre, AA muhabirine, çocuğun sağlık durumunun iyi olduğunu belirterek, şunları söyledi 
     ''Endoskopik şartlarda burundaki parçalanmış yapıları aşarak kalemi yerinden çıkardık. Beyin tabanı kırılmış. Ama alt beyin dokularında hasar yok. Çocuk, mucize eseri ölümden döndü. İrem, enfeksiyona ve beyin şişmesine karşı gözlem altına alındı, sağlık durumu şimdi çok iyi. Beyin damarlarında herhangi bir sorun yok.'' 
     
</TEXT>
</DOC>
