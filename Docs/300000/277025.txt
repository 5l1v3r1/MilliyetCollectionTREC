<DOC>
<DOCNO> 277025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/guncel/axgun01.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeşler ortada kaldı 
</HEADLINE>
<TEXT>


Büyükçekmece Kaymakamı Hayrettin Altunok'un okula gönderme ve ihtiyaçlarını karşılama sözü verdiği Ebru ve Çilem kardeşler, kaç gün geçti, okul yüzü göremedi 

Şükran Özçakmak - İstanbul 

Büyükçekmece Kaymakamlığı'nın karşısındaki okulun zili çalmış, öğrenciler çığlık çığlığa sınıflarına koşuyordu. Ebru 8 ve Çilem Kurt 10 kardeşler ise yaşıtlarının aksine, kaymakamlık önünde mendil satmaya çalışıyordu. Neden okulda değil de sokakta olduklarını sorduğumuzda, okumayı çok istediklerini, ancak babaları kalp hastası olduğu için çalışmak zorunda olduklarını anlattılar. 
Öğretmen olmayı çok istiyorlardı ama babaları, erkek kardeşleri Umut'a öncelik tanımıştı. UNICEF'in, "Haydi Kızlar Okula" kampanyasını anlattık onlara. Coşkuyla dinlediklerini görünce, ellerinden tutup Büyükçekmece Kaymakamı Hayrettin Altunok'un yanına çıkardık. Sevinç ve coşkuyla bir nefeste anlattılar öykülerini. Altunok söz verdi, onları okutacak, her ihtiyaçlarını karşılayacak, babasını da tedavi ettirecekti. Anne ve babasına müjdeyi vermek için koşarak gittiler. 

Kaymakam'dan haber yok 
Bir hafta sonra iki kardeşin durumunu merak edip aradık kaymakamlığı, okula başlamışlardır diye. Birkaç kez not bırakmamıza rağmen Altunok'a ulaşamadık. Kalkıp gittik, önce kaymakamlığa sonra İlçe Milli Eğitim Müdürlüğü'ne. Müdür Yardımcısı, sokaktan topladıkları 8 çocuğu okula yerleştirdiklerini anlattı. Ebru'dan da Çilem'den de haberdar değildi. 
Evlerine gittiğimizde ise sefaletle karşılaştık. Anne ev kadını, babaları ise kalp hastası olduğu için şu anda çalışamıyordu. Yeniden umutlanan Çilem ve Ebru, "Haber gelmeyince kaymakamlığa gittik. Oradaki amcalar 'Kaymakam yerinde değil, siz evinize gidin, size gelecekler' dedi. Gelen giden olmadı" diye konuştu. 

'Bizi de okula alın' 

İki kardeşin Haramidere Ufuk Caddesi'ndeki evlerine giderken öğrendik ki, sadece Çilem ve Ebru değildi orada okulsuz olan. Yaklaşık 100 çocuk, okula gitmiyor ve yokluk içinde yaşıyordu. Bazıları da nüfusa kaydedilmediği için hiç yaşamıyor görünüyordu. 
Bir anda 20'si sardı etrafımızı. Nüfusa kaydı olmayan Kali Gezer'in 8 , en büyüğü 15, en küçüğü 5 yaşında 5 kardeşi vardı. Kimlikleri olmadığı için hiç okula gitmemişlerdi. "Benim adımı da yaz ne olur abla. Ben doktor olmak istiyorum. Ne olur beni de okula alsınlar" diyerek yalvarıyordu. 
Eğlence merkezi Tatilya'nın hemen arkasındaki mahallede oturan bu çocuklar, devletin kendilerine el uzatmasını bekliyor. 


</TEXT>
</DOC>
