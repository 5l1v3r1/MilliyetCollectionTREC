<DOC>
<DOCNO> 251859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun15.html </URL>
<DATE> 2004/06/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Selimhan Yandarbiyev'i öldüren 2 Rus ajana ömür boyu hapis 
</HEADLINE>
<TEXT>

     Katar'da eski Çeçen Devlet Başkanı Selimhan Yandarbiyev'i öldürmek suçundan yargılanan 2 Rus ajan, ömür boyu hapse mahkum oldu. 
     Savcı, nisan ayında başlayan duruşmada iki ajan için idam cezası istemişti. 
     Katar Ağır Ceza Mahkemesi, kararında, Rus yönetiminin Çeçen liderin öldürülmesi için emir verdiğini belirtti. 
     Anatoli Belaşkov ve Bavili Bogaçev hakkında verilen hükmü okuyan yargıç İbrahim El Nifs, ''Rusya liderliği eski Çeçen lider Yandarbiyev'in öldürülmesi için emir vermiştir'' dedi. 
     Katar'da ömür boyu hapis cezası 25 yıl olarak uygulanıyor. 
     Rusya istihbarat servisi ajanları, şubat ayında Selimhan Yandarbiyev'in arabasına bomba koyarak, Yandarbiyev'in ölümüne ve oğlunun yaralanmasına neden oldukları gerekçesiyle Katar'da tutuklanmışlardı. 
     Rusya ise Yandarbiyev'in öldürülmesinde parmağı olduğu iddialarını reddetmiş ve iki ajanın terörizm hakkında bilgi topladıklarını ileri sürmüştü. 
     Yandarbiyev, 2000 yılında Katar'a göçmüştü. 
     
</TEXT>
</DOC>
