<DOC>
<DOCNO> 299443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun40.html </URL>
<DATE> 2004/12/21/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
BM Hz. İsa'nın doğdu Beytullahim İsrail'in tecridi altında 
</HEADLINE>
<TEXT>

     Hz. İsa'nın doğduğu yer olan Filistin'deki Beytüllahim hakkında bir rapor yayınlayan BM, başta Hıristiyanlık olmak üzere bütün dinler için kutsal olan bu şehrin İsrail tarafından tecrit altında tutulduğunu bildirdi. 
     Raporda, Filistinliler ile İsrailliler arasında kalıcı bir siyasi çözümün sağlanamaması durumunda, kültürel ve manevi bir merkez olan Beytüllahim'i karanlık bir geleceğin beklediği kaydedildi. 
     Beytüllahim'in halen dokuz İsrail yerleşim birimi tarafından kuşatılmış durumda olduğu belirtilen raporda, şehre giden yolların sadece İsraillilere açık olduğu, çok sayıdaki kontrol noktasının yanı sıra 78 fiziki engelle şehre girişin engellendiği, buna ilaveten saldırılara karşı İsrail tarafından inşa edilen duvarın tamamlanmak üzere olduğu ifade edildi. 
     Raporda, Beytüllahim'in Batı Şeria'nın diğer topraklarından ve daha da önemlisi sadece birkaç kilometre uzaklıktaki Kudüs'ten tamamen koparıldığı belirtildi. 2000 yılında ayda ortalama 91 bin 726 turistin ziyaret ettiği Beytüllahim'e ziyaretçi sayısının 2004'ün ilk 10 ayı için 7 bin 249'a gerilediği kaydedilen raporda, ağırlıklı olarak turizm sektörüne dayalı şehir ekonomisinin ciddi bir krize girdiğine dikkat çekildi. 
     BM İnsani Yardım İşleri Koordinasyon Ofisi ve BM Ortadoğu Barış Süreci Özel Koordinatörlük Ofisi tarafından ortaklaşa hazırlanan ''Çatışmanın Maliyeti Beytullahim'in Değişen Yüzü'' başlıklı raporda, İsrail ve Filistin turizm bakanlarının 24 Kasım'da şehrin turizmini geliştirmeye yönelik ortak bir açıklama yapmalarına rağmen, bölgedeki dükkanların sadece ara sıra düzenlene turistik turlar için açıldığı kaydedildi. 
     Raporda, 2000 yılına kadar şehrin nüfusunun yarı yarıya Hıristiyan ve Müslümanlardan oluştuğu, son çatışmaların başladığı 2000 Eylül ayından bu yana ise Beytüllahim'in Hıristiyan nüfusunun yüzde 10'unun başka ülkelere göç ettiği belirtildi. 
     BM'nin raporunda, İsrail'den uluslararası hukuk kuralları çerçevesinde, Hıristiyan, Müslüman ve Yahudilerin eşit şekilde şehre ulaşımını güvence altına alması istendi. 
     
</TEXT>
</DOC>
