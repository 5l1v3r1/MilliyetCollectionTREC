<DOC>
<DOCNO> 275192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/siyaset/siy01.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatımıza yeni düzen 
</HEADLINE>
<TEXT>


Yeni TCK'da, emniyetli şekilde araç kullanmayanlara iki yıla kadar kapkaççılara, yedi yıla kadar bozuk gıda satanlara beş yıla kadar hapis cezası verilebilecek 

SALİHA ÇOLAK Ankara 


Zina tartışmalarının gölgesinde kalan ve AB'nin de çıkması için baskı yaptığı yeni Türk Ceza Kanunu TCK , trafikte araç kullanmaktan kürtaja kadar birçok alanda yeni düzenlemeler getiriyor. 
HAKSIZ TAHRİK 
Töre ve namus cinayetlerinde "haksız tahrik" indirimi uygulanmayacak. "Töre ve kan gütme" gibi gerekçelerle kasten adam öldürene ağırlaştırılmış müebbet hapis verilecek. Üstsoy ve altsoy ilişkisinden gelen nüfuzunu kullanarak bir kişiyi suça azmettirenin cezası, üçte birden yarısına kadar artırılacak. 

HOLİGANLAR 
"Kamu hizmeti cezası" yaşama geçecek. Kısa süreli hapis cezalarında suçlu, kamu görevinde çalışarak cezasını tamamlayabilecek. Holiganlar da maçlara sokulmayabilecek. 

İNTİHAR CEZASI 
İntihara azmettirenlere iki yıldan beş yıla kadar hapis, intiharın gerçekleşmesi durumunda dört yıldan 10 yıla kadar hapis, alenen teşvik eden kişiye üç yıldan sekiz yıla kadar hapis, özendirmenin basın yoluyla yapılması halinde dört yıldan 10 yıla kadar hapis cezası verilecek. 

İŞKENCEYE CEZA 
İşkence yapanlar 12 yıla kadar hapis cezası alacak. Bu suç çocuğa, gebe kadına, avukata ve kamu görevlisine karşı işlenirse sekiz yıldan 15 yıla kadar hapis, cinsel yönden işlenirse 10 yıldan 15 yıla kadar hapis cezası verilecek. 

ÇOCUK DÜŞÜRME 
Rızası olmaksızın bir kadının çocuğunu düşürten kişiye beş yıldan 10 yıla kadar, tıbbi zorunluluk bulunmadığı halde, rızası olsa bile, 10 haftayı geçen bebeği düşürten kişiye iki yıldan dört yıla kadar, kadın hakkında da bir yıla kadar hapis öngörülüyor. Yetkili olmayan kişi tarafından çocuk düşürtülmesi halinde iki yıldan dört yıla kadar hapis, 10 haftanın üzerinde çocuk düşüren kadına bir yıla kadar hapis verilecek. Tecavüz sonucu gerçekleşen hamilelikte, kürtaj sınırı 20 haftaya çıkarıldı. 

TECAVÜZ 
Tecavüzcü, mağdurla evlenerek hapis cezasından kurtulamayacak. Tecavüz suçlarında iki yıldan yedi yıla kadar hapis cezası verilecek. Tecavüzün vücuda bir organ ya da cisim sokularak, nüfuz kullanılarak, akrabaya karşı, silahla veya birden fazla kişi tarafından işlenmesi halinde bu ceza yarı oranında artırılacak. 
Mağdurun ruh sağlığı bozulursa ceza 10 yıldan az olmayacak, ölüm halinde ağırlaştırılmış müebbet hapis verilecek. 
15 yaşını bitirmiş çocukla hile, cebir, tehdit olmaksızın birlikte olan kişi, şik yet halinde altı aydan iki yıla kadar hapisle cezalandırılacak. 
Fail mağdurdan beş yaş daha büyükse ceza "şik yete gerek olmaksızın" iki kat artırılacak. 

İŞYERİNDE TACİZ 
Cinsel taciz suçlarında mağdurun şik yeti üzerine, üç aydan iki yıla kadar hapis cezası verilecek. Suç, hiyerarşi ve hizmet ilişkisi kullanılarak işlenirse ceza yarı oranında artırılacak. 
Mağdur işyerinden ayrılmak zorunda kalmışsa ceza bir yıldan az olamayacak. 

BÜYÜK KABAHAT 
Kasıtla hareket etmese bile, kurallara uymayarak, gerekli önlemleri almayacak ölüme sebebiyet verenlere, "taksirli suçlar" kapsamında ağır cezalar getiren hükümler uygulanacak. Malzemeden çalan müteahhit, hastasını sakatlayan ya da öldüren doktorla trafikte kurallara uymayarak ölüm ya da yaralamaya yol açan şoför hapis cezalarıyla karşı karşıya kalacak. Kurallara uymayarak, gerekli önlemleri almayarak ölüme yol açanlar üç yıldan altı yıla kadar, birden fazla kişinin ölümüne yol açanlar üç yıldan 15 yıla kadar hapisle cezalandırılacak. 
Alkol, uyuşturucu ya da başka bir nedenle emniyetli şekilde araç idare edemeyecek halde olmasına rağmen araç kullanan kişiye iki yıla kadar hapis cezası verilecek. 

KAPKAÇA 7 YIL 
Kapkaççılar, nitelikli hırsızlık kapsamında üç yıldan yedi yıla kadar hapis cezası alacak. 

BAKLAVA DAVASI 
Baklava çalıp yıllarca hapis cezası alan çocukları kurtaracak bir düzenleme yapıldı. Malın değerinin az olması, malın kullanılmak üzere çalınıp geri verilmesi ya da ağır ve acil ihtiyacı karşılamak üzere hırsızlık yapılması halinde ceza azaltılabileceği gibi ceza vermekten de vazgeçilebilecek. 

KAMU GÜVENLİĞİ 
Düşünce, kamu güvenliği açısından açık ve yakın tehlike oluşturduğu durumlarda suç sayılacak. 

BOZUK GIDA 
Bozuk gıda satanlara bir yıldan beş yıla, gıdalara zehirli madde katanlara iki yıldan 15 yıla kadar hapis cezası verilecek. 

SAHTE PARA 
Sahte para basarak yurda sokanlara iki yıldan 12 yıla, sahte parayı bilerek kabul edenlere bir yıldan üç yıla, sahteliğini bilmeden alıp sonradan bu özelliğini bilerek tedavüle sokanlara üç aydan bir yıla kadar hapis cezası verilecek. 

YENİ LİRA TCK'DA 
Başkalarının sağlığını tehlikeye atacak şekilde gürültü yapanlar iki aydan iki yıla kadar hapis cezasına çarptırılabilecek. 
İzin verilen yerler dışında ölü gömenler altı aya kadar hapis albilecek. 
TCK'nın "ön ödeme"ye ilişkin maddesine göre, hapis cezasının aşağı sınırının karşılığı olarak her gün için 20 Yeni Lira üzerinden para ödenecek. 

70 bin mahk ma dolaylı af 

Tasarı, bazı suçlardan mahk m olan hükümlülerin aldıkları cezaların alt ve üst ceza sınırlarında indirim getiriyor. Mevcut ve yeni TCK'daki kanunların değişmesi durumunda, suçun işlendiği zaman yürürlükte bulunan kanunla sonradan yürürlüğe giren kanunların hükümlerinin farklı olması halinde, fail lehine olan uygulanacak. Böylece, "gasp, kapkaç, sahtecilik, zimmet, yasadışı örgüt üyeliği, hırsızlık, dolandırıcılık, irtikap" gibi suçlardan dolayı mahk m olan, cezaevinde bulunan, şartlı salıvermeden yararlanarak tahliye edilen ancak mahk miyet süreleri henüz dolmayan hükümlüler başvurarak indirimden yararlanabilecek. Mahkemeler, başvurular sonucunda birçok mahk mun cezaevinde kalacağı süreyi de kısaltabilecek. 


</TEXT>
</DOC>
