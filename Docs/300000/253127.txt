<DOC>
<DOCNO> 253127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur43.html </URL>
<DATE> 2004/07/05/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Ankara'da sanayi siteleri şehir dışına taşınıyor. 
</HEADLINE>
<TEXT>

     Şehir içindeki oto sanayi işyerlerinin şehir dışındaki organize sanayi bölgelerine taşınması konusunda Ankara Büyükşehir Belediyesi ile oto sanayi esnafı anlaştı. 
     AK Parti Genel Başkan Yardımcısı Akif Gülle ile Ankara Büyükşehir Belediye Başkanı Melih Gökçek, ilçe belediye başkanları, esnaf temsilcileri ve ilgili oda başkanlarıyla oto sanayi işyerlerinin şehir dışına taşınması konusunu görüşmek üzere Altınpark Belediye Evi'nde biraraya geldi. 
     Toplantı sonunda bir açıklama yapan AK Parti Genel Başkan Yardımcısı Akif Gülle, esnafın daha çağdaş hizmet verebilmesi için taşınmasıyla ilgili verilen sürenin tamamlandığını, ancak bazı esnafın özel şartlar gereği biraz daha süre istediklerini belirtti. 
     Sorunun Başbakan Recep Tayyip Erdoğan'a iletildiğini ve yapılan toplantı sonrasında Erdoğan'ın sorunun çözülmesini istediğini anlatan Gülle, belediye başkanları, oda ve esnaf temsilcileriyle yapılan toplantıda sıkıntıların dile getirildiğini ifade etti. 
     Tüm esnafın, şehir dışına taşınma konusunda hemfikir olduğunu söyleyen Gülle, toplantı sonunda şehir içinde bulunan işyerlerinin 1-4 ay içinde şehir dışına taşınmasına karar verildiğini bildirdi. 
     
     ''ESNAFIN TALEPLERİ YERİNE GETİRİLDİ'' 
     Ankara Büyükşehir Belediye Başkanı Melih Gökçek de esnafın taleplerini dinlediklerini belirterek, esnafın taşınma konusundaki sorunlarının çözümünde her türlü yardımı yapma sözü verdiklerini söyledi. 
     Şehir dışına taşınacak oto sanayi esnafının yeni işyerleri için altyapı sözü verdiklerini ifade eden Gökçek, esnafın taşınma masraflarını da ilgili odalarca karşılanacağı sözünü aldıklarını kaydetti. 
     Gökçek ayrıca, taşınma kredisi isteyen esnaf için de faizi düşük veya hiç olmayan kredi temin edileceğini, taşınma sonrasında işyeri sahiplerinden ruhsat ve bina numarası için de ücret alınmayacağını bildirdi. 
     Melih Gökçek, şehir içindeki işyerlerinden bazılarının koşullarının sağlık açısından uygun olmadığını, bu tip yerlere taşınmak için 1 ay veya daha fazla, sıhhi şartları uygun olan işyerlerine ise 4 ay süre verildiğini söyledi. 
     
     MÜHÜRLÜLER YARIN AÇILACAK 
     Mühürlenen işyerlerinin yarın açılacağını belirten Gökçek, bu işyerlerinin de koşullarına göre taşınma için 1-4 aylık sürelerden yararlanacaklarını ifade etti. 
     Taşınma süresi içinde esnafın tüm taleplerinin koşullar elverdiği ölçüde karşılanacağını söyleyen Gökçek, ekonomik sıkıntı içinde olan esnafa eğitim, gıda, yakıt, giyim yardımında bulunacaklarını da bildirdi. 
     Gökçek, esnafın, yeni bölgede sağlık ocağı ve eczane istemesi üzerine de yeni sanayide bunlar için yer olduğunu, Sağlık Bakanlığı ile görüşerek 1 ay içinde sağlık ocağı ve eczane açılmasını sağlayacaklarını bildirdi. 
     
</TEXT>
</DOC>
