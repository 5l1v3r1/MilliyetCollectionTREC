<DOC>
<DOCNO> 251781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/ekonomi/eko03.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört Türk bir AB'li ediyor 
</HEADLINE>
<TEXT>


AB'de ortalama 100 olan 'satın alma gücüne göre kişi başına GSYİH', Türkiye için 27 çıktı. Yani Avrupalıların satın alma gücü Türklerin dört katı 

EKONOMİ SERVİSİ 

1 Mayıs'taki genişleme sonrası 25 ülkeye çıkan Avrupa Birliği'nin, satın alma gücü paritesiyle hazırlanan gayri safi yurtiçi hasılası GSYİH 2003'te Türkiye'nin dört katı oldu. AB'nin 25 üyesinin 100 kabul edildiği satın alma gücü paritesiyle GSYİH'de Türkiye, 27 birimle son sırada yer aldı. 
Devlet İstatistik Enstitüsü DİE , AB'nin resmi internet sitesi Eurostat ile OECD'nin birlikte hazırladığı satın alma gücü paritesine göre GSYİH endeksini açıkladı. 25 AB ülkesi, üç Avrupa Serbest Ticaret Birliği EFTA ülkesi İzlanda, Norveç ve İsviçre ile AB'ye aday Türkiye, Romanya ve Bulgaristan'ın yer aldığı toplam 31 ülkenin GSYİH düzeyleri içinde Türkiye'nin, AB ortalamasına göre en düşük kişi başına GSYİH rakamına sahip olduğu hesaplandı. 
25 AB ülkesi ortalamasının 100 kabul edildiği GSYİH rakamı Türkiye için 27 olarak açıklandı. Bir başka anlatımla bir AB vatandaşı bir Türk'ten dört kat daha fazla satın alma gücüne sahip. 

Lüksemburg ilk sırada 
31 ülke içinde satın alma gücü paritesine göre en yüksek değer 208 ile Lüksemburg'da oluşurken AB 25'in iki katından fazla bu ülkeyi 149'la EFTA ülkelerinden Norveç, 131 ile İrlanda, 121 ile İsviçre izledi. AB'nin en büyük ülkelerinden Almanya'da kişi başına GSYİH 108, Fransa'da 113, İtalya'da 111 çıktı. 
25 ülke ortalaması 100 kabul edilen endeks, 15 eski AB üyesi ülke ortalamasında 109, euro bölgesine dahil 12 ülke ortalamasında ise 107 düzeyinde gerçekleşti. Verilere göre, AB ülkelerinin bazıları da kişi başına GSYİH AB ortalamasının altında kaldı. AB üyelerinden İspanya'da 95, Güney Kıbrıs'ta 83, Yunanistan'da 79, Slovenya'da 77, Portekiz'de 75, Malta'ta 73, Çek Cumhuriyeti'nde 69, Macaristan'da 61, Slovakya'da 51, Estonya'da 48, Polonya ve Litvanya'da 46, Letonya'da 42 çıktı. Söz konusu değer, aday ülkelerden Romanya'da 30, Bulgaristan'da da 29 oldu. 
31 ülkede yılda iki kez 500'e yakın maddenin fiyat derlemesiyle gerçekleştirilen satın alma gücü paritesine göre GSYİH'nin 100'den büyük çıkması, o ülkede kişi başına düşen üretimin 25 AB ülkesinin ortalamasından yüksek olduğu anlamına geliyor. 
Öte yandan Eurostat ve OECD'nin gıda, içki ve tütün fiyatları karşılaştırmasında ise Türkiye 31 ülke içinde 70 birimle 22. sırada yer aldı. Satın alma gücü en düşük ülke olan Türkiye gıda, içki ve tütün fiyatları konusunda Estonya, Macaristan, Çek Cumhuriyeti, Letonya, Slovakya, Litvanya, Polonya, Romanya ve Bulgaristan'ı geride bıraktı. 
AB'de 100 olan fiyatlar, Türkiye'de süt, peynir ve yumurtada 94, hayvansal ve bitkisel yağlarda 84, şeker, reçel ve balda 96, ette 72, ekmek ve tahılda 56 oldu. 2003 yılında AB ortalamasında 100 olarak gerçekleşen alkollü içki fiyatları ise Türkiye'de 158'i buldu. Rakamın 100'ün üzerinde olması o ülkedeki fiyatın AB ortalamasından yüksek olduğunu gösteriyor. 


</TEXT>
</DOC>
