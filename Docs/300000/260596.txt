<DOC>
<DOCNO> 260596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur19.html </URL>
<DATE> 2004/08/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İlginç hırsızlık... Kuyumcuyu Emniyet'e çağırıp, dükkanını soydular .. 
</HEADLINE>
<TEXT>

     Uşak'ta kendilerini polis olarak tanıtan kişiler, Emniyet Müdürlüğü'ne çağırdıkları kuyumcunun işyerini soydular. 
     Alınan bilgiye göre, Cumhuriyet Mahallesi'nde kuyumcu dükkanı işleten Yakup Sunal, telefonda kendisini polis olarak tanıtan kişinin, bir hırsızlık olayıyla ilgili teşhis için Emniyet Müdürlüğü'ne gelmesini istemesi üzerine, işyerini kapatarak Uşak Emniyet Müdürlüğü'ne gitti. Sunal, Emniyet Müdürlüğü'ne gittiğinde, kendisine böyle bir çağrı yapılmadığını öğrendi. 
     İşyerine dönen Sunal, işyerinin kapısının açılmış olduğunu gördü ve durumu polise bildirdi. Sunal, vitrindeki 260 bilezik, 1 kilo altın takı ve kasadaki 5 milyar paranın çalındığını belirledi. 
     İşyerinde hırsızların parmak izlerini tespit etmeye çalışan polis, çevredeki kişilerle yaptığı görüşmelerde, kuyumcuya 2 kişinin girdiğini tespit etti. 
     Olayla ilgili soruşturmanın sürdüğü bildirildi. 
     
</TEXT>
</DOC>
