<DOC>
<DOCNO> 289677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/guncel/gun07.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahtan korkan yoksa atış serbest 
</HEADLINE>
<TEXT>


GÖKÇER TAHİNCİOĞLU Ankara 

Düğün, maç, asker uğurlama konvoylarında havaya ateş açarak başkalarının ölümüne neden olanlara "kasten adam öldürme" suçundan ceza veren Yargıtay, havaya ateş açıldığı sırada hayatını kaybeden kimse olmadığı durumlar için ilginç bir karara imza attı. 
Ardahan'da oturan Metin Sarıçam, korkutmak istediği bir kişinin evine av tüfeğiyle 5 el ateş etti. Ardahan Asliye Ceza Mahkemesi Sarıçam'a, TCK'nın "korku, kaygı ve panik yaratabilecek biçimde ateş etme" fiilini düzenleyen 264 7 maddesinden 2 yıl hapis cezası verdi. Temyiz üzerine dosyayı inceleyen Yargıtay 4. Ceza Dairesi de, söz konusu suçun oluşabilmesi için havaya ateş açıldığı sırada, çevredekilerin korku, kaygı veya paniğe kapılmaları gerektiğini kaydetti. Daire, bu nedenle, havaya ateş açma suçunun unsurları oluşmadığını, sanığın sadece evine ateş ettiği kişiyi tehdit etmekten cezalandırılabileceğini kaydetti. Bunun için de evine ateş edilen kişinin şik yetinin gerektiğini anımsatan daire, Sarıçam hakkındaki kararı bozdu. 
Yerel mahkeme kararında direnirse, dosya Yargıtay Ceza Genel Kurulu'na gelecek. Aksi halde Sarıçam bu suçtan beraat edecek ve havaya ateş açma suçu cezasız kalmış olacak. 


</TEXT>
</DOC>
