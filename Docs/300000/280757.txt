<DOC>
<DOCNO> 280757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo34.html </URL>
<DATE> 2005/03/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Beşiktaş'ta Trabzonspor maçı hazırlıkları... 
</HEADLINE>
<TEXT>

     Beşiktaş, Trabzonspor ile hafta sonunda oynayacağı zorlu lig maçının hazırlıklarına, bir günlük iznin ardından başladı. 
     Teknik Direktör Rıza Çalımbay yönetiminde, BJK Nevzat Demir Tesisleri'nde gerçekleştirilen antrenmanda, futbolcular kondisyon ve pas çalışmasının ardından 3 gruba ayrılarak çift kale maç oynadı. 
     Antrenmana, sakatlıkları bulunan Okan, İbrahim Toraman, Pancu, Juanfran, Carew ve Ronaldo katılmazken, sakatlıkları geçen Veysel ile Berkant takımla birlikte çalıştı. Siyah-beyazlılar, yarın akşam yapacakları antrenmanla, Trabzonspor maçı hazırlıklarını sürdürecek. 
     
     RONALDO, TRABZONSPOR MAÇINDA YOK 
     Beşiktaş Kulübü Doktoru Ayhan Optur, sakatlığı nedeniyle geçen haftaki Büyükşehir Belediyesi Ankaraspor maçında forma giyemeyen Ronaldo'nun, Trabzonspor maçında da oynayamayacağını açıkladı. 
     Ronaldo'nun sağ ayak üst adalesinde lif yırtığı bulunduğunu ve tedavisinin sürdüğünü belirten Optur, Pancu ve Juanfran'ın sakatlıklarının da ciddi olduğunu ve Trabzonspor maçında oynamalarının zor göründüğünü söyledi. 
     Okan ve İbrahim Toraman'ın sakatlıklarının önemli olmadığını ifade eden Optur, bugün Memorial Hastanesi'nde MR'ı çekilen Carew'in de kasığında ödem belirlendiğini bildirdi. 
     Optur, Carew ve Sergen'in yarın takımla birlikte antrenmana katılacağını, bu oyuncuların durumlarının hafta içinde yapılacak kontrolden sonra netlik kazanacağını belirtti. 
     
</TEXT>
</DOC>
