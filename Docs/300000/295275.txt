<DOC>
<DOCNO> 295275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur03.html </URL>
<DATE> 2004/12/06/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Yine kar geliyor, havalar soğuyacak... 
</HEADLINE>
<TEXT>

     Türkiye, yeni haftaya kar ve soğukla giriyor. Bu gece yurda giriş yapacak yağışlı hava, salıdan itibaren kara dönüşecek ve iç bölgeleri etkisi altına alacak. 
     Hava sıcaklığı ise 8 derece azalacak. Çarşamba günü sıcaklıklar İstanbul'da 7, Ankara'da 2, İzmir'de 12, Antalya'da 16, Erzurum'da -5 dereceye kadar düşecek. Sıcaklıklardaki düşüşler çarşamba günü güney kesimlerde etkili olacak. 
     Bugün Balkanlardan gelen yağışlar gece Marmara'a bölgesinden yurda giriş yapacak. İstanbul bu gece yağmurlu... Gün içinde Doğu Akdeniz Kıyıları, Güneydoğu Anadolu ile Doğu Anadolu’nun Güneydoğusu hafif yağışlı geçecek. Yağışlar Doğu Anadolu’nun güneydoğusunda kar, diğer yerlerde yağmur şeklinde olacak. 
     Yarın Marmara, Karadeniz'in kıyısı, Kıyı Ege, İç Anadolu'nun güneyi ve Akdeniz bölgesi yağmurlu bir gün geçirecek. İç Anadolu, Karadeniz'in iç kesimleri ve İç Ege'de ise kar yağışı görülecek. Karayel Marmara'da şiddetli esecek... 
     Çarşamba günü yağışlar doğuya kayıyor... Batı Karadeniz, İç Anadolu'nun kuzeyi ve doğusu, Orta ve Doğu Karadeniz'in iç kesimleri ile Doğu Anadolu'da kar yağacak. Doğu Akdeniz, Güneydoğu Anadolu ve Karadeniz'in kıyı kesimi yağmur alacak. Ege'de gökyüzü güneşli, diğer yerler parçalı bulutlu... 
     Perşembe günü yalnızca Karadeniz Bölgesi'nde yağış var... Bölgenin kıyısında yağmur, iç kesimlerinde kar yağışı görülecek. Akdeniz ve Ege'de hava açık, diğer bölgeler parçalı bulutlu. Marmara ve iç bölgelerde gökyüzü sisli... 
     Ani sıcaklık düşüşü, kuvvetli karayel ve yurdun iç kesimlerinde görülecek kar yağışlarının oluşturacağı olumsuz şartlara karşı ilgililerin ve vatandaşların tedbirli olmaları gerekiyor... 

     
</TEXT>
</DOC>
