<DOC>
<DOCNO> 294761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy22.html </URL>
<DATE> 2004/12/04/ </DATE>
<TIME> 23.21 </TIME>
<AUTHOR>  </AUTHOR>
<HEADLINE>
Leyla Zana, Borrell onuruna akşam yemeği verdi... 
</HEADLINE>
<TEXT>

     Kapatılan DEP'in eski milletvekili Leyla Zana, Avrupa Parlamentosu Başkanı Josep Borrell onuruna akşam yemeği verdi. 
     Ortaköy Feriye Lokantası'ndaki basına kapalı yemekte Zana'nın yaptığı konuşmanın metni gazetecilere dağıtıldı. 
     Borrell'in yoğun programında sermaye, sanat ve akademi dünyasıyla buluşmaya zaman ayıramaması nedeniyle bu yemeği organize ettiklerini belirten Zana, ''Avrupa ve dünyaya yönelik çağrımı Borrell şahsında bir kez daha yineliyorum Türkiye ile müzakerelere hemen başlanmalı ve kararda tam üyelik perspektifi net ve kesin bir ifadeyle mutlaka yer almalıdır'' dedi. 
     Zana, müzakere sürecinin zamana yayılması, özel statü olasılığının düşünülmesi, ucu açık bir müzakere sürecinin öngörülmesi haberlerinin bile ortamı germeye başladığını kaydetti. 
     Müzakerelerin geciktirilmesinin, ucunun açık tutulmasının demokratikleşme sürecini askıya alabileceğini iddia eden Zana, ''Önümüzde iki yol olmasına rağmen tek seçeneğimiz var. Bu AB ve aydınlanmaya açılan yolda yılmadan yürümek'' dedi. 
     17 Aralık'ın Türkiye ve bölge açısından bir milat olduğunu ifade eden Zana, ''Türkiye toplumu AB ile entegrasyona hazırdır'' diye konuştu. 
     
</TEXT>
</DOC>
