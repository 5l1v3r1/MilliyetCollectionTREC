<DOC>
<DOCNO> 266460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/spor/spo02.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'de geri sayım 
</HEADLINE>
<TEXT>


Fenerbahçe'de milli kalecinin transferi artık imzalara kaldı. Asbaşkan Hakan Bilal Kutlualp'in bugün İspanya'ya hareket edeceği öğrenildi. Rüştü'nün ise cumartesi günü İstanbul'da olması bekleniyor 

YUSUF KOBAL 


Pürüzler giderildi 
FENERBAHÇE, Rüştü transferinde mutlu sona çok yaklaştı. Milli kalecinin menajerleri Metin Stamati ve Batur Altıparmak dün Barcelona Kulübü ile masaya oturdu. Rüştü'nün yılda kazandığı yaklaşık 2 milyon 500 bin Euro'nun üçte birlik bölümünü ödemeyi kabul eden İspanyol kulübü, Fenerbahçe'den bu transfere karşılık olarak herhangi bir kiralama bedeli istemedi. 

Bonservis iddiası 
BARCELONA Kulübü yöneticileri, prensip anlaşması sağlanmasının ardından işi resmiyete dökmek için Fenerbahçeli bir yöneticiyi İspanya'ya davet etti. Asbaşkan Hakan Bilal Kutlualp'in bugün Barcelona'ya gideceği öğrenildi. Kulübe yakın çevreler Sarı-Lacivertliler'in, Rüştü'yü bonservisiyle almayı planladığını ve son görüşmede bu konuyu gündeme getireceğini iddia ettiler. 

Laporta ile buluştu 
RÜŞTÜ, İspanya'ya transferinde başrolü oynayan ve kendisine sürekli destek veren Barcelona Başkanı Laporta ile veda yemeği yedi. Laporta'nın, tecrübeli kaleciye, "Daha başkan seçilmeden önce bana inanıp, söz verdin. Seni seviyoruz ve seneye tekrar aramızda olmanızı istiyoruz" dediği iddia edildi. Bu arada Rüştü'nün cumartesi günü İstanbul'a gelmesi bekleniyor. 

Daum'un kafası fena karıştı 

Kadroda kararsız 
FENERBAHÇE, Kayseri maçının hazırlıklarını dün basına kapalı yaptığı tek antrenmanla sürdürdü. Daum'un, taktiksel hazırlıklara ağırlık verdiği ve orta saha organizasyonları üzerinde durduğu öğrenildi. İstanbulspor maçındaki on biri bozmak istemeyen Alman hocanın, takımda bazı tedbirler almayı pl nladığı bildirildi. 

Orta sahaya takviye 
ÇAYKUR Rizespor deplasmanında yaşanan sıkıntıların tekrar etmesini istemeyen Daum'un, orta sahayı güçlendirmeyi planladığı iddia edildi. Bu düşünce doğrultusunda forvetten bir oyuncu eksiltilmesi ağırlık kazanmaya başladı. Bu olay için en güçlü adayın Nobre olduğu belirtildi. Daum, kararını son idman öncesi verecek. 

Fenerium atakta 

FENERBAHÇE'NİN maç, kamp ve antrenman malzemelerini sağlayan Fenerium, artık dışarıya da açıldı. Kulübün resmi internet sitesinden yapılan açıklamada Fenerium'un bundan sonra Sivasspor ile Yalovaspor futbol ve voleybol takımları için de malzeme üretmeye başladığı bildirildi. Bazı kulüplerle de görüşmelerin sürdüğü öğrenildi. 

Aurelio pl nı 

TÜRK vatandaşı olmaya sıcak baktığını açıklayan Aurelio için Fenerbahçe Yönetimi kolları sıvadı. Sarı - Lacivertliler'in, Sambacı'nın vatandaşlığa geçmesi için gereken koşulları araştırdığı öğrenildi. Teknik Direktör Daum'un Aurelio adına geleceği dönük onay vermesi durumunda bu operasyon için hemen düğmeye basılacağı bildirildi. 

Servet telaşı 

FENERBAHÇE'NİN yıldız isimleri Servet ve Mehmet Yozgatlı'nın dün MR'ları çekildi. İki futbolcunun da kasıklarından sakat oldukları açıkladı. Mehmet'in en az 15 gün sahalardan uzak kalacağı bildirildi. Servet'in Kayserispor maçına yetişip, yetişemeyeceği ise bugün kesinlik kazanacak. 

Hastalar ayaklandı 

SARI - Lacivertli takımın iki Sambacı'sı Alex ve Nobre, dün Acıbadem Hastanesi'nde büyük ilgiyle karşılandı. Brezilyalı oyuncuların çocuklarının kontrolü için hastaneye geldiğini duyan hastalar, yataklarından kalkıp, ikiliyi görmek için yarıştı. 

Kayseri randevusu 

SÜPER Lig'in 4. haftasında Kayserispor ile kozlarını paylaşacak olan Fenerbahçe, kritik deplasmanda yalnız kalmayacak. İstanbul, Ankara ve çevre illerdeki derneklerin ortak bir organizasyon içine girdikleri ve maç günü Kayseri'de buluşmak için randevulaştıkları öğrenildi. İstanbul'dan da 10 otobüsün kaldırılacağı açıklandı. Bu arada Kayserispor Yönetimi karşılaşmanın biletlerini dün satışa çıkardı. Taraftarların yoğun ilgi gösterdiği bildirildi. 


</TEXT>
</DOC>
