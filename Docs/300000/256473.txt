<DOC>
<DOCNO> 256473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun33.html </URL>
<DATE> 2004/07/19/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Gül'den Rumlar'a barış çağrısı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 20 Temmuz Barış Harekatı'nın üzerinden 30 yıl geçtiğini ve bu 30 yıl içinde Kıbrıs Türkünün kendi ayakları üzerinde durmayı başardığını söyledi. 
     20 Temmuz Barış ve Özgürlük Bayramı'nın 30. yıldönümü törenlerine hükümeti temsilen katılmak üzere KKTC'ye gelen Gül, Ercan Havaalanı'nda yaptığı açıklamada, Barış Harekatı'nın 30. yılında, Cumhurbaşkanı, TBMM, hükümet ve anamuhalefet partisini temsil eden heyetlerin hep bir arada olduğunu belirtti. 
     20 Temmuz Barış Harekatı'nın üzerinden 30 yıl geçtiğini, bunun büyük bir olay olduğunu ifade eden Gül, Barış Harekatı'nın, Kıbrıs Türklerinin geleceğini ve hukukunu teminat altına almak ve adaya barış ve huzur getirmek için yapıldığını kaydetti. 
     Barış Harekatı'nın, bölgenin istikrarını koruyan bir harekat olduğuna işaret eden Gül, geçen 30 yıl içinde Kıbrıs Türklerinin kendi ayakları üzerinde durabileceğini gösterdiğini vurguladı. 
     Bu yılın önemli bir yıl olduğunu ve 30 yıl aradan sonra adada referandum yapıldığını anlatan Gül, şöyle konuştu 
     ''Bu referandum neticesinde Kıbrıs Türkleri barıştan yana olduklarını açıkça göstermişlerdir. Bu referandum, dünyanın Kıbrıs'ın gerçeklerini anlaması açısından da çok önemli bir olay olmuştur. Ümit ediyoruz ki gerçekler daha çok dikkate alınacaktır, gerçekler dikkate alınarak kalıcı bir çözüm için uğraşılacaktır. 
     Şüphesiz ki bizim kalıcı bir çözüm için vizyonumuz daima varolacaktır. Ama Kıbrıs Türklerinin hak ve hukukunun korunması, onlara uygulanan ambargonun, tecridin kaldırılması her şeyin önünde gelmektedir. Dünyanın zaten bunu artık inkar etmeye gücü de yetmez, bunu görmemesi de mümkün değildir. Onun için önümüzdeki günlerde şüphesiz ki Kıbrıs Türkleriyle birlikte hepimizin de beklentisi bu istikamette olacaktır.'' -YATIRIMCILARA DAVET- ''Kıbrıs Türklerinin gelişmesinin ve ekonomik atılımlar yapmasının önlenemez bir gerçek olduğunu'' vurgulayan Gül, ''Onun için Kıbrıs dışındaki Kıbrıslıları, Türkiye'deki yatırımcıları, üçüncü ülkelerdeki yatırımcıların hepsini de Kıbrıs'a davet ediyoruz. Kıbrıs'ın geleceği daima açık olacaktır'' dedi. 
     Abdullah Gül, anavatan Türkiye'nin Kıbrıs Türklerinin daima arkasında olacağını ifade ederek, ''Bu sorumluluk duygusunu daima muhafaza etmiştir ve bundan sonra da muhafaza etmeye devam edecektir. Bunu zaten 30 yılda nasıl gösterdiysek bundan sonra da yeri geldiğinde göstereceğiz'' diye konuştu. 
     Geçmişe değil, geleceğe hep birlikte bakılmasını isteyen Gül, ''Ümit ederim Rum tarafı da gelecekle ilgili, kalıcı bir çözümle ilgili vizyonlarını oluşturur ve Türklerin bu barıştan yana olan tavırlarını, Türklerin bu iyi niyetli tavırlarını en iyi şekilde değerlendirir'' dedi. 
     Gül, Kıbrıs Türklerine, Anavatancın selam ve sevgisini getirdiğini kaydetti. 
     
</TEXT>
</DOC>
