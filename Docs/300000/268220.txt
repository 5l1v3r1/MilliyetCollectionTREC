<DOC>
<DOCNO> 268220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur07.html </URL>
<DATE> 2004/09/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Parkta çay içerken maganda kurşunu ile elinden yaralandı 
</HEADLINE>
<TEXT>

     Erhan GÖGEM KIRIKKALE, DHA 
KIRIKKALE'deki Tepebaşı Mahallesi'nde bulunan bir parkta öğle saatlerinde çay içen Koçak Arslan'ın eline nereden geldiği belli olmayan kurşun isabet etti. 
     Nereden geldiği saptanamayan kurşunla bir anda eli kanlar içinde kalan Arslan, Kırıkkale Yüksek İhtisas Hastanesi'nde tedavi gördü. Arslan'ın çevresine de düşen mermiler, polisler tarafından alınıp, balistik incelemesi yapılmak üzere Ankara'ya gönderildi. Tabanca kurşunu ile elinden yaralanan Koçak Arslan, "Parkın yakınlarında bir düğün vardı. Bir ara silah seslerini duydum. Bu sırada içimden Bir türlü silah atmaktan vazgeçemiyoruz' dedim. Aradan 10-15 dakika geçmeden elimin kanadığını gördüm. Kurşun, sol elimin üstünü delip geçmişti. Yine de Allah korudu. Bir başka yerime gelebilirdi'' dedi. 
     
</TEXT>
</DOC>
