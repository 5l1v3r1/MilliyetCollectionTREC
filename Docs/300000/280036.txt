<DOC>
<DOCNO> 280036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko18.html </URL>
<DATE> 2004/10/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Tüzmen İhracatta rakamları biraz aşacağız 
</HEADLINE>
<TEXT>

     Devlet Bakanı Kürşad Tüzmen, 2005 program hedeflerini ''doğru hedefler'' olarak nitelerken, ''ihracatta rakamları biraz aşacağız'' dedi. 
     Dünka Yüksek Planlama Kurulu toplantısı sonrası, 2005'e dönük hedefler ihracatta 71 milyar dolar, ithalatta ise 104 milyar dolar olarak belirtilmişti. 
     Tüzmen, Başbakan Recep Tayyip Erdoğan'ın katılımıyla, MAN Türkiye A.Ş.'nin ''Evolution 2004'' projesinin tamamlanması ve yeni üretim sürecinin başlaması nedeniyle düzenlenen törende, gazetecilerin sorularını yanıtladı. 
     Tüzmen, '2005 yılı ihracat ve ithalat hedeflerinin' hatırlatılması üzerine, ''rakamları aşmak bizim görevimiz ama hedeflerin de ulaşılabilir hedefler olması lazım. Programdaki hedefler doğru hedefler. Bizim ihracatta amacımız, bunun biraz üzerine çıkmak. Sene sonunda rakamları tekrar revize edeceğiz'' diye konuştu. 
     Önemli olanın, Türkiye'nin çıtaları konulmuş hedefleri aşarak ihracat yapması olduğunu ifade eden Tüzmen, ''2005'te de inşallah bunu yapacağız. Otomotivde 9 milyar dolar ihracat yapılacak. Türkiye artık, otomotivde yıldızlaşan bir ülke'' dedi. 
     
     BAKAN TÜZMEN, DAHA ÖNCE MAN'DA ÇALIŞMIŞ 
     Bakan Tüzmen, bir soru üzerine, 1984 yılında bir süre MAN fabrikasında çalıştığını belirtirken, sabahları saat 06.00'da işyerine geldiğini, çalışanlarla dostluklar kurduğunu ve birlikte spor yaptıklarını kaydetti. 
     Daha önce birlikte çalıştığı arkadaşlarının, şu anda fabrikada üst düzey görevlere geldiklerini anlatan Tüzmen, dostluklarının halen devam ettiğini bildirdi. 
     Tüzmen, kendisinin devamlı hareketliliği sevdiğini vurgularken, o dönemde fabrikanın çeşitli sıkıntıları bulunduğunu söyledi. Tüzmen, o dönem vaktinin boşa geçtiğini düşündüğünü, bu nedenle kendi isteğiyle fabrikadan dönemin yöneticilerinin karşı çıkmalarına rağmen ayrıldığını ve Devlet Planlama Teşkilatı'na girdiğini kaydetti. 
     
</TEXT>
</DOC>
