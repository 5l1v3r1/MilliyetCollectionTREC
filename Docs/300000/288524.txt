<DOC>
<DOCNO> 288524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/dundar.html </URL>
<DATE> 2004/11/13/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Duvarı geri verin 
</HEADLINE>
<TEXT>

BERLİN 
Salı gecesi Berlin'de, yıkık duvarın silinmeye yüz tutmuş izi boyunca yürüdüm. 
Soğuk içine işliyordu insanın üşüdüm. 
15 yıl önce o gün, orada, balyozlarla devrilmişti duvar... 
30 yıl dünyayı birbirinden ayıran o koca kalkan paramparça edilmiş, sonra da her bir parçası hediyelik eşya niyetine piyasaya verilmişti. 
Duvarın iki yakasındakiler onları ayıran barikatın enkazı üzerinde kavuşmuş, barış şarkıları eşliğinde sevince boğulmuştu. 
Biz, izlerken umut dolmuştuk. 
O duvarın enkazından yepyeni bir dünya doğacağına inanıyorduk. 
Lakin o şenliğin 15. yıldönümünde kimseler yoktu eski enkazın başında... 
Bernauer Caddesi'ndeki sade anıtın önünde üç beş sembolik buket, birkaç kuru demeç... Hepsi o kadar... 

Yaser Arafat can çekişiyordu akşam haberlerinde... 
Şenlik yapan İsrail, Kudüs'e yeni bir duvar örüyordu. 
Amerika, Felluce'de dünyanın gözü önünde katliama girişiyordu. 
Ve Berlin Duvarı'nın taze izi boyunca dolaşırken, kulağımda şom ağızlı bir kahinin, Leonard Cohen'in felaket şarkısı çınlıyordu 
"Berlin Duvarı'nı geri verin bana Stalin'i ve Aziz Paul'u verin 
İstikbali gördüm kankam İstikbal katliam..." 

Cohen, 10 yıl önce yeni çağın falında görmüştü "düşüp kalkan halklar"ı, "yolda yangınlar"ı, "uçuşan fantomlar"ı... 
İşte o fal açılıyor şimdi... 
Berlin'de kime sorsam duvarı özlüyor onu yeniden örmeye gönüllü olduğunu söylüyor. 
Batı Almanlar, birleştiği komşusuna çok para aktardığına, onun yüzünden işsiz kaldığına yanıyor doğulular, sosyal güvenlik kalkanından mahrum bir ortamda dışlanıp aşağılandığına... 
Almanya, gönülsüz bir birleşmenin sancılarını yaşıyor. 
Ve yıkılan duvar, zihinlerde mıh gibi duruyor. 

Soğuk Savaş'ın güvencesi demirperde eridi ve sıcak savaş başladı. 
İki süper gücün dehşet dengesinden kurtulan dünya, tek süper gücün kontrolsüzlüğünde daha dehşetli bir gezegen haline geldi. 
İnsanlık ne muhasarada Arafat'ın, ne katliamda Felluce'nin yardımına koşabiliyor artık... 
Sadece izliyor. 

Eski bir duvarın enkazı boyunca yürüdüm salı gecesi... 
Soğuktu, üşüdüm. 
Felluce'de pervasız işgalciyle savaşan direnişçileri düşündüm. 
Ata toprağına kefenle dahi giremeyecek Abu Ammar'ı... ve onun Kudüs'te boş bekleyen mezarını... 
Mezar yerine inşa edilen duvarı... 
Sürgünde can veren kahramanın yere düşmüş zeytin dalını... 
Gördüm Cohen'in kabusundaki katliamı... 
Söyledim dehşet şarkısını... 
Acı ama gerçek canavarı frenleyen bir kalkanmış meğer o duvar... 
Ve ne yazık ki, şimdi dizginsiz canavarı durdurmak için o lanet kalkana ihtiyacımız var. 



</TEXT>
</DOC>
