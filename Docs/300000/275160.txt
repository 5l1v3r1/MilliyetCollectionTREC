<DOC>
<DOCNO> 275160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/dunya/axdun01.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Şam'da suikast düzenledi 
</HEADLINE>
<TEXT>


İsrail, HAMAS'ın Şam'da yaşayan yetkilisi Şeyh Halil'i, aracına yerleştirdiği bombayla öldürdü 

DIŞ HABERLER SERVİSİ 


Suriye'nin başkenti Şam'ın El Zehra bölgesinde 1992'den bu yana sürgünde bulunan HAMAS örgütünün Filistin dışındaki askeri yetkilisi İzzettin Suphi el Şeyh Halil, dün aracına düzenlenen bombalı saldırıda öldü. İsrail, radikal örgütlere destek vermekle suçladığı Suriye'de ilk kez bir Hamas liderine saldırı düzenledi. 
İsrail hükümeti saldırıyı resmen üstlenmezken, Kamu Güvenliği Bakan Vekili Gideon Ezra, Halil'in öldürülmesinden memnun olduğunu söyledi. İsrail Parlamentosu Dışişleri ve Savunma Komisyonu Başkanı Youval Steiniz de, "Bizi öldürmeye teşebbüs edenleri öldürmek, hakkımız ve görevimizdir" diye konuştu. Suriye ise, olayı korkakça bir terörist saldırı olarak nitelendirerek İsrail'in bu hareketinin sorumluluğunu üstlenmesi gerekeceğini belirtti. Suriye'de halen İsrail'in bir numaralı hedef olarak gösterdiği HAMAS yetkililerinden Halid Meşal sürgünde bulunuyor. 

Ölüm telefonu 
Komşuları Halil'in her sabah olduğu gibi kendilerine günaydın dedikten sonra arabasına bindiğini, bu sırada telefonunun çaldığını ve telefonu açmasıyla patlamanın gerçekleştiğini kaydetti. Saldırı ardından HAMAS, İsrail'e misilleme yapacakları tehdidinde bulundu. İsrail, eylül başında HAMAS tarafından Ber Şaba kentinde düzenlenen bombalı saldırılar ardından, örgütün ülke dışındakiler de dahil tüm liderlerine karşı operasyon düzenleyeceğini açıklamıştı. 
İsrail, mart ayında da örgütün ruhani lideri Şeyh Ahmed Yasin ve halefi Abdülaziz el Rantisi'yi roket saldırılarında öldürmüştü. 




</TEXT>
</DOC>
