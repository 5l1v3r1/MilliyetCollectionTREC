<DOC>
<DOCNO> 255577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun01.html </URL>
<DATE> 2004/07/15/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bush hakkında yaptığı espri, sanatçı Goldberg'i işinden etti 
</HEADLINE>
<TEXT>

     Bülent Keneş 

ABD başkanlık seçimlerinde yarışan Demokrat Parti adayı John F. Kerry'nin seçim kampanyası için bağış toplamak amacıyla geçtiğimiz hafta New York'ta düzenlenen gecede yaptığı müstehcen esprilerle ABD Başkanı George W. Bush'u eleştiren Amerikalı ünlü komedyen-sanatçı Whoopi Goldberg, muhafazakarların tepkisi üzerine işinden oldu. 
     Zayıflama ürünleri üreticisi Slim-Fast tarafından yapılan açıklamada Whoopi Goldberg'in şirketin sözcülüğü görevinden uzaklaştırıldığı kaydedildi. 
     Slim-Fast Genel Müdürü Terry Olson tarafından yapılan açıklamada, ''Slim-Fast, halkın Whoopi Goldberg'in sadece kendi düşüncelerini ifade ettiğini çok iyi anladığına inanmaktadır,'' denildi. 
     Açıklamada, ''Goldberg'in kendi düşüncelerini ifade etme tarzı ve bazı müşterilerimize yönelik saldırı içeren ifadelerinden hayal kırıklığına uğradık. Goldberg'in yer aldığı reklamlar da bundan böyle yayınlanmayacaktır'' denildi. 
     Goldberg'in Başkan Bush hakkında yaptığı müstehcen içerikli mizahi yorumlardan sonra Cumhuriyetçi Parti destekçisi bazı muhafazakar gruplar, Slim-Fast'in ürünlerini boykot etme tehdidinde bulunmuşlardı. 
     Goldberg ise yaptığı açıklamada, şirketin müşterilerinin talebine niçin cevap verdiğini iyi anladığını söyleyerek, ''Beni üzen şey, bağış kampanyası programında bulunmayanların beni şovumu kendi gözleri ile görmeden, medyada yer alan tepkilere göre yargılamalarıdır,'' dedi. 
     Söz konusu gecedeki şovunda son 20 yıldır Reagan'dan Carter'a, Clinton'dan Bush'a kadar bütün ABD başkanları hakkında kullandığı malzemenin bir kısmını kullandığını ifade eden zenci komedyen, ''Keşke Cumhuriyetçiler, benim cüzdanıma zarar vermek için harcadıkları zaman kadar, ekonominin düzelmesi için çalışmaya vakit ayırsalardı'' dedi. 

     
</TEXT>
</DOC>
