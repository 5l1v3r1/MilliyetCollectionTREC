<DOC>
<DOCNO> 266539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun42.html </URL>
<DATE> 2004/08/26/ </DATE>
<TIME> 22.22 </TIME>
<AUTHOR>  </AUTHOR>
<HEADLINE>
Sistani ve Sadr, ateşkes konusunda anlaştı 
</HEADLINE>
<TEXT>

     Irak'ta Büyük Ayetullah Ali Sistani ve Mehdi Ordusu'nun lideri Mukteda Sadr'ın, Necef'te çatışmaların durması ve Necef ile Kufe'nin silahtan arındırılmış kent olması konusunda anlaşma sağladığı bildirildi. 
     Sistani'nin yardımcısı Hamid el Hafaf, Büyük Ayetullah'ın kaldığı evin önünde düzenlediği basın toplantısında, Sadr'ın Sistani'nin barış planını kabul ettiğini söyledi. 
     Anlaşmanın Sistani ve Sadr'ın bizzat görüşmesi sırasında kabul edildiği bildirildi. 
     Plan, Mehdi Ordusu militanlarının Necef'teki İmam Ali Türbesi'nden ayrılmasını, Amerikan askerlerinin Necef'i terk etmesini, kentin güvenliğinin Irak polisi tarafından sağlanmasını ve Irak hükümetinin kentteki çatışmalardan zarar görenlerin zararını tazmin etmesini öngörüyor. 
     Hafaf ayrıca, Sistani'nin Irak hükümetinden, kendi çağrısı üzerine Necef'e gelen binlerce Iraklının kente girmesine ve İmam Ali türbesini ziyaret etmesine izin vermesini istediğini belirtti. Sistani, ziyaretçilerin de türbeyi yarın yerel saatle 10.00'da terk etmelerini istedi. 
     Hafaf ''krizi çözmeye yüzde 75 yaklaştık. Irak halkı ve Necef haklı rahat olsun'' dedi. 
     Irak hükümeti ise konuyla ilgili bir basın toplantısı yapılacağını açıkladı. 
     
</TEXT>
</DOC>
