<DOC>
<DOCNO> 266959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur15.html </URL>
<DATE> 2004/08/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Eğitim harcamaları velilerin cebini yakacak .. 
</HEADLINE>
<TEXT>

     2004-2005 eğitim-öğretim yılında bir velinin yaklaşık 2 milyar lira harcama yapacağı belirtildi. 
     Lise öğrencileri için bu rakamın 2.6 milyar lirayı bulacağı kaydedildi. 
     Eğitim-Sen'in ilköğretim 5. sınıf öğrencisinin harcamalarını baz alarak yaptığı araştırmaya göre, bir veli ilköğretim öğrencisi için ortalama 1 milyar 937 milyon lira yıllık harcama yapacak. 
     
     YİBO VE PİO'LARDA MALİYET YARI YARIYA DÜŞÜYOR 
     Açıklamada, bu harcama kalemlerinin ilköğretim 5. sınıf öğrencilerinin harcamaları baz alınarak hazırlandığı belirtilerek, eğitim harcamalarının kentin gelişmişlik düzeyine göre değiştiği kaydedildi. 
     Açıklamaya göre, ortaöğretim öğrencileri için ilköğretim öğrencilerinden yüzde 30 fazla yaklaşık 2 milyar 600 milyon lira harcama yapılacak. 
     Köylerde, Yatılı İlköğretim Bölge Okulları YİBO ile Pansiyonlu İlköğretim Okulları'nda PİO öğrenim gören öğrencilerin maliyeti ise şehir baz alınarak yapılan harcamanın yarısı kadar olacak. 
     
     ''HARCAMALAR EL YAKACAK'' 
     Eğitim-Sen Genel Başkanı Alaaddin Dinçer, artan eğitim harcamalarının ''velilerin elini yakacağını'' kaydetti. 
     ''Eğitim sisteminin her geçen gün ticari bir anlayışa büründüğünü'' ifade eden Dinçer, ''Veliler çocuklarını okutabilmek için artık milyonlarla değil, milyarlarla ifade edilen rakamlarla harcama yapmak zorunda kalıyor'' dedi. 
     Bu noktadan hareketle Türkiye'de eğitim-öğretimin Anayasa'da belirtildiği gibi ''parasız olmadığını'' kaydeden Dinçer, ''Milyonlarca çocuk ve gencimizin eğitim hakkından mahrum bırakılmasında, işsizlik ve yoksullukla boğuşan velilerin hiçbir suçu yoktur. Asıl suçlu 'paralı eğitimi' temel politika haline getirenlerdir'' dedi. 
     
</TEXT>
</DOC>
