<DOC>
<DOCNO> 262489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo46.html </URL>
<DATE> 2004/08/11/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Canaydın Geçtiğimiz dönemin bremen mızıkacılığını bıraktık... 
</HEADLINE>
<TEXT>

     Galatasaray Kulübü Başkanı Özhan Canaydın, Galatasaray'da bu sezon futbol ailesinin ciddi bir ahengi olduğunu belirterek, ''Geçtiğimiz dönemin Bremen mızıkacılığını bıraktık'' dedi. 
     Canaydın, Galatasaray Kulübü Divan Kurulu'nun Ağustos ayı olağan toplantısında, futbol takımı olarak iyi bir döneme girdiklerini ifade ederek, ''Konyaspor maçıyla birlikte sezona güzel bir başlangıç yaptık. İnşallah 100. yılda mutlu sona da birlik ve beraberlik içinde ulaşmak istiyoruz. Ben de 2006 yılının Mart ayına kadar sağlığım elverdiği müddetçe 12 saat çalışacağım'' diye konuştu. 
     
     ''100. YILI EKONOMİK OLARAK DEĞERLENDİRMELİYİZ'' 
     Özhan Canaydın, kulübün 100. yılını ekonomik olarak değerlendirmek zorunda olduklarını kaydederek, Galatasaray'ı ödenebilir borç rakamına getirmelerinin şart olduğunu dile getirdi. 
     ''Hepimizin onurunu ayaklar altındayken, yukarı kaldırdık'' diyen başkan Canaydın, ''Bugün hiçbir kulübe, futbolcuya, kuruma ödeyemeyeceğimiz, ödemediğimiz borcumuz yoktur. İcrada olan bir borcumuz da yok. Oyuncularımıza borçlarımızı zamanında ödüyoruz. Takım kaptanı Bülent'ten 12 yıllık idarecilik hayatımda görmediğim bir şekilde teşekkür mektubu aldım, bu da beni gururlandırdı'' şeklinde konuştu. 
     
     ''RAKİBİMİZİN TESİSLERİ BENİ HIRSLANDIRIYOR'' 
     Özhan Canaydın, üyelerin Galatasaray Adası'ndaki yeni tesislerdeki sorunları anlatmaları üzerine, Fenerbahçe'yi kastederek, ''Kalamışta rakibimiz çok güzel bir tesis yaptı, geçerken de daha güzelini yapmak için hırslanıyorum'' dedi. 
     Ancak böyle bir tesis yapıldıktan sonra üyeler için sorunlar çıktığını söyleyen başkan Canaydın, ''Çünkü üyelerden bazı paralar talep edildi. Tabii ki 7-8 milyon dolar harcanan bir tesis rantabl kullanılmak zorunda. Şimdi bu kulübümüz Kalamış'ta üyeleri için yeni ve uygun ücretle yiyecek içecek sunabileceği bir yer yapıyor'' diye konuştu. 
     Canaydın, Seyrantepe Projesi'yle kulübe büyük bir imkan sağlayacaklarını kaydederek, bunu da ilk olarak gelip Divan Kurulu'nda anlatacağını ifade etti. 
     Toplantıda söz alan üyeler, takımın ortaya koyduğu futboldan ve Ali Sami Yen Stadı'na dönmekten memnunluklarını dile getirirken, Galatasaray Adası'nın Buz Bar'a verilmesi bir kez daha eleştirildi. 
     
     DÜRÜST, DİVAN KURULU ÜYESİ OLDU 
     Uzun yıllar Galatasaray Kulübü'nde yöneticilik yapan Ali Dürüst, divan kurulu üyesi olma hakkını kazandı. 
     Kulüp üyeliğinde 30 yılını doldurmamasına rağmen, ikinci başkanlık yapması nedeniyle tüzük gereği Divan Kurulu üyeliğine hak kazanan Ali Dürüst'e üyelik beratını, başkan Özhan Canaydın verdi. Canaydın'ın, Dürüst'e samimi bir şekilde sarılması dikkati çekerken, eski yönetici yaptığı konuşmada, ''Galatasaray Kulübü'ne dışardan desteğimi sürdürüyorum. Takımın durumundan her Galatasaraylı gibi ben de memnunum. Takım iyi durumda, gelecekte daha da iyi olacak'' diye konuştu. 
     Başkan ise Ali Dürüst'e hayırlı olmasını dilerken, ''O yönetime girerken benim ısrarlarımla oldu, bugünlere geldi. Bundan sonra Galatasaray yaşantısında hayat boyu elele olacağız, kendisini kutlarım'' dedi. 
     
</TEXT>
</DOC>
