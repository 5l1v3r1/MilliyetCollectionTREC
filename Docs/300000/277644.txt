<DOC>
<DOCNO> 277644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/spor/spo15.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kenan'dan sitem 

MOTORSİKLET Superstock 1000 cc kategorisinde Avrupa üçüncülüğüne ulaşan Kenan Sofuoğlu, sporcusu olduğu Beşiktaş'a sitem etti. Sofuoğlu, Siyah-Beyazlı kulübün sözünü tutmadığını söyledi, "Sözleşme yapılmasına rağmen ne bir kuruş maaş ödendi, ne de yarışmalara katılmak için mali destek verildi" dedi. 

Gül iyi başladı 

AVRUPA Bayanlar Boks Şampiyonası İtalya'nın Riccone kentinde başladı. İlk gün sabah seansında ringe çıkan ve 57 kiloda mücadele eden Nagihan Gül, İsveçli rakibi Josephina'yı 14-13 yendi. 48 kiloda Seda Duygulu İsveçli Karlson'a 20-16 yenildi. 

Çetin, Gençler'de 

GENÇLERBİRLİĞİ, Erdoğan Arıca'nın görevden ayrılmasından sonra Teknik Direktör sorununu Oğuz Çetin ile çözdü. Bugün sözleşme imzalayacak olan Çetin'in yardımcılıklarını Metin Diyadin ile Osman Özdemir yapacak. 

'Gerginlik olmaz' 

DEVLET Bakanı ve Başbakan Yardımcısı Mehmet Ali Şahin, Süreyya Ayhan konusundaki son kararı, ilgili kurulların vereceğini söyledi. Şahin, "Raporu görmedim. Ancak yasal süreç devam ediyor. Teşkilat ile sporcusu arasında gerginlik olmaz" dedi. 

Hollanda seferi 

BİLARDO 3 Bant Bireysel Dünya Şampiyonası'na katılacak milli sporcular Hollanda'ya gitti. Rotterdam'da 6-10 Ekim tarihinde yapılacak şampiyonaya Türkiye, Semih Saygıner, Murat Naci Çoklu, Tayfun Taşdemir, Adnan Yüksel ve Burhan Genç'ten oluşan ekiple katılıyor. 

Başkan kayıp 

ADANA Demirspor Başkanı Tuncer Tatlıdede ile akaryakıt istasyonu sahibi babası Mahmut Tatlıdede kayboldu. İki bankaya olan borçlarının vadesi gelmesine rağmen ödemeyen baba - oğulun izlerini kaybettirdikleri ileri sürüldü. 

GOAL'den rehber 

GOAL dergisinin ekim sayısı piyasaya çıktı. İtalya ve İspanya rehberlerinin yer aldığı sayıda Wayne Rooney ve Deco'nun büyük posterleri de bulunuyor. GOAL'de ayrıca Wayne Rooney ile röportaj ve forma ödüllü test de var. 


</TEXT>
</DOC>
