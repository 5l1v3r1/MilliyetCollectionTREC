<DOC>
<DOCNO> 270594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yasam/yas18.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



İSTANBUL 

Fırtına bu yıl okula gidemiyor 
GÖKHAN KARAKAŞ 
Bağdat Caddesi'nde otomobiliyle hız yaparken bir taksicinin ölümüne neden olduğu iddiasıyla yargılanan üniversite öğrencisi Faruk Fırtına Ültan'ın tahliye talebi kabul edilmedi. Dünkü duruşmada Ültan'ın avukatı, müvekkilinin 13 Eylül'de okulu başlayacağını ve bilirkişi raporuna göre, ölen taksicinin de kusurlu olduğunu belirttiği için Ültan'ın tahliyesini istedi. Tahliye istemini kabul etmeyen mahkeme, duruşmayı erteledi. 

İş vaadiyle zorla fuhuş... 
ELVAN EZBER İstanbul 
Bir ihbarı değerlendiren polis, yurtdışından iş vaadiyle İstanbul'a getirdikleri yabancı uyruklu kadınların pasaportlarına el koyarak zorla fuhuş yaptırdığı öne sürülen şebekeden Hasan Yulafçı ile müşteri gibi bağlantı kurdu. Ümraniye'de verilen adreste kendilerini bekleyen Yulafçı, Kamil Yıldırım ve Adem Şahin'i gözaltına alan polis, evde zorla tutuldukları öne sürülen yabancı uyruklu 3 kadını da kurtardı. Adliyeye sevk edilen Yulafçı, Yıldırım ve Şahin tutuklandı. 

İSKENDERUN 

Zehir gemisi yan yatmış 
İskenderun'lu balıkçılar, 2 bin 200 ton zehirli atıkla Akdeniz'e gömülen "MV Ulla" adlı geminin, Mayıs ayı ortalarında 10 derece yan yattığını iddia etti. Geminin batmasından 4 saat önce de bir ekibin gemiye çıktığını öne süren balıkçılar, "Gemi hızla su alıyordu. Bu aşamadan itibaren romörkörlarla gemi karaya çekilebilirdi. Ama gemi terk edildi" dedi. 

AMERİKA 

Anderson, KFC'ye karşı 
Amerikalı yıldız Pamela Anderson, 'restoran zincirinde pazarladığı tavuklara karşı uyguladığı vahşetten dolayı' Kentucky Fried Chickens'a KFC karşı savaş açtı. 'Hayvanlara Etik Muamele İçin İnsanlar' PETA isimli grubun hazırladığı reklam panolarında Anderson, KFC'nin boykot edilmesi için çağrıda bulunuyor. Billboard'lar, Los Angeles, Dallas, Boston ve San Francisco'da kullanılacak. 

İNGİLTERE 

Bar ve pub'lara sigara yasağı 
İrlanda'da bar ve pub'larda sigara içilmemesine ilişkin yasağın ilk adımı İngiltere'de de atılıyor. Ülkedeki beş büyük zincirin işlettiği 22 bin bar ve pub'a sigara içme yasağı getirilecek. Önümüzdeki aylarda uygulamaya sokulacak yasak kapsamında birer 'gaz odası' yaptırılacak ve isteyen müşteriler buralarda sigara içebilecek. İngiltere'de nüfusun sadece yüzde 26'sı sigara içiyor. 

KARAYİPLER 

'Korkunç Ivan' başkenti yıktı 
Karayipler'deki Grenada Adası'nda etkili olan Ivan Kasırgası, 20 kişinin ölümüne, çok sayıda kişinin de evsiz kalmasına yol açtı. 90 bin nüfuslu küçük bir volkanik ada olan Grenada'nın parlamentosundan milletvekili Kenrick Fullerton, başkent St. George'un tamamen harap olduğunu kaydetti. 

İNGİLTERE 

Seks yerine temizlik 
DIŞ HABERLER 
İngiltere'de yapılan bir araştırma, genç kadınların hemen hemen yarısının temizlik yapmayı sekse tercih ettiğini ortaya çıkardı. "Good Housekeeping" dergisinin anketine katılan 1000 kadının yüzde 40'ından fazlası, toz almanın ve yerleri süpürmenin kendilerini seksten daha fazla heyecanlandırdığını söyledi. Kadınların yüzde 60'ı, doğum günlerinde eşlerinin kendilerine süpürge hediye etmesini boşanma sebebi olarak görüyor. 


</TEXT>
</DOC>
