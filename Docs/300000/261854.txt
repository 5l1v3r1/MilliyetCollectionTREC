<DOC>
<DOCNO> 261854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur31.html </URL>
<DATE> 2004/08/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
SSK'nın yüksek fiyattan ilaç aldığı iddialarını savcılık soruşturuyor 
</HEADLINE>
<TEXT>

     İstanbul Cumhuriyet Başsavcılığı'nca, Sosyal Sigortalar Kurumu'nun SSK yüksek fiyattan ilaç aldığı iddiasına ilişkin soruşturma açıldı. 
     Alınan bilgiye göre, İstanbul Cumhuriyet Başsavcılığı, bir ilaç firmasının eski çalışanı olan Veysi Mumgan'ın, SSK'ya, diğer hastane ve kurumların aldığından daha yüksek fiyata ilaç satıldığına ilişkin şikayeti üzerine başlattığı incelemeyi, soruşturmaya dönüştürdü. 
     Soruşturma kapsamında SSK İstanbul Bölge Müdürlüğü İhale Komisyonu'nun kimlerden oluştuğunun belirlenmesi için ilgili yerlere yazı gönderildi. 
     Mumgan'ın İstanbul Cumhuriyet Başsavcılığı'na verdiği suç duyurusu dilekçesinde, ''bir ilaç firması ile SSK İhale Komisyonu üyelerinin ortaklaşa hareket ederek devleti zarara uğrattıkları, 22 Aralık 2003 tarihinde kanser tedavisinde kullanılan bir ilaca ilişkin yapılan ihale sonucunda SSK'nın 15 trilyon lira daha fazla para ödediği'' iddia edilmişti. 

     
</TEXT>
</DOC>
