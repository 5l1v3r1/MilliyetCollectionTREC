<DOC>
<DOCNO> 296709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/ekonomi/eko01.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hazine'den sonra en fazla kaynak bizden' 
</HEADLINE>
<TEXT>


Akbank, dışarıdan 550 milyon dolar sendikasyon kredisi aldı. Genel Müdür Kurtul, Hazine'den sonra en fazla dış kaynak yaratan kurum olduklarını söyledi 

EKONOMİ SERVİSİ 

Akbank uluslararası piyasalardan 550 milyon dolarlık sendikasyon kredisi aldı. 
Kredinin sözleşmesi, 25 ülkeden 57 bankanın katılımıyla Londra'da imzalandı. Akbank Genel Müdürü Zafer Kurtul, düzenlenen basın toplantısında, kredinin tamamının ihracatçı firmalara kullandırılacağını bildirdi. Kurtul, kredinin komisyon ücretleri dahil libor artı yüzde 1.20 ile alındığını, kredinin maliyetinde geçen yıla göre toplam 55 baz puan düşüş sağlandığını söyledi. 
Kurtul, "Kredinin maliyetindeki düşüşte Türk ekonomisindeki ve Türk bankacılık sektöründeki olumlu gelişmeler etkili olmuştur. Özellikle AB üyelik müzakerelerine ve IMF ile yapılacak yeni standby anlaşmasına yönelik olumlu beklentiler, faiz oranlarında düşüşte önemli bir rol oynamıştır" dedi. 

'Dış kaynak önemli' 
Yıl sonuna kadar alınması planlanan 100 milyon dolar tutarındaki kredi ile birlikte Akbank'ın 2004 yılında sağladığı dış kredi miktarının 1.7 milyar dolara çıkacağını söyleyen Kurtul, şunları kaydetti 
"3 Aralık itibariyle Akbank'ın yurtdışı kredilerinin tutarı 3.1 milyar dolardır. Yıl sonunda 3.5 milyar dolara çıkmasını beklemekteyiz. Böylece Hazine'den sonra en fazla dış kaynak sağlayan kurum olacağız. Bunun 1.3 milyar doları uzun vadeli. Reel sektörün yatırımlarının finansmanı, ipotekli konut kredileri piyasasında beklenen gelişimi desteklemek için bu kaynakların önemi büyüktür." 


</TEXT>
</DOC>
