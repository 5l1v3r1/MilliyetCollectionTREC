<DOC>
<DOCNO> 280595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun06.html </URL>
<DATE> 2005/03/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Türkmenlerin, otonomi için Kürtlerle anlaştığı iddia ediliyor... 
</HEADLINE>
<TEXT>

     Irak'ın kuzeyindeki Türkmenler ve Kürtler'in, Kürt nüfusun yoğun olduğu bölgenin güneyinde özerk bir Türkmen bölgesi kurulması ve Kerkük petrol gelirlerinin paylaşımı konusunda anlaşmaya vardığı, bu anlaşmadan Türkiye'nin de bilgisi olduğu öne sürüldü. 
     İsrail istihbaratına yakınlığıyla bilinen Debka internet sitesinin haberine göre, Irak'ın kuzeyindeki Kürtler ve Türkmenler, bir süredir üzerinde görüştükleri planlarda anlaşma sağladılar. Türkmenler tarafından Kürtler'e sunulan planda, Kürt bölgesine bitişik ve bazı petrol alanlarını da kapsayan özerk bir Türkmeneli bölgesinin kurulması öngörülüyordu. Bölge, kuzeyde kurulması planlanan Kürdistan'la Irak'ın diğer bölgeleri arasında bir "tampon" görevi üstlenecek. 
     İddiaya göre, Türkmenler ve Kürtler, Kerkük petrol gelirlerinin yüzde 75'inin Kürtler'e, yüzde 25'inin Türkmenler'e verilmesi konusunda da anlaştı. Ankara'nın da bu paylaşımdan ve anlaşmadan haberdar olduğu öne sürüldü. 
     
     "TÜRKİYE, TÜRKMENLER'E ASKERİ EĞİTİM VERECEK" 
     Söz konusu anlaşmanın, kuzey Irak'ın haritasını değiştireceği yorumu dikkat çekerken, Türkmenler'in petrol gelirleriyle, Türk subaylar tarafından eğitilecek ve silah temin edilecek yeni ordularını finanse edecekleri iddia edildi. Bunun da Türkiye'nin, modern tarihte ilk kez Bağdat'ın kuzeyindeki Sünni üçgenini kontrol etmesi anlamına geleceği kaydedildi. 
     Yazıda, böylece Türkiye'nin Irak'ın kuzeyinde askeri varlık bulundurmaya ihtiyacının kalmayacağı yorumu yapılırken, komutası altında 50-60 bin kişilik bir Türkmen gücüne sahip olacağı iddia edildi. 
     
</TEXT>
</DOC>
