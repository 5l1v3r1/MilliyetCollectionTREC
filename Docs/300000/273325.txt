<DOC>
<DOCNO> 273325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun34.html </URL>
<DATE> 2004/09/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İtalya'da çıplak protesto 
</HEADLINE>
<TEXT>

     İtalya'nın Milano kentinde, Uluslararası Kürk Fuarı'nı protesto eden bir hayvanları koruma derneğine mensup iki kadının, kentin ana caddesinde çırılçıplak yürüdüğü bildirildi. 
     Yvonne Taylor ve Julianne McCheyne adlı kadınların, ellerindeki ''Derileri giymektense onları göstermek daha iyidir'' yazılı ilanlarla ana cadde Montenapoleone'de yürüdükleri, birkaç dakika içinde caddedeki trafiğin kilitlendiği, sonra da polislerin olay yerine geldiği belirtildi. 
     ''Göstericilerin'', Prada ve Versace gibi dünya modasının önde gelen firmalarının butiklerine girmek isterken engellendiği, Yvonne Taylor'un o anda, ''Merhamet moda, deri ölümdür'' diye bağırdığı kaydedildi. 
     Göstericilerin, ''Kürklü şapkalar, kürk mantolar alan milyonlarca tüketiciyi hayvan haklarına duyarlı kılmak ve bu tercihlerinin merhametsizce olduğunu göstermek için buradayız'' dediği ifade edildi. 
     
</TEXT>
</DOC>
