<DOC>
<DOCNO> 269209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/soneko03.html </URL>
<DATE> 2004/09/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erken maaş ödemesi için valiliklere tel emri... 
</HEADLINE>
<TEXT>

     Maliye Bakanı Kemal Unakıtan, 2004-2005 eğitim öğretim döneminin 13 Eylül 2004'te başlayacak olması nedeniyle memurlara 10 Eylül'de erken maaş ödemesi yapılabilmesi için gerekli tel emrinin tüm valiliklere gönderildiğini bildirdi. 
     Gelirler Genel Müdürlüğü tarafından Bolu-Abant'ta bulunan Abant Palace Otel'de düzenlenen bir toplantıya katılan Unakıtan, toplantı öncesi yaptığı açıklamada, yeni eğitim-öğretim döneminin 13 Eylül'de başlaması nedeniyle kamu çalışanlarının 15 Eylül'de ödenmesi gereken ücret ve maaşlarının 10 Eylül tarihinde ödeneceğini hatırlattı. 
     Bakan Unakıtan, bu kararın memurların çocuklarının okul ihtiyaçlarını daha rahat temin etmesini sağlamak amacıyla alındığını belirterek, ''Sözleşmeli personel dahil, kamu çalışanlarının maaşları 10 Eylül'de avans olarak ödenecek. Avansın hesabında ele geçen net tutarlar esas alınacak. Ödenen avans tutarları ait oldukları aylık veya ücretlere mahsup edilecek'' dedi. 
     Unakıtan, yeni yılda maaş zamları için bir çalışma olup olmadığı sorusuna ise ''Bu konu hükümetin konusu. Bu konudaki çalışmayı hükümet yapıyor'' karşılığını verdi. 
     Bakan Unakıtan'ın katıldığı toplantı basına kapalı olarak devam ediyor. 
     
</TEXT>
</DOC>
