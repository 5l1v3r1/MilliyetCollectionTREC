<DOC>
<DOCNO> 284087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy11.html </URL>
<DATE> 2004/10/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Özkök "Türkiye Cumhuriyeti üniter bir devlettir" 
</HEADLINE>
<TEXT>

     Genelkurmay Başkanı Orgeneral Hilmi Özkök, modern Türkiye Cumhuriyeti'ni kuran ve değişimi gerçekleştiren kadroların çekirdeğini oluşturan askerlerin, önümüzdeki süreçte, Türkiye'nin çağdaş ülkeler arasındaki yerini almasında da aynı rolü oynamaya devam edeceklerini bildirdi. 
     Cumhuriyet Bayramı dolayısıyla bir mesaj yayınlayan Orgeneral Özkök, Türkiye Cumhuriyeti'nin 81. kuruluş yıldönümünü kutlamanın gurur ve heyecanı içinde olduklarını bildirdi. 
     Büyük Önder Atatürk'ün, Türk ulusuna yıllar önce ''çağdaş medeniyetler seviyesinin üzerini'' işaret ederek, gelecek nesilleri kavrayacak ölçekte dinamik bir vizyon çizdiğini belirten Orgeneral Özkök, bu vizyonla Ata'nın ulusundan beklentisinin, Türk toplumunun başladığı noktaya bir daha dönmeyecek şekilde sürekli ileriye doğru gitmesi ve saptadığı ara hedefleri birer birer gerçekleştirerek, sonunda ''çağdaş medeniyetler seviyesinin üzerine'' ulaşması olduğunu bildirdi. 
     Atatürk'ün çizdiği vizyonun çıkış düzlemini ve bu vizyon etrafında şekillenen temel değerleri, ''cumhuriyet rejimi''nin oluşturduğunu bildiren Orgeneral Özkök, şöyle devam etti 
     ''Türkiye Cumhuriyeti, bir ülkü birliği içinde bütünleşen Türk toplumumun, tarihte eşine ender rastlanan bir azim ve irade ile zafere ulaştırdığı Kurtuluş Savaşı'nda akıtılan kanların sonucunda kurulmuştur. Türkiye Cumhuriyeti, ülke, millet ve egemenlik unsurları ve keza yasama, yürütme ve yargı organları bakımından teklik özelliği olan bir üniter devlettir. Avrupa Birliği içerisinde de birçok benzerleri bulunmaktadır.'' 
     
     ''ATAMIZIN BAŞLATTIĞI SÜREÇ TAMAMLANMADI'' 
     Orgeneral Özkök, Atatürk'ün, Cumhuriyet rejimi ile Osmanlı İmparatorluğu'nun duraklama döneminden itibaren yüzyıllarca devam eden durağan, gelişme kaydetmeyen ve kendine güvenini yitirmiş bir toplumdan, yeni bir vizyonla çağdaş temel değerlere sahip, dinamik, sürekli gelişim ve değişim içinde, kendine güvenen ve yurttaş olma bilincine sahip bireylerden oluşan bir millet yaratmayı amaçladığını bildiren Orgeneral Özkök, şunları kaydetti 
     ''Diğer taraftan da, Cumhuriyet'in temeline 'laik devlet yapısını' yerleştirerek, toplumsal gelişimin önünde yüzyıllar boyunca bir engel oluşturan ve toplumun üzerine bir kabus gibi çöken, bağnazlığa, cehalete, bulduğuyla yetinme anlayışına ve dinin siyasete alet edilmesi suretiyle toplumsal gelişimin yavaşlatılmasına son vermek istemiştir. 
     Ayrıca Atatürk, 'Ne mutlu Türk'üm diyene' söylemiyle Türkiye Cumhuriyeti'ni, din ve etnik farklılıkları bütünleştiren bir üst kimlik temeli üzerine oturtmuştur. Nitekim bu anlayışın bir sonucudur ki yıllar içinde Türk ulusu müşterek Türk kültürünü oluşturmada önemli mesafeler kat etmiştir. 'Halayı çeken, demiri döven, Nasrettin Hoca'yı seven' ulusun kesimleri değil, ulusun bütünü olmuştur. Yine Anadolu, etnik kaynaşmanın etnik ayrışmayı yendiği bir yer haline gelmiştir. 
     Atamızın başlattığı bu süreç, Türk ulusu için henüz tamamlanmamıştır. O, çağdaşlaşma sürecinin en zor safhasını oluşturan dönüşü olmayan noktanın aşılmasını, Cumhuriyetin ilanını takip eden 15 yılda yakalanan büyük bir dinamizmle birlikte başarmış ve toplumun yönünü, söylemleri ve uygulamalarıyla saptadığı doğru hedeflere çevirmiştir.'' 
     
     ATATÜRKÇÜ DÜŞÜNCE SİSTEMİ 
     Ülkeler arasındaki medeniyet yarışının tüm hızıyla devam ettiğini belirten Orgeneral Özkök, bu yarışta Türkiye'yi diğerlerinden farklı ve şanslı kılan ve geleceğe umutla bakmasını sağlayan en önemli özelliğin, Atatürk'ün sürekli gelişim ve değişimi öngören ve bilimsel bir temele de dayandırdığı pragmatik düşüncelerinin, çağın değer ve yaklaşımları ile uyum içerisinde olması olduğunu bildirdi. Orgeneral Özkök, ''Tarihi süreç içinde karşılaşılan kritik karar noktalarında toplumsal sinerjiyi tetikleyen Atatürkçü Düşünce Sistemi sayesindedir ki ülkemiz, içinde yer aldığı çok zor coğrafyada süregelen krizlerin, istikrarsızlıkların ve ülkelerarası çıkar çatışmalarının ortasında, kendi dengelerini muhafaza ederek bugünlere ulaşabilmiş ve gönenç içerisinde çağdaş bir ülke olma yolunda gereken adımları atagelmiştir'' dedi. 
     
     ''AKLİ VE KALBİ BAĞLILIK'' 
     Orgeneral Özkök, Türk Silahlı Kuvvetleri'ni bu süreçte taçlandıran, ona saygınlık kazandıran, onu gelişimin ve değişimin öncüsü yapanın, Atatürk'ün ilke ve inkılaplarına olan akli ve kalbi bağlılığı olduğunu ifade ederek, ''Diğer taraftan modern Türkiye Cumhuriyeti'ni kuran ve değişimi gerçekleştiren kadroların çekirdeğini oluşturan askerler, önümüzdeki süreçte, çağdaş medeniyetler seviyesine ulaşmada ve Türkiye'nin çağdaş ülkeler arasındaki yerini almasında da aynı rolü oynamaya devam edeceklerdir'' dedi. 
     Cumhuriyetin kurucuları, başta Atatürk olmak üzere tüm şehit ve komutanlara Allah'tan rahmet dileyen Orgeneral Özkök, kahraman gaziler ile emekli personele şükran ve minnetlerini sundu. 
     Genelkurmay Başkanı Orgeneral Hilmi Özkök, Türk Silahlı Kuvvetleri mensup ve ailelerinin Cumhuriyet Bayramı'nı sağlık ve başarı dilekleri ile kutladı. 
     
</TEXT>
</DOC>
