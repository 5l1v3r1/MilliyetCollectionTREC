<DOC>
<DOCNO> 283404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun49.html </URL>
<DATE> 2004/10/26/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Schröder "Türkiye ile müzakereleri tam üyelik hedefiyle sürdüreceğiz" 
</HEADLINE>
<TEXT>

     Almanya Başbakanı Gerhard Schröder, Türkiye ile AB üyelik müzakerelerini tam üyelik hedefiyle yapmaya kararlı olduklarını söyledi. 
     Başbakan Schröder, Almanya'nın başkenti Berlin'de yapılan Almanya-Fransa Bakanlar Konseyi toplantısından sonra Fransa Cumhurbaşkanı Jacques Chirac ile ortak basın toplantısı düzenledi. Schröder, burada yaptığı konuşmada, Türkiye'nin AB üyeliğine ilişkin bir soruya karşılık, ''17 Aralıkta önemli bir karar alınacak. Üyelik müzakerelerinin hedefi belli. Türkiye ile müzakereleri tam üyelik hedefiyle sürdürmeye kararlıyız'' dedi. 
     Birlik partilerinin CDU CSU , Türkiye'nin AB üyeliğine ilişkin tutumunu da eleştiren Schröder, şunları söyledi 
     ''Birlik partileri iç politik tartışmalarını dış politikaya da yansıttılar ve hükümet yönetiminde ne kadar yeteneksiz olduklarını gösterdiler. Türkiye'ye gelince, kendi üzerine düşen görevleri yapmalı. Başbakan Erdoğan da bunu biliyor. Biz de üyelik müzakerelerine başlanması için evet diyeceğimizi daha önce de söylemiştik.'' Fransa Cumhurbaşkanı Chirac da, Türkiye'nin gerekli şartları yerine getirerek AB'ye üye olması durumunda bunun barış ve demokrasinin yararına olacağını belirterek, ''Bu hem Türkiye'nin hem de Avrupa'nın yararınadır. Sorunlar zaman içinde ele alınır. Bugün için polemiğin bir anlamı yok. Zaten bu iyi niyetli bir tutum olmaz'' dedi. 
     Türkiye ile üyelik müzakerelerine 2005 yılında başlanabileceğini ifade eden Chirac, ''Bu konuda 10-15 yıl sonra yine de son söz Fransız halkının olacaktır. Umarım o zaman bu tartışma daha az tutkuyla yapılır'' diye konuştu. 
     
</TEXT>
</DOC>
