<DOC>
<DOCNO> 252043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/guncel/gun04.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet bahçesinde çatışma 
</HEADLINE>
<TEXT>


MUKADDER YARDIMCIEL Kars DHA 

Kars'ın Digor ilçesi Emniyet Müdürlüğü bahçesinde Çatak ile Karabağ köylüleri arasında yayla yüzünden çıkan silahlı çatışmada bir kişi öldü, 5 kişi yaralandı. İlçeye bağlı Çatak köyü sakinleri, "Doğrudan Gelir Desteği" paralarını almak için topluca Digor'a geldi. Aralarında 70 yıldır yayla anlaşmazlığı bulunan Karabağ köylülerinin geldiğini öğrenen Çatak köyü sakinleri, Digor Emniyet Müdürlüğü bahçesine sığındı. Bunu öğrenen Karabağlılar, öğle saatlerinde Emniyet Müdürlüğü bahçesine gelerek Çataklılarla tartışmaya başladı. Tartışma kavgaya dönüşürken, köylüler silahlarını çekerek birbirlerine ateş etti. Emniyet Müdürlüğü bahçesini kan gölüne çeviren çatışmada, ikisi ağır 5 kişi yaralandı. Yaralanan Abdullah Avinç kaldırıldığı Kars Devlet Hastanesi'nde öldü. Bugüne dek yayla anlaşmazlığı nedeniyle iki köy halkından 10 kişinin öldüğü Digor'da geniş güvenlik önlemleri alındı. 


</TEXT>
</DOC>
