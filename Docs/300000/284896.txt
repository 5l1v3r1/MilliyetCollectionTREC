<DOC>
<DOCNO> 284896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo30.html </URL>
<DATE> 2004/10/31/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Aybaba Takım oyunu oynadık ve kazandık... 
</HEADLINE>
<TEXT>

     Büyükşehir Belediyesi Ankaraspor Teknik Direktörü Samet Aybaba, Ankaragücü karşısında takım oyunu oynadıklarını ve kazandıklarını söyledi. 
     Samet Aybaba, ligde uzun süredir tam kadro oynayamadıklarını belirterek, ''Haftalardır ilk kez Ankaragücü karşısına eksiksiz çıktık. Bizim gibi takımlarda önemli birkaç oyuncu vardır ve sonucu etkiler. Bugün skor daha da farklı olabilirdi. Bizim futbol anlayışımız bu. Seyir zevki veren bir oyunumuz var. Lige renk katmaya devam edeceğiz'' diye konuştu. 
     Kulüp başkanı Hilmi Gökçınar ise kendileri için önemli olan bir maçı kazandıklarını vurgulayarak, 90 dakika çok iyi mücadele ettiklerini ve sahadan 3 puanla ayrıldıklarını söyledi. 
     
     ANKARAGÜCÜ CEPHESİ 
     Ankaragücü Teknik Direktörü Reha Kapsal, her iki yarıda da kötü oynadıklarını ifade ederek, şöyle konuştu 
     ''Mağlubiyeti hak ettik. Bir an önce saha içindeki performansımızı artırmak zorundayız. Bugün yine alternatif futbolcularımızın olmamasının sıkıntısını çektik. Ortaya koyduğumuz futbol bize yakışmadı.'' Kulüp başkanı Cemal Aydın da rakiplerinin daha iyi oynadığını kaydederek, ''Hakem 2 kırmızı kart gösterdi diye onları suçlu göstermek yanlış olur. Ankaraspor'u kutluyoruz'' dedi. 
     
</TEXT>
</DOC>
