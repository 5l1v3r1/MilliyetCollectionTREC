<DOC>
<DOCNO> 270258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/siyaset/siy04.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zina tartışması sorunları örtüyor 
</HEADLINE>
<TEXT>


Ağar, 'TCK'da eleştiri hakkı üzerinde durulması gerekirken, siyasi istismarı mümkün olan konular konuşuluyor' dedi 

ANKARA ANKA 


DYP, kamuoyunun zina düzenlemesine odaklandığı Türk Ceza Kanunu Tasarısı'nda devlet ve egemenliği kullanan kimi organlara karşı sert eleştirileri "hakaret" şeklinde yorumlamaya elverişli hükümler bulunduğunu ifade etti. Adalet Bakanı Cemil Çiçek'e kaygılarını ileten DYP, "yarım porsiyon demokrasi" anlayışından uzak bir yasa arzuladıklarını kaydetti. 
Genel Başkan Yardımcısı Nevzat Ercan, tasarının bürokratik tahakkümü mümkün kılan ve demokrasiye güvenmeyen unsurları içerdiğine dikkat çekti. 

Sorunlar kaçırılıyor 
Ercan'ın Çiçek'e de ilettiği kaygılarına Genel Başkan Mehmet Ağar da destek verdi. Ağar, eleştiri hakkını bir ölçüde suç haline getirme eğilimleri gözüktüğünü belirterek şu eleştirilerde bulundu 
"Daha fazla, daha yüksek standartlarda demokrasi diyenler, eleştiri hakkı üzerinde duracakken, sadece siyaseten daha kolay istismarı mümkün olan konular üzerinde duruluyor. Tarım kesiminin, işsizlerin büyük sorunlarla karşı karşıya olduğu bir süreçte, sorunlar toplumdan kaçırılıyor. Dar ve kısır tartışmalar yapılıyor." 


</TEXT>
</DOC>
