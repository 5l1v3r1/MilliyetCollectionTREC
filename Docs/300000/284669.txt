<DOC>
<DOCNO> 284669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo30.html </URL>
<DATE> 2004/10/30/ </DATE>
<TIME> 23.14 </TIME>
<AUTHOR>  </AUTHOR>
<HEADLINE>
Kıvanç Oktay "Hak ettiğimiz bir galibiyetti" 
</HEADLINE>
<TEXT>

     Beşiktaş Futbol Şube Sorumlusu Kıvanç Oktay, Fenerbahçe karşısında hak ettikleri bir galibiyet aldıklarını söyledi. 
     Fenerbahçe karşısında 2-1 galip geldikleri derbi maçı, hak mahrumiyeti cezası nedeniyle tribünde izlemek zorunda kalan Kıvanç Oktay, maçla ilgili yorumunda, ''Hak ettiğimiz bir galibiyetti. 10 kişiyle de olsa kazanmasını bildik. Oyuncularımız gerçek Beşiktaş'ı ortaya koydular'' dedi. 
     Ligin namağlup ekibi Fenerbahçe'yi yenerek çıkışlarını sürdürmüş olmalarının çok güzel olduğunu anlatan Oktay, ''Güvenimiz yerine geldi. Keşke o puanları kaybetmeseydik. Şimdi çok daha farklı olurdu. Fenerbahçe derbisi önemli bir galibiyettir. Bunun mutluluğu farklıdır. Herkesi kutlamak istiyorum. İnşallah Athletic Bilbao maçını da kazanıp Avrupa'da çıkışımızı sürdüreceğiz'' diye konuştu. 
     
     '' TOPLAMA TAKIM... '' 
     Beşiktaş Kulübü Basın Sözcüsü Reha Muhtar, takım olarak bu galibiyete çok ihtiyaçları olduğunu ifade ederek, ''Futbolcularımız, toplama takım diyenlere en güzel cevabı sahada verdiler'' dedi. 
     Muhtar, Fenerbahçe maçını kazanmayı umduklarını da dile getirerek, ''Sahada çok hırslı ve mücadeleci olacaklarını ben 1 gece önce oyuncularımızın gözlerinde görmüştüm. 10 kişi kaldıktan sonra da yüreklerini ortaya koydular'' şeklinde konuştu. 
     Ayrıca, Beşiktaş Derneklerden Sorumlu Yönetim Kurulu Üyesi Hakan Kalkavan da yaptığı açıklamada, fikstürün tersten başlaması durumunda bugün Beşiktaş'ın çok daha farklı bir konumda olacağını iddia etti. 
     
</TEXT>
</DOC>
