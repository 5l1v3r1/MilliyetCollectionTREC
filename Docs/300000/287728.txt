<DOC>
<DOCNO> 287728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko20.html </URL>
<DATE> 2004/11/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Unakıtan Tüpraş konusunda mahkeme kararını bekliyoruz 
</HEADLINE>
<TEXT>

     Maliye Bakanı Kemal Unakıtan, Tüpraş'ın özelleştirilmesi konusunda, Danıştay'ın vereceği karara göre hareket edeceklerini bildirdi. 
     Türkiye'de temaslarda bulunan Dünya Bankası'nın Türkiye ve Orta Asya'dan sorumlu Başkan Yardımcısı Shigeo Katsu, Maliye Bakanı Kemal Unakıtan'ı makamında ziyaret ederek, bir süre görüştü. 
     Unakıtan, görüşme öncesi basın mensuplarının Tüpraş'ın özelleştirmesine ilişkin soruları üzerine, bu konuda Danıştay'ın vereceği kararı beklediklerini bildirdi. 
     Mahkeme nasıl karar verirse o şekilde hareket edeceklerini kaydeden Unakıtan, ''Mahkeme kararlarına saygılıyız. Özelleştirme İdaresi olarak, kendi stratejimizi tespit ederiz ama mahkeme karar vermeden İdare olarak hiçbir karar alamıyoruz. Mahkeme kararı verince Özelleştirme İdaresi olarak ona göre bir karar alacağız'' açıklamasında bulundu. 
     Unakıtan, bu akşam başlayacak Çin gezisi ile ilgili soru üzerine de, Çin Halk Cumhuriyeti'ne özelleştirme ile ilgili olarak gittiğini, Özelleştirme İdaresi Başkanı Metin Kilci'nin de beraberinde bu ülkeye gideceğini sözlerine ekledi. 
     
     BAŞKAN YARDIMCISI KATSU 
     Dünya Bankası Başkan Yardımcısı Shigeo Katsu da her yıl Türkiye'ye gelmeye çalıştığını, bu sayede Türkiye'deki ilerlemelerin nasıl geliştiğini de takip edebildiğini vurguladı. 
     Türkiye'deki gelişmeleri görmek açısından gelişinin kendisi için çok önemli olduğuna işaret eden Katsu, şöyle devam etti 
     ''Türkiye'de son 12 ay içinde neler oldu Bu konuda derinlemesine görüş alışverişinde bulunmaya çalışıyoruz. Washington'da da Türk yetkililerle 2005 yılı programının nasıl şekilleneceğine ilişkin görüşmeler devam ediyor. 17 Aralık'taki kararın ardından yeni bir uluslararası çerçeve ortaya çıkacaktır. Bu durumda da hem bizim, hem Türkiye'deki çalışmaların aynı dalga boyunda olmasını ve istediğimiz doğrultuda devam etmesini bekliyoruz.'' 
     
</TEXT>
</DOC>
