<DOC>
<DOCNO> 259788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur04.html </URL>
<DATE> 2004/08/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yüksek Askeri Şura, yarın toplanıyor... 
</HEADLINE>
<TEXT>

     Yüksek Askeri Şura YAŞ , yarın, Türk Silahlı Kuvvetleri TSK personelinin terfi ve emeklilik durumları ile gündemdeki diğer konuları değerlendirmek üzere Başbakan Recep Tayyip Erdoğan'ın başkanlığında toplanacak. 
     YAŞ'ın ağustos ayı olağan toplantısı, Genelkurmay Başkanlığı Karargahı'ndaki Çakmak Salonu'nda saat 09.55'te başlayacak. 
     Toplantıya, Başbakan Erdoğan'ın yanı sıra Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Şener Eruygur, 1'nci Ordu Komutanı Orgeneral Yaşar Büyükanıt, 2'nci Ordu Komutanı Orgeneral Fevzi Türkeri, 3'ncü Ordu Komutanı Orgeneral Oktar Ataman, Ege Ordu Komutanı Orgeneral Hurşit Tolon, Genelkurmay İkinci Başkanı Orgeneral İlker Başbuğ, Kara Kuvvetleri Komutanlığı Kurmay Başkanı Orgeneral Fethi Remzi Tuncel, Harp Akademileri Komutanı Orgeneral Faruk Cömert, NATO Güneydoğu Avrupa Müşterek Komutanı Orgeneral Orhan Yöney, MGK Genel Sekreteri Orgeneral Şükrü Sarıışık ile Donanma Komutanı Oramiral Yener Karahanoğlu katılacak. 
     Şura üyeleri, yarın öğle saatlerinde Başbakan Erdoğan'ın başkanlığında Anıtkabir'i de ziyaret edecek. 
     YAŞ toplantısında, bir üst rütbeye yükselecek general ve amirallerle general ve amiralliğe yükselecek albayların durumu görüşülecek. 
     Toplantıda, rütbelerinde bekleme süreleri bir yıl uzatılacaklar ve uzatılanlar ile kadrosuzluk nedeniyle emekliye ayrılacakların durumları da ele alınacak. 
     Şurada, TSK'yı ilgilendiren diğer konular da görüşülecek. Bu kapsamda, çeşitli nedenlerle TSK ile ilişikleri kesilecek personelin durumunun ele alınması bekleniyor. 
     Şura kapsamında, Kara Kuvvetleri Komutanı Orgeneral Yalman yarın, Jandarma Genel Komutanı Orgeneral Eruygur 3 Ağustos Salı günü, Milli Savunma Bakanı Gönül 4 Ağustos Çarşamba günü öğle yemeği verecek. Cumhurbaşkanı Ahmet Necdet Sezer de çarşamba akşamı Çankaya Köşkü'nde şura üyelerinin katılacağı bir yemek düzenleyecek. 
     YAŞ olağan toplantısı, 5 Ağustos'ta sona erecek. 
     Şurada alınan kararlar, Cumhurbaşkanı Ahmet Necdet Sezer'in onayına sunulduktan sonra kamuoyuna açıklanacak. 
     
</TEXT>
</DOC>
