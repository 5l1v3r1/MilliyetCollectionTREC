<DOC>
<DOCNO> 284578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/altan.html </URL>
<DATE> 2004/10/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çayla simit... 
</HEADLINE>
<TEXT>


TÜRKİYE bayram ve bayram tatili meraklısı. Yılda kutladığımız bayram sayısına bir bakalım 29 Ekim, 1 Ocak, 23 Nisan, 1 Mayıs, 19 Mayıs, 30 Ağustos, Şeker Bayramı, Kurban Bayramı... 
Adın ne Mualla oh ne ala, ne ala... 

Türk Hava Yolları'nın İstanbul'daki bilet satış şubeleri de, Cumhuriyet Bayramı nedeniyle bir gün öncesinden resmi tatile girmişti sadece Taksim'deki merkez açıktı... 
THY ile bir yerlere gitmek isteyenler, bilet almak için Taksim'deki merkeze yığılmışlardı. 

Girişteki otomatik makineden alınan sıra numarası... Biz de aldık numaramızı, 574... 
Bilet satan gişelerin üstünde ve ilk bakışta gözle görülebilecek, giriş kapısına yakın bölümündeki ekranda, sıranın hangi numaraya geldiği gösteriliyordu sıra henüz 326'daydı. 
En azından 1 saate yakın bir zaman vardı, sıranın bize gelmesi için... 

Gözümüze, ince belli cam bardaklarda demli çayla, simit de satan bir yer ilişti gidip iliştik biz de oraya... 
Demli bir bardak çay ve taze simit... 

Çayla simit, bir zamanlar Babıali'nin simgesiydi. Türkiye'nin nüfusu 20 - 22 milyondu. Gazete tirajları 3 binle 30 bin arasındaydı. Genel yayın müdürleriyle, ünlü köşe yazarlarının aylığı 250 - 300 TL arasındaydı yani efendim, 100 dolar dolaylarında... 
Gazete sahiplerinden başka kimsenin özel arabası yoktu Bedri Koraman'ın müzelik Citroen'i dışında... 
Bugün de Cumhuriyet bayramlarında olduğu gibi, bazen manşetler aynı olurdu "Milli Şef İnönü, İstanbul'a geldiler"... 

2. Dünya Savaşı bitiminde, yeni bir dünya düzenini biçimlendiren Potsdam anlaşmaları sonunda, İnönü'nün hızla rotayı Washington'a kırmasıyla tek partili rejimin anayasasını dahi değiştirmeden, çok partili rejime geçilince muhalefete başlayan bazı gazetelerde bir tiraj patlaması olmuş, örneğin Ahmet Emin Yalman'ın Vatan'ı 90 bine çıkmıştı... 
Ama henüz gazetecilerin öğleden önce, öğle ve ikindi üstü, sık sık yedikleri çayla simitte, bir değişiklik olmamıştı. 
Babıali dünyasındaki serpilme, Menderes dönemiyle başlayacak Milli Şef İnönü için çekilen manşetler, buharlaşıp kaybolacaktı. 

Çayla simit dönemlerinin ayakkabıları pençeli, çorapları yamalı, cefakar ve fedakar, isimsiz kalemleri... 
Onların en berduşlarından biri de, 60'ından sonra Ankara'nın yerel basınına sığınmış olan Burunsuz Tevfik'ti... 
Burunsuz Tevfik, topladıkları haberleri kağıda dökmeyi beceremediklerinden, istihbarat şeflerine sözlü olarak nakleden muhabirler döneminin gazetecilerindendi. 
Ortadan biraz daha kısa boyu, bir zamanlar sarışın olduğunun izlerini taşıyan, saçları dökülmüş başı, çocuksu mavi gözleri ve adının "Burunsuz"a çıkmasına neden olmuş, minicik burnuyla Burunsuz Tevfik masalara sığınmak için geldiği bir Karpiç gecesinde fenalaşmış ve kopup gitmişti dünyadan. 

Bir paşazade olan Reşit Halit, sola doğru çarpık çenesi, kalın camlı ve ucuz çerçeveli gözlükleriyle, gidecek bir yeri olmadığı için, gazede yatıp kalkar bir türlü bir kemer alamadığı pantolonunu, ince bir çamaşır ipiyle bağlardı... 
Silik bir virgül gibiydi Raşit Halit ünlü yazar ve ozanların el yazılarını topladığı tarihsel bir defteri vardı. Bugün basılıp yayımlanmış olan o defter, kendisinden arta kalmış ve sadece anlayanlara ışığını gösteren tılsımlı bir lamba... 

Taksim'deki THY merkezinde, bilet alma sırasının gelmesini beklerken, yakınlardaki bir çay ocağında iliştiğimiz bir masa ve masanın üstünde bir bardak çayla simit... 
Çayla simit arasından, sanki gülümseyerek geçen eski Babıali dostları. 
Resmi söylemlere uygun atılan haber başlıkları ve baş başa konuşmaların değişmez konusu, Türkiye'nin gerçek röntgeni... 

Nice nice kişiler de, Türkiye'nin gerçek röntgenini su yüzüne çıkarayım derken, boğulup boğulup gittiler görüntüsü ne kadar süslense de, içeriği değişmeyen oligarşik Şark bataklığında... 

Sonunda bilet alma sırası bize de geldi... Galiba biraz fazla daldık çayla simit arasına... 
Çayla simit arası 
Yüreğimin yarası, 
Yok edilmiş kalemler, 
Siyasetin karası. 
Siz söyleyin, öyle değil mi 

Gerçek röntgenlerini aydınlatacak ışıkları söndürüp duran ülkeler, karanlıklardan da kolay kolay kurtulamıyorlar resmi bayramlarda ne kadar sert adımlarla yürüseler de... 



</TEXT>
</DOC>
