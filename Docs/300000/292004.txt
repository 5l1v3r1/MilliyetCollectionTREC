<DOC>
<DOCNO> 292004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko03.html </URL>
<DATE> 2004/11/25/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
"Eski paraları değiştirmek için acele etmeyin" 
</HEADLINE>
<TEXT>

     Merkez Bankası Başkanı Süreyya Serdengeçti, 2005 yılından itibaren Türk Lirası'nın bir yıl süreyle geçerli olduğunu hatırlatarak, Yeni Türk Lirası'na geçmek için acele edip bankaların önünde kuyruk oluşturulmamasını istedi. 
     Yarınlar İçin Düşünce Platformu'nun düzenlediği ''YTL Reformunun Ülkemizin Ekonomisine Getireceği Olumlu ve Olumsuz Etkiler'' konulu panelde konuşan Serdengeçti, paradan 6 sıfır atılması için uzun bir süre beklediklerini ifade etti. 
     
     öAcele etmeyinö 
     2005 yılından itibaren Yeni Türk Lirası'na geçilmesi ile birlikte Türk Lirası'nın bir yıl boyunca geçerli olacağını hatırlatan Serdengeçti, dolayısıyla parayı bir an önce değiştirmek için acele etmeye gerek olmadığını söyledi. 
     Serdengeçti eski paraların 2006 yılından itibaren de 10 yıl boyunca Merkez Bankası şubelerinde, şubelerinin olmadığı yerde Ziraat Bankaları'nda bozdurulabileceğini vurguladı. 
     2003 yılı sonu itibarıyla Merkez Bankası şubelerinde yaklaşık 3.6 milyar banknot adeti olarak tahsilat rakamının olduğunu anlatan Serdengeçti, 2004 yılı sonu itibarıyla bu rakamın 4 milyara ulaşmasının beklendiğini söyledi. 
     
     587 milyon banknot 
     Bu çok yüksek işlem adetinin tüm mali aktörleri zorladığını belirten Serdengeçti, üst kupürlü banknot çıkarıldığında ise bu işlem adetinin azaldığını, işlemlerde kolaylık sağlandığını kaydetti. 
     Yeni Türk Lirası'nın ne kadar basılacağı hakkında bilgi veren Serdengeçti, yıl sonu itibarıyla tedavülde olan Türk Lirası banknotların neredeyse tamamının değiştirilmesine imkan verilecek şekilde yaklaşık 15 katrilyon lira değerinde 587 milyon adet banknotun basılmış olacağını söyledi. 
     
     YTL’nin banknot maliyeti 20 milyon dolar 
     Bunun önemli bölümünün basıldığını ve dağıtıldığını anlatan Serdengeçti, 15 ocak 2005'de üretim planının 16 katrilyon liralık 627 milyon adet banknot olduğunu ifade etti. 
     Her bir banknotun üretim maliyetinin 4.5-5 sent olduğunu belirten Serdengeçti, Yeni Türk Lirası'na geçilmemiş olsaysı 700 milyon adet banknot basmış olacaklarını, Yeni Türk Lirası operasyonu nedeni ile de 1 milyar 100 milyon adet banknot basacaklarını dile getirdi. 
     Serdengeçti aradaki 400 bin adet banknotun maliyetinin de yaklaşık 20 milyon dolar olduğunu belirtti. 
     
</TEXT>
</DOC>
