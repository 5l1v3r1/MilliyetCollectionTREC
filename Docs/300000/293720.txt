<DOC>
<DOCNO> 293720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun07.html </URL>
<DATE> 2004/12/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Die Presse Türkiye'ye yeni engel çıkarmak 'sahtekarlık' 
</HEADLINE>
<TEXT>

     BBC 

İngiliz ve Avrupa gazetelerinde bugün Türkiye'ye ilişkin haberler yoğun şekilde yer aldı. Alman Die Welt ve Avusturya'da yayınlanan Die Presse Avrupa Birliği'ne üyelik söz konusu olduğunda Türkiye'ye diğer üye devletlere göre haksız davranıldığını yazdı. 
     Almanya'dan Die Welt'ın yorumu 
     "Türkiye'ye Avrupa Birliği ile müzakereler öncesinde daha ağır şartlar sunulabileceğine ilişkin haberler, 'açık açık Avrupa Birliği'nin Türkiye'den korkusunu' yansıtıyor. 
     Belli ki, üye devletlerin liderlerinin katılacağı ve nihai kararın alınacağı zirveye iki hafta kala, Avrupa Birliği, Türkiye'ye yaptığı önerilerde fazla ileri gittiğinden endişe etmeye başladı." Die Welt, "Artık taktik oyunlar için zaman kalmadı, diyor. 
     "Avrupa Birliği, Türkiye'ye diğer aday ülkelerden farklı davrandığını artık itiraf etmeli. Böyle bir itiraf ise cesaret ister, Avrupa Birliği'nin de şu anda böyle bir gücü yok" Avusturya'da yayınlanan Die Presse ise Ankara'nın önüne yeni engeller çıkarmanın, 'sahtekarlık' olduğunu yazmış. 
     "Hemen her gün, Türkiye'nin üyeliğinin kabul edilmesini zorlaştıracak yeni öneriler sunuluyor. " Gazetenin yorumu, "Avrupa Birliği'nin çekincelerinin bir açıklaması olsa bile, alternatiflerin aranmasında geç kalındı" şeklinde. 
     "Pek dürüst bir oyun değil bu. Nasıl bir ülkeye böyle uzun süre umut verilir ve sonunda sadece şöyle denir Artık yolu kapatmak elimizden gelmiyor ama, burnunuzdan da getiririz." 
     
     INDEPENDENT BENZERİ GÖRÜLMEMİŞ BİR ŞEFFAFLIK 

     Independent ise, "Türkiye Başbakanı Yılın Avrupalısı seçildi" başlığını kullanmış. 
     Gazete, Recep Tayyip Erdoğan'ın Türkiye'deki reformlara ön ayak olması nedeniyle bu ödüle layık görüldüğünü anlatmış. Bir diğer haber de Financial Times'da. Gazete, Milli Güvenlik Kurulu'nun, daha önce "benzeri görülmemiş bir şeffaflık" içeren bir brifing verdiğini aktarıyor okuyucularına 
     Uzun dönem Türkiye'deki en etkili karar alma organlarından biri olarak görülen MGK, dün faaliyetlerine ilişkin diplomatlara ve basına yönelik bir brifing düzenledi. MGK'nın 71 yıllık tarihinde bir ilk olan bu brifing, Avrupa Birliği'nin etkilemek amacıyla 'daha önce görülmedik bir şeffaflık' içeriyordu. 
     
</TEXT>
</DOC>
