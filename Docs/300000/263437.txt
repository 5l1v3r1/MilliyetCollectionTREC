<DOC>
<DOCNO> 263437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo22.html </URL>
<DATE> 2004/08/14/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Daum ''Bu stadı kalemiz haline getirmek'' 
</HEADLINE>
<TEXT>

     Fenerbahçe Teknik Direktörü Christoph Daum, Fenerbahçe Şükrü Saracoğlu Stadı'nı adeta kaleleri haline getirmek istediklerini söyledi. 
     Daum, maçtan sonra düzenlediği basın toplantısında, kendi sahalarını maç kaybetmedikleri bir yer haline getirmeyi amaçladıklarını belirterek, ''Hedefimiz bu stadı kalemiz haline getirmek. Bunu da bizi destekleyen muhteşem taraftarlarımızla başaracağımıza inanıyorum'' dedi. 
     Samsunspor maçında hava sıcaklığının ve zemin şartlarının iki takımı da olumsuz etkilediğine dikkati çeken Daum, şöyle konuştu 
     ''Tüm bu etkenlere rağmen takımımın performansından memnunum. Bir antrenör için kazanılmış maçtan girip de değerlendirilmeyen pozisyonlar varsa mutluluk vericidir. Bu pozisyonları önümüzdeki maçlara saklamışızdır. Yeni oyuncularımızın takıma uyumu gayet iyi. Ancak bundan sonraki maçlarda daha tempolu futbol oynayıp daha çok ayağa pas yapmamız gerekiyor.'' 
     
     ALEX'E ÖVGÜ 

     Alman çalıştırıcı, ilk kez sarı-lacivertli formayı giydiği maçta zaman zaman yaptığı hareketlerle alkışlanan Alex'in bu pozisyonlarda bireysel kalitesini ortaya koyduğunu söyledi. 
     Brezilyalı oyuncunun da diğer yeni oyuncular gibi takıma iyi uyum sağladığını anlatan Daum, ''Bireysel kalitesini bazı pozisyonlarda konuşturdu. Galibiyeti getiren serbest vuruşta bunu gösterdi'' dedi. 
     
     ''FABIANO'NUN LİGE ALIŞMASI LAZIM'' 

     Daum, sol kanatta takımda yaşanan problemin sürmesiyle ilgili bir soru üzerine de, bu mevki için transfer edilen Fabiano'nun lige alışması gerektiğini dile getirdi. 
     Alman teknik adam, sezonun ilk maçında Çaykur Rizespor karşısında sol kanatta açıklar verdiklerini, bu nedenle Samsunspor maçında birbirlerine daha alışkın olan Ümit ve Tuncay'ı tercih ettiğini vurgulayarak, ''Fabiano'nun lige alışması lazım'' dedi. 
     Christoph Daum, ''Sağ bekte alternatifi çok oyuncunuz var. Neden Fatih'i hiç tercih etmiyorsunuz '' sorusunu yönelten gazeteciye, ''Siz Fatih'in basın sözcüsü müsünüz '' şeklinde yanıt verdikten sonra şunları söyledi 
     ''Bu bölgede eskiye oranla çok alternatif var. Bu kararı verirken futbolcuların beni etkilemesi ve rakibin o pozisyonda oynatacağı oyuncunun etkisi var. Bu soruyu neden Önder için sormuyorsunuz Sonuçta birini dışarıda bırakmak zorundayım. Fatih antrenmanlarda çok iyi çalışıyor. Onu sadece sağda değil, stoper olarak da değerlendirebiliriz. Diğer kulüplerde düzenli olarak oynamayan birçok oyuncu milli takıma çağrılıyor. Bence Fatih de milli takıma çağrılmalıydı.'' 
     
     ''VAN HOOIJDONK ÖNEMLİ BİR ŞAHSİYET'' 

     Christoph Daum, Van Hooijdonk'un bundan sonraki maçlarda 90 dakikayı çıkarabilecek performansa sahip olup olmadığı konusundaki bir soru üzerine de, Samsunspor maçında bir penaltı kaçıran, bir de mutlak gol pozisyonundan yararlanamayan Hollandalı oyuncuya destek çıktı. 
     Van Hooijdonk'un Fenerbahçe'nin geçen sezon kazandığı şampiyonlukta çok büyük payı olduğunu ifade eden Daum, ''O çok önemli bir oyuncu. Olmasaydı geçen yıl şampiyon olamazdık. Ben onun fiziksel durumundan memnunum. Bazı maçlarda çıkıp sahada durması bile yeterli. Çok önemli bir şahsiyeti var. Hazırlık kampının tamamını takımla geçiremedi. Belki biraz zamana ihtiyacı olabilir'' diye konuştu. 
     Daum, ''Alex Türkiye'ye yorgun geldi. Fenerbahçe'de de çok yoğun bir maç temposuna girecek. Alex'ten faydalanabileceğinize inanıyor musunuz '' şeklinde soru soran bir gazeteciye, ''Bu soruyu ciddiye almak çok zor. Alex, Brezilya Ligi'nde yoğun tempoya zaten alışık. Dolayısıyla bu da yanıtını veriyor'' dedi. 
     Teknik direktör Daum, kaleci Rüştü konusundaki ısrarın sürüp sürmediği ile ilgili olarak da ''Ben Rüştü ile hiç görüşmedim. Çünkü bu yönetim kurulunun işidir. Onlara sormanız lazım. Onunla ilgili olumlu düşüncelerimi tekrar açıklamak istemiyorum. Çünkü medya farklı algılayabiliyor'' şeklinde konuştu. 
     
     SAĞLAM ''ŞENOL'UN SAKATLIĞI DENGEMİZİ BOZDU'' 

     Samsunspor Teknik Direktörü Ertuğrul Sağlam da, ilk yarıda iyi oynadıklarını, ancak ikinci yarıda Şenol'un sakatlanıp çıkmasıyla defans dengelerinin alt üst olduğunu söyledi. 
     Sağlam, sıcak havaya rağmen oyuncularının ilk yarıda iyi mücadele ettiğini ifade ederek, ''Şenol sakatlanınca ikinci yarıda defans dengemiz alt üst oldu. Rakibin uzun oyuncuları duran toplarda tehlike yaratmaya başladılar. 1-0 geriye düşünce risk almaya başladık. Fenerbahçe bu sırada ikinci golü buldu ve maçı kopardı'' diye konuştu. 
     Genç çalıştırıcı, Fenerbahçe'nin flaş transferi Alex'in bugün iyi oynadığını ve sarı-lacivertli takıma faydalı olacağını sözlerine ekledi. 
     
</TEXT>
</DOC>
