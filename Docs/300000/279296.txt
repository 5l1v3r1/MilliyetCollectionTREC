<DOC>
<DOCNO> 279296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/siyaset/axsiy02.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Raporun üslubu terbiyesiz' 
</HEADLINE>
<TEXT>


Mesut Yılmaz, "AB'ye beni çantada keklik sanma denmeli. Raporun kabul görmemesi gerekir. Oysa biz bayram yapıyoruz. 'Türklerin akli dengesi yerinde değil' diyecekler" dedi 

ANKARA Milliyet 


Eski Başbakan Mesut Yılmaz, Türkiye'nin AB üyeliğinin 17 Aralık'ta net bir sonuca bağlanmaması durumunda, Komisyon'un açıkladığı İlerleme Raporu'nun reddedilmesi gerektiğini söyledi. Raporun can alıcı noktasının "azınlıklar" meselesi olmadığını savunan Yılmaz, raporun üslubu konusunda "terbiyesiz" nitelemesinde bulundu. Yılmaz, başmüzakereci olarak en uygun ismin Devlet Bakanı Mehmet Aydın olduğunu ifade etti. Haber Türk'e çıkan Yılmaz, şu eleştirilerde bulundu 
NET SONUÇ ŞART Bir dehlize giriyoruz, nereye gideceğimiz belli değil, tam bir belirsizlik söz konusu. 
KANDIRILIYORUZ Raporda müzakereler sonucu üyeliğin olacağı yer almıyor. Maalesef kandırılıyoruz. Verheugen ve Erdoğan, raporu kamuoyuna farklı pazarlıyorlar. Raporu iyi okusunlar. 
SÖMÜRGE VALİSİ Rapor tam anlamıyla gayri diplomatik bir dille yazılmıştır. Sanki bir sömürge valisi gibi davranıyorlar. Müzakerelerde büyük bir ihtimalle hiçbir şey çıkmayacak. Son derece terbiyesizce bir üslupla yazılmış. 
DELİ DERLER Türkiye, AB'ye, 'Sen beni içine almazsan, ben senin kurumlarına bağlı kalamam. Sen beni çantada keklik sanma' demeli. Ben de başbakan olsaydım rapor aynı olacaktı. Raporla hükümetin alakası yok, ama rapora nasıl tepki verileceği önemli. Bu rapora 'bir Türk gibi' bakarsak, raporun kabul görmemesi gerekir. Oysa biz bayram yapmayı yeğliyoruz. Adamlar, 'Bu Türklerin akli dengesi yerinde değil' diyecekler. 


</TEXT>
</DOC>
