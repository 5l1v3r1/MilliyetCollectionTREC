<DOC>
<DOCNO> 255916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy06.html </URL>
<DATE> 2004/07/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Adalet Bakanı Çiçek Çakıcı'nın iade dosyası hemen gönderilecek 
</HEADLINE>
<TEXT>

     Adalet Bakanı Cemil Çiçek, Avusturya'da yakalanan Alaattin Çakıcı'nın geçici olarak tutuklanmasıyla ilgili dün itibariyle başvuruda bulunulduğunu belirterek, ''İade dosyası hemen gönderilecektir'' dedi. 
     Çiçek, Çırağan Sarayı'nda düzenlenen Uluslararası Global Hukuk Eğitim Programı Sertifika Töreni'nde gazetecilerin sorularını yanıtladı. 
     Çiçek, bir gazetecinin Alaattin Çakıcı'nın iade sürecinin hangi aşamada olduğunu sorması üzerine, bu kişiyle ilgili bakanlığın daha önceden bir hazırlığının bulunduğunu ifade ederek, Fransa'dan iadesi söz konusu olduğunda Türkiye'nin uluslararası hukuk ve ikili anlaşmalar çerçevesinde her türlü çabayı gösterdiğini anımsattı. Çiçek, ''Bizim genellikle yurtdışından iade taleplerimizde geçmişte mevzuatımızdan kaynaklanan bir kısım problemler vardı. Bunların başında idam cezasının varlığı sebep gösteriliyordu. Hem Anayasa'da hem de yasalardaki değişikliklerle idam cezalarıyla ilgili hükümler ayıklanmıştır. Artık suçluların iadesi bakımından herhangi bir hukuki engel kalmamıştır'' diye konuştu. 
     Bakan Çiçek, Alaattin Çakıcı konusunun da kendilerine intikal ettiğini kaydederek, ''İade edilmek üzere geçici olarak tutuklanması için ilgili ülkenin makamlarına dün itibariyle başvurduk. İade dosyası hemen gönderilecektir. Olay bu safhada'' diye konuştu. 
     Bir gazetecinin ''Çakıcı yeşil posaportla yakalandı. Devlet içindeki bağlantıları sürüyor mu '' sorusu üzerine de Çiçek, bunun araştırma konusu olduğunu, kaçışıyla ilgili İstanbul Cumhuriyet Savcılığı'nca soruşturmanın sürdürüldüğünü kaydederek, bu soruşturma kapsamında varsa bağlantılarının da ortaya çıkarılacağını söyledi. 
     
     KAMUSAL ALAN TARTIŞMASI 
     Adalet Bakanı Çiçek, bir gazetecinin ''Son dönemde kamusal alan tartışmaları var'' sözleri üzerine de ''Keşke bu tartışmaları geride bıraksak. Türkiye'nin yapacağı o kadar çok iş var, o kadar çok çözmemiz gereken problem var ki, enerjimizi, gücümüzü biraz daha Türkiye'nin yararına olacak işlere yoğunlaştırsak'' dedi. 
     Bir gazatecinin TBMM Başkanı Bülent Arınç'ın ''Kamusal alanın Anayasa'da tarifi yok'' sözlerini anımsattığı Çiçek, TBMM Başkanı'nın değerli bir hukukçu olduğunu, Anayasa'yı iyi bildiğini ifade ederek, bu sözlerin takdirinin kamuoyuna ait olduğunu belirtti. 
     
</TEXT>
</DOC>
