<DOC>
<DOCNO> 277906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/ekonomi/eko03.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm cari açığın hızını kesti 
</HEADLINE>
<TEXT>


Cari işlemler dengesi bu yıl ilk kez turizm gelirinin etkisiyle ağustosta fazla verdi. İlk sekiz ayda 9.9 milyar dolar olan açık, ağustostaki 118 milyon dolar fazlayla 9.8 milyar dolara indi 


Cari işlemler dengesi bu yıl ilk defa ağustos ayında 118 milyon dolar fazla verdi. Geçen yılın ağustos ayında da cari işlemler dengesi 920 milyon dolar fazla vermişti. 
İlk sekiz ayda 9 milyar 940 milyon dolar olan cari işlemler açığı, ağustostaki fazlayla dokuz aylık ocak - ağustos dönemde 9 milyar 822 milyon dolara indi. Geçen yılın aynı döneminde cari işlemler açığı, 4 milyar 404 milyon dolar olmuştu. 

Ticaret açığı artıyor 
Ağustosta açığın azalmasında 2.8 milyar dolarlık net turizm gelirlerinin etkisi oldu. Kaynağı belirsiz para giriş - çıkışını gösteren net hata noksan kalemi de ağustosta - 96 milyon dolar olarak gerçekleşti. Dokuz aylık dönemde ise 1 milyar 269 milyon dolarlık kaynağı belirsiz para girişi oldu. 
Geçen yılın aynı ayına göre ağustosta dış ticaret açığı yüzde 67,9 artışla 2 milyar 325 milyon dolar olarak gerçekleşti. 
İlk dokuz ayda net 1 milyar 358 milyon dolarlık doğrudan yabancı sermaye girişi oldu. Bu dönemde yurtdışına 612 milyon dolarlık doğrudan yatırım yapılırken, Türkiye'ye gelen yabancı sermaye ise 1 milyar 970 milyon doları buldu. Bu rakamın 1 milyar 68 milyon dolarını yabancılara yapılan gayrimenkul satışları oluşturdu. 
Türkiye'ye portföy yatırımları yoluyla net 1 milyar 185 milyon dolarlık giriş yaşandı. Bu arada, Türkiye'nin ağustos sonu itibariyle son 12 aylık dönemde verdiği cari işlemler açığı ise 12 milyar 268 milyon dolara kadar yükseldi. 


</TEXT>
</DOC>
