<DOC>
<DOCNO> 276310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur29.html </URL>
<DATE> 2004/09/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
MHP'den Eşcinsel Film Festivali'ne protesto... 
</HEADLINE>
<TEXT>

     MHP üyesi bir grup, 1-6 Ekim tarihlerinde İstanbul'da gerçekleştirilecek ''1. Uluslararası İstanbul Gay ve Lezbiyen Filmleri Festivali''ni protesto etti. 
     İstiklal Caddesi'nde toplanan yaklaşık 50 kişilik grup, festival filmlerinin gösterileceği sinemalardan Alkazar Sineması'nın önüne kadar yürüdü. 
     ''Burası Türkiye, Ya Sev Ya Terk Et'' sloganı atan ve ''Zina Serbest, Başörtüsü Yasak'' yazılı dövizler taşıyan grup adına açıklama yapan MHP Beyoğlu İlçe Başkan Vekili Osman Gür, ''eşcinsel ilişkilerin insanlık tarihi boyunca ahlakdışı ve gayri insani bir fiil olarak nitelendirildiğini'' belirtti. 
     Festivalde, ''eşcinsel ilişkilerin görüntülerinin sanatsal bir faaliyetmiş gibi gösterileceğini'' ileri süren Gür, ''etkinliğin eşcinsel ilişkileri meşru kılmak ve özendirmek dışında hiçbir işe yaramayacağını'' savundu. 
     Kültür ve Turizm Bakanlığı ile İstanbul Büyükşehir Belediyesi'nin muhafazakar kimliklerini hatırlayarak bu festivali durdurmalarını talep eden Gür, ''Aksi halde bu festivali engellemek için her türlü girişimde bulunacağımızı beyan ederiz'' dedi. 
     Gür, festival filmlerinin gösterileceği Sinepop ve Alkazar sinemalarının yetkililerini de filmleri göstermemeleri için uyardı. 
     Grup, daha sonra dağıldı. 
     
</TEXT>
</DOC>
