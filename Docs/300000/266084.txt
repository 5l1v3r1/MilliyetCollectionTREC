<DOC>
<DOCNO> 266084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur24.html </URL>
<DATE> 2004/08/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Emniyet'ten ''Karakoldan simitçi kaçırma" haberine yalanlama... 
</HEADLINE>
<TEXT>

     İstanbul Emniyet Müdürlüğü, ''Karakoldan simitçi kaçırma skandalı'' başlıklı haberin asılsız olduğunu bildirdi. 
     Emniyet Müdürlüğü'nden yapılan yazılı açıklamada, ''bugün bazı yazılı basın organlarında 'Karakolda simitçi kaçırma skandalı' başlıklı asılsız habere yer verildiği'' belirtilerek, şunlar kaydedildi 
     ''10 Nisan 2004 günü saat 01.00 sıralarında, Fatih İlçe Emniyet Müdürlüğü'ne bağlı ekiplerimizin bölgeleri dahilinde kapanması gereken yerleri kontrol ettikleri sırada, Fevzipaşa Caddesi'nde bulunan Metin Terzioğlu'na ait Fatih Gıda Mamulleri adlı işyerinin hizmet verdiğinin görülmesi üzerine, işyeri sahibine kapanması yönünde gerekli uyarılar yapılmıştır. Bu esnada Metin Terzioğlu ve Murat Erdoğan'ın görevli memurlarımıza mukavemette bulunmaları üzerine gerekli müdahale yapılarak şahıslar gözaltına alınmış ve adli işlemlerin sürdürülmesi sürecinde nezarethanede tutulmuşlar, daha sonra Cumhuriyet Savcılığı'na sevk edilmişlerdir. 
     Olayla ilgili işyerine kapama ve men işlemi yapılmış, ilgili şahıslar 'görevli memura mukavemet' ve 'darp' suçundan Fatih Cumhuriyet Başsavcılığı'na sevk edilmişlerdir. 
     İlçesinde meydana gelen olayları sevk ve idare etmek ilçe emniyet müdürünün yetki ve sorumluğunda olup, kendi yetki ve sorumluluğunda meydana gelen bir suç soruşturmasıyla ilgili olarak haberde bahsedildiği gibi bir 'kaçırma'nın iddia edilmesi gerçekle bağdaşmamaktadır'' 
     
</TEXT>
</DOC>
