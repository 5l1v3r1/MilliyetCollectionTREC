<DOC>
<DOCNO> 297552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko19.html </URL>
<DATE> 2004/12/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Moghadam Yeni anlaşma Türkiye-IMF ilişkilerinde dönüm noktası 
</HEADLINE>
<TEXT>

     Uluslararası Para Fonu IMF Türkiye Masası Şefi Rıza Moghadam, başarılı bir programın ardından imzalanacak yeni stand by anlaşmasının Türkiye-IMF ilişkilerinde dönüm noktası olduğunu söyledi. 
     IMF ile sürdürülen yeni stand by görüşmelerinin tamamlanması ve niyet mektubunun taslağının genel hatları üzerinde mutabakat sağlanması nedeniyle düzenlenen basın toplantısında konuşan Moghadam, geçmiş uygulamalardan, gelecek uygulamalar için yararlı dersler çıkarılabileceğini kaydetti. 
     Türkiye'nin ekonomik programlarının çok önemli bir başarı sağladığını, son birkaç yıldır yürütülen politikaların etkili sonuçlar verdiğini anlatan Moghadam, bu sayede enflasyonun ve faizlerin ciddi şekilde düştüğünü vurguladı ve ''Şimdi bu başarının sükrdürülmesi esas'' değerlendirmende bulundu. 
     Kamu maliyesinin disiplinli yönetilmesinin büyüme getirdiğine dikkat çeken Moghadam, ''Önümüzdeki dönemde de kamu maliyesi politikaları çok önemlidir ve bunda da herkes hem fikir'' dedi. 
     Borçların düşürülmesiyle faizlerin düşmeye devam ederek AB seviyesine getirileceğini, ekonominin daha dinamik ve şoklara dayanıklı olacağını ifade eden Moghadam, enflasyonun AB seviyelerine indirilmesi ve bu seviyelerde tutulmasının bu anlaşmanın esaslarından birini oluşturduğunu bildirdi. 
     Makro ekonomik alandaki kazanımların yeni programda sürdürüleceğini belirten Moghadam, yeni programda vurgulanan en önemli noktanın yapısal reformlar olduğuna işaret etti. 
     Moghadam, ''Şimdi esas nokta, kazanımların nasıl kalıcı yapılacağı. Sosyal güvenlik, vergi reformları, finansal sektör reformu, yatırım ortamının iyileştirilmesi gibi reformlar, olumlu gelişmelerin devamının garantisidir'' diye konuştu. 

     
</TEXT>
</DOC>
