<DOC>
<DOCNO> 279554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas04.html </URL>
<DATE> 2004/10/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Anne adaylarına oruç uyarısı 
</HEADLINE>
<TEXT>

     BOLU İzzet Baysal Kadın Doğum ve Çocuk Hastanesi Diyet Uzmanı Hülya Erem, hamile kadınlar ile emzikli annelerin oruç tutmaması gerektiğini söyledi. 
     Hamile ve bebekli kadınların düzenli ve dengeli beslenmesi gerektiğini belirten Hülya Erem, "Oruç tutan hamile bayanlar yeterli beslenemeyeceği için doğacak çocuğun kan yapısında ve gelişiminde bazı problemler ortaya çıkar. Emzikli çocuğu olan annenin de emzirme döneminde sulu birşeyler yemesi gerekir. Oruç tutan emzikli annenin, süt miktarı azalırken, acıkmadan dolayı da kan şekeri düşer. Emzirirken enerji açığı ortaya çıkan anne zayıflayınca süt üretimi azalır. Yeterli beslenemeyen çocukta da, çeşitli problemler ortaya çıkar'' dedi. 
     Okula giden çocukların, sağlık problemi olanların ve özellikle şeker hastaları ile kalp-damar hastalarının da oruç tutmaması gerektiğini söyleyen Erem, "Uzun süre aç kalan çocukların derslerini anlamaları güçleşir. Açlıktan dolayı şekeri düşen çocuklar, kavrama zorluğu çekerler. Şeker hastalarında, uzun süre aç kalmaktan dolayı şeker düzensizliği yaşanır. Şeker hastaları günde 6 kez azar azar yemesi gerektiği için uzun süreli açlığa dayanamazlar. Mide rahatsızlığı olan, kalp-damar hastalığı bulunan insanların oruç tutmaları da doğru olmaz" diye konuştu. 
     
</TEXT>
</DOC>
