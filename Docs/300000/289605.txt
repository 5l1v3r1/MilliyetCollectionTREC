<DOC>
<DOCNO> 289605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur22.html </URL>
<DATE> 2004/11/17/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Antalya'da hava soğuyacak... 
</HEADLINE>
<TEXT>

     Antalya ve çevresi cuma gününden itibaren 2 gün boyunca sağanak ve gök gürültülü sağanak yağışın etkisinde kalacak. 
     Meteoroloji Bölge Müdürlüğü'nce yayınlanan ve 17-23 Kasım günleri arasını kapsayan hava tahmin raporuna göre, yarın Antalya'da hava parçalı bulutlu olacak. 19 Kasım'dan itibaren Antalya ve çevresi 2 gün boyunca sağanak ve gök gürültülü sağanak yağışın etkisi altında kalacak. 
     21 Kasım'da yağmur ve bulutlar yerini yeniden parçalı bulutlu bir havaya terk edecek ve 23 Kasım'a dek bölgede yağış görülmeyecek. 
     Hava sıcaklıkları özellikle iç kesimlerde azalmaya devam edecek. Hava sıcaklıkları kıyı kesiminde en yüksek 20 ile 26, en düşük 9 ile 17 derece arasında olacak. İç kesimlerde ise hava sıcaklıkları en yüksek 12 ile 19, en düşük de 2 ili 7 derece arasında seyredecek. 
     Antalya'da Ramazan Bayramı'nın ilk günü hava güneşli geçmiş, ancak ikinci gün bastıran ani ve şiddetli yağışlar kent merkezinde sele neden olmuş, çok sayıda ev ve işyerini su basmıştı. Bu arada, kapağı açık unutulan rögar çukuruna düşen 14 yaşındaki bir genç kız da yaşamını yitirmişti. Kumluca ve civarında da etkili olan yağış, fırtına ve hortum da seraların tahrip olmasına yol açmış, Kale İlçesi'nde ise sele kapılan 600 keçi telef olmuştu. 
     Antalya'da 24 saat süreyle etkili olan kötü hava koşulları, 1 gün sonra yerini yeniden ılıman ve güneşli bir havaya bırakmış ve bazı tatilciler bayramın son gününü plajlarda geçirmişlerdi. 
     
</TEXT>
</DOC>
