<DOC>
<DOCNO> 288348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/soneko10.html </URL>
<DATE> 2004/11/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yüzyılın projesi, farklı milletleri kenetledi... 
</HEADLINE>
<TEXT>

     Türkiye'ye yılda 300 milyon dolarlık gelir sağlayacak olan ve ''21. yüzyılın projesi'' olarak tanımlanan Bakü-Tiflis-Ceyhan Petrol Boru Hattı BTC , dinleri, dilleri, ırkları ve kültürleri farklı yüzlerce mühendisi aynı hedefte biraraya getirdi. 
     Adana'nın Ceyhan İlçesi'ne bağlı Azizli Köyü yakınlarında kurulu kampa, ülkelerini, memleketlerini, ailelerini bırakarak gelen, onları aylarca hiç görmeden yaşayan yüzlerce mühendis, uzman ve işçinin yüreği, petrol vanalarının açılacağı gün yaklaştıkça yürek çarpıntıları da artıyor. 
     BTC çalışanları aile özlemini ise bilgisayarlarının ekranına yükledikleri eş ve çocuklarının fotoğraflarına bakarak gidermeye çalışıyorlar. 
     Toplam bin 760 kilometrelik boru hattının, Türkiye'den geçen bin 76 kilometrelik bölümünün 330 kilometresinden sorumlu LOT-C, diğer adıyla Azizli Kampı'nda mühendis, uzman, işçi, arkeolog, inşaat, çevre ve kalite mühendisleri birarada yaşıyor. Kampta, hangi milletten olursa olsun herkes İngilizce konuşarak iletişim kurabiliyor. 
     Son 20 yılını boru hatlarında geçiren Botaş'ın deneyimli mühendislerinden Lot-C Saha Müdürü Burçin Yandımata idaresindeki kampta, yüzde 70'i Türk, geri kalanı ABD'den Yeni Zelanda, Mısır'dan Özbekistan'a kadar 30 farklı milletten yaklaşık 600 mühendis görev yapıyor. Kendilerini ülkeleriyle değil, ''Boru hatçı'' olarak tanıtan mühendislerin önemli bölümünü ise Hintliler oluşturuyor. 
     Yatakhaneleri, yemekhaneleri, sosyal tesisleriyle küçük bir kenti andıran Azizli Kampı'nda yaşam, sabah 04.30'ta başlıyor. Kahvaltılarını yapıp işlerine başlayan Azizli kampı sakinleri, akşam yemeği için yeniden biraraya geliyor. 
     Temizlik işçisinden mühendisine kadar herkesin birbirlerinin dinlerine, inançlarına, kültürlerine saygı duyduğu kampta, mönüler ise örneğin Hintliler et yemediği için milletlere göre farklı hazırlanıyor. Ancak Türk mühendislerin, acılı Adana kebabını yabancı meslektaşlarına sevdirmeyi başardıkları gözleniyor. 
     Kamptaki tek lokanta olmasına rağmen, garsonların ''Bizi tercihinizden dolayı teşekkür ederiz'' diyerek uğurladığı kamp çalışanları, soluğu barda alıyor. Kamp yasakları arasında ''sarhoş olmak''da olduğu için barda içki servisi sınırlı yapılıyor. 
     Kadınlara takılmanın, evlenmenin, misafir getirmenin yasak olduğu kampta, her şeye rağmen evlenen olursa ayrı ayrı kamplara tayin edilmek zorunda kalıyor. 
     
     KAMPIN MORAL DEPOLARI 
     Kampta renkli kişilikleri ile öne çıkan LOT C Saha Müdürü Burçin Yardımata ile Kalite, Güvenlik Sağlık ve Çevre Müdürü olarak görev yapan Hintli Mühendis Krishna Kumar ve herkesin ''Selo hala'' diye çağırdığı Türk uzman özel geçişler sorumlusu Selahattin Akdoğan, çalışanlara günboyu moral depoluyor. 
     Hintli mühendis Kumar, meraklılarla, ülkesinin gelenekleri, inançları ve kültürü ile ilgili sohbetler yapıyor. Selahattin Akdoğan ise sorunu olanların başvurduğu ilk kişi. Herkesle sohbet edip yol gösterici olan Selahattin Akdoğan, en büyük üzüntüsünün proje bittiğinde aile gibi olduğu mesai arkadaşlarından ayrılmak olduğunu söyledi. 
     
     AŞKLARI İÇİN KAMPTAN AYRILDILAR 
     Bugüne kadar 3 çifte aşk kapısını aralayan kamp, ilk gelinini verdi, 2 çift ise boru hattı bitince evlenecek. Boru hattının bitmesini beklemeyip evlendikleri için kampta kalamayan, bunun için kamp dışında ev kiralayan Hilal ve Selçuk Özkök, hayatlarından oldukça memnun görünüyorlar. 
     Kampta aynı odada yaşamaları yasak olduğu ve ayrı kamplara tayin edilmeyi de göze almadıkları için Osmaniye'de ev kiralayan Özkök çifti, her gün kampa gidiş-dönüş yapmak zorunda kalıyor. 
     Birbirlerine olan benzerliklerinden dolayı kamp sakinlerinin başlangıçta kardeş sandıkları, ancak kampa gelinceye kadar birbirlerini hiç tanımadıklarını belirten Özkök çiftçi, kamptaki ilk aşk hikayesinin kahramanı olarak gösteriliyorlar. 
     Özkök çiftinden sonra kamp 2 çifte daha aşk kapısını aralamış. Ancak bu gençler, tayinlerinin çıkmasını göze almadıkları için evliliği boru hattı bitimine ertelemişler. 
     Olağanüstü güvenlik önlemlerinin alındığı kampta, bardaki eğlencenin ardından, tüm kamp sakinleri, en geç saat 22.00'de, ailelerinin fotoğraflarıyla süslü prefabrike odalarında yalnız yaşamlarına çekiliyorlar. 
     
</TEXT>
</DOC>
