<DOC>
<DOCNO> 284803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yazar/temelkuran.html </URL>
<DATE> 2004/10/31/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İdeolojisiz bir gelecek ütopyası olarak "Friends" 
</HEADLINE>
<TEXT>
Kurtarılmış odalarda "arkadaşlık" 
Bir televizyon harikası olan "Friends" adlı dizi, Amerikalılar başta olmak üzere ABD kültürünün taarruzuna uğramış ülkelerdeki insanların içini rahatlatacak bir "ütopya" sunuyor... 

Utopialılar, kokusu ile havayı bozup salgın hastalıklara yol açmasın diye, kirli, pis ya da tiksindirici herhangi bir şeyin şehre girmesine izin vermezler." 
" Kapıları bir dokunuşta açılacak kadar hafiftir. Kilitler, anahtarlar yoktur. İsteyen girebilir. Çünkü evde hiçbir şey özel değildir ne varsa herkesin malıdır. Utopialılar ev bark konusunda ortaklık ilkesine bağlıdırlar." 
Bu iki alıntı, ütopya kavramının isim babası Thomas More'un başyapıtı "Utopia"dan. Okuyanus Yayınları'ndan çıkan, Akınç Sevinç'in yazdığı "Ütopya Hayali Ahali Projesi" adlı kitaba göre Utopia'dan sonra gelen bütün "hayali ahali projeleri", ortak özellikler gösteriyor. Dünyanın gidişatından memnun olmayan kimi adamların oturup kağıt üzerinde kurdukları hayal kentler her zaman çok temiz örneğin. Her zaman çok düzenli, dışarıya kapalı, erdemli, mutlu ve her zaman mükemmel. Tıpkı... 

Kedersizler evi "Friends" evi 
Herkes sırayla birbirine aşık olmasına rağmen ne tutku ne kıskançlık var. Herkes sırayla işsiz kalmasına rağmen ne yoksulluk ne de bunalım. Sosyal statü, eğitim farkı, gelir düzeyi bambaşka olmasına rağmen herhangi bir farklılığa rastlanmıyor ev ahalisi arasında. Herkes birbirinin sevgilisiyle yatmasına rağmen kimse öfkelenmiyor. Yeniyor içiliyor ama hiç çöp çıkmıyor. Yani "pis ya da tiksindirici herhangi bir şeyin şehre girmesine izin vermiyorlar". Böylece kimse hasta olmuyor. Bunların yerine her zaman neşe, hafiflik, sevgi, birliktelik, aidiyet, yardımlaşma simülasyonu var. En çok da tanımı yapılmayan, içeriği belli olmayan ama içine her şeyi alabilen bir "arkadaşlık" hülyası mevzu bahis. Zaten bu yüzden de ekranda kurulan bu yeni çağ ütopyasının adı "Friends" Arkadaşlar konuyor. Sadece bir dizi değil "Friends". Yayınlandığından beri kentli, eğitimli orta sınıf gençlerinin içine girmek istedikleri, hayran oldukları, kutsadıkları, taklit ettikleri ve bu sebeple de "ruhani trend" haline gelen bir televizyn harikası. Hatta Ertuğrul Özkök'ün bile hayranlıkla sözünü ettiği bir yaşam mucizesi Dolayısıyla sözünü etmeye değer 
ABD kültürünün taarruzuna uğramış ülkelerdeki insanların içini rahatlatacak bir "ütopya" sunuyor dizi. Hayalin en önemli bileşenlerinden biri özel mülkiyetin olmaması Her şey ortak. Üstelik dizi, bunu komün ve komünizm gibi kavramları çağrıştırmadan yapmayı beceriyor. 
Ortak yaşanan birçok evde problem olan, kim ne yedi, ne kadar yedi konusu hiç geçmiyor dizide. Ortak mülkiyet üzerine kurulu dizinin komünizmin lafından bile delirecek kadar korkan Amerikan toplumunca bu denli sevilmesi ne tuhaf Diğer yandan, özel alan, ev, kapı, güvenlik gibi konularda belki de dünyadaki en işkilli toplum olan Amerikan toplumunun herkesin birbirinin evine rahatça girebildiği ilişkilerin hayalini tam da 11 Eylül sonrasında, herkesin kapılarını sıkı sıkı kapadığı bir zamanda kurması... Hayal, hep trajiktir belki de Bir başka hayal bileşeni ise ideal Amerikan gencinin vazgeçilmez özelliklerinden biri olan neşe ve hafiflik. Yeni ütopyada bu da var Kederlenmeyen insan. Kederlenmediği için hep çalışabilen. Çarkın hiçbir dişlisi kendisini bırakmasın ki dönebilsin düzen 

Hayalin dışarıdan kirletilmemesi isteniyor 
Ütopya-dizi en çok da şunu diyor aslında Toplumlar olarak, topluca yani, kurtulmamız mümkün değil. Çünkü biz komünist, sosyalist falan olmak istemiyoruz. Ama bu vahşi sistemde tek tek insanlar olarak da durmak mümkün değil, bunu teşhis ettik. 
O vakit küçük gruplar halinde ayakta durabiliriz. İstediğimiz türden ilişkileri bu küçük topluluklarda üretebilir ve koruyabiliriz. Dizide tam anlamıyla dışarı kapalı bir hayat sürdürülmesi, dışarıdan gelen herkesin bir süre sonra ortadan yok olması ya da hep tuhaf, komik, geçici insanlardan oluşması bir tesadüf değil. Bütün ütopyalarda, ütopya içindeki mutluluğu ve kusursuz sistemi korumak için bu öngörülür zaten Hayalin dışarıdan kirletilmemesi Dizi de bunu istiyor Temiz bir arkadaşlık 
Elbette mankafa bir Amerikan dizisi olarak "Friends", dışarıya kapalı bir hayatın, iktidarla kurulmuş bir toplum içinde iktidarın olmadığı ilişkilerin, korku ile yaşayan bir halk içinde tam güvene dayalı ilişkilerin olmasının mümkün olmadığından ya da nasıl mümkün olabileceğinden söz etmiyor. Önerdiği şey küçük topluluklar olarak bütün bu düzenden kaçmak. Tıpkı... 
Akın Sevinç'in kitabında bilhassa Amerika kıtasının keşfinden sonra eski kıtalardan insanların böyle küçük çaplı ütopyalar, böyle "Friends" hayalleri kurarak yeni kıtaya göç etmelerini anlatan hikayeler de var. Enteresan. Demek ki onlar artık sadece iki boyutlu TV ekranında kendilerini "kurtarabiliyor". Çünkü işin içine üçüncü boyut da girince ideolojiden söz etmek gerekiyor. Maalesef artık tam böyle şeylerden söz edecekken araya reklam giriyor 



</TEXT>
</DOC>
