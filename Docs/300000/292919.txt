<DOC>
<DOCNO> 292919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/dunya/adun.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu adama dikkat 
</HEADLINE>
<TEXT>


Fransa'da iktidar partisi UMP'nin başına genç, hırslı ve yaratıcı politikacı Maliye Bakanı Nicolas Sarkozy geldi. Cumhurbaşkanlığı için sağın en güçlü adayı Sarkozy,Chirac'ın aksine Türkiye'nin AB üyeliğine karşı 

Mine Kırıkkanat 


Fransız sağının en güçlü partisi, iktidar çoğunluğunu oluşturan Halk Hareketi için Birlik'in UMP genel başkanlığına Türkiye'nin AB üyeliğine karşı olmasıyla tanınan Nicolas Sarkozy seçildi. Parti üyelerinin oylarını yüzde 85 gibi rekor bir oranda alan Maliye Bakanı Nicolas Sarkozy'nin başarısı, Chirac'ın kurucusu olduğu hareketin yalnız başkan değil, el değiştirdiği anlamına da geliyor. UMP'yi bugüne dek Chirac'a sadık ve yakın isimler yönetmişti. Oysa Nicolas Sarkozy, iki buçuk yıl sonraki cumhurbaşkanlığı seçimlerinde sağın tartışılmaz adayı ve Chirac'ın doğrudan rakibi olacak. UMP'de bir hafta önce başlayan seçimlerin dün resmen ilan edilen sonucu, Paris'teki Le Bourget fuar alanında 40 bin kişinin katıldığı Amerikanvari bir sovla kutlandı. Bu gösteri için 8 milyon euro 14.4 trilyon TL harcandığı belirtiliyor. 
UMP başkanı seçilen Sarkozy'nin bugün maliye bakanlığından istifa etmesi bekleniyor. UMP başkanlığı görevini Chirac'ın "adamı" olan Alain Juppe yürütüyordu. Ancak Juppe, parti için bir yolsuzluk skandalıyla ilgili olarak suçlu bulunmuştu. 
Türkiye'nin AB'ye tam üyeliğine karşı çıkarak tüm partiyi arkasına alan Nicolas Sarkozy, Türkiye yanlısı Chirac'ı da kendi kurduğu partide bu konuda yalnız bırakmayı başarmıştı. Yeni UMP lideri, Türkiye'ye tam üyelik yerine "ayrıcalıklı ortaklık" öneriyor. Sarkozy'nin 2007'deki cumhurbaşkanlığı seçimlerini kazanması Fransa'nın Türkiye'nin AB üyeliğine karşı tavır alması anlamına da gelecek. 

Erdoğan'a tavır almıştı 

Başbakan Tayyip Erdoğan kasım ayı başındaki son Paris ziyaretinde "müstakbel UMP başkanı ve olası cumhurbaşkanı" Sarkozy'yle de görüşmek istedi. Bu talebe olumlu yanıt veren Sarkozy, Erdoğan'la görüşme yerinin belirlenmesi aşamasında Türkiye Başbakanı'na tavır koydu. Türk protokol yetkilileri, Maliye Bakanı Sarkozy'ye, üst makam olan konuk Başbakan'ın oteline gitmesini önerdiler. Sarkozy'nin kabul etmemesi üzerine, buluşmanın nerede gerçekleşeceği son saatlere kadar belirlenemedi ve programda "yer" konusu açık bırakıldı. Son anda Paris'teki Türk Büyükelçiliği'nde görüşülmesinde anlaşmaya varıldı ve Sarkozy bakanlık makamından, Erdoğan da otelinden gelip büyükelçilikte buluştular. 

PORTRE SARKOZY 
Nik hını kıydığı kadına şık oldu, evlendi... 
1955 yılında Paris'te doğan Sarkozy, Selanikli Yahudi bir anneyle, Katolik bir Macar aristokratın oğlu. Kendisini Katolik hissettiğini açıklayan Nicolas Sarkozy, hukuk, siyasal bilimler ve devlet idaresi öğrenimi gördü. Politikaya henüz 23 yaşındayken, o zamanki adı Cumhuriyet için Birlik RPR olan Chirac'ın partisinde atıldı. 28 yaşında Neuilly Belediye Başkanı seçildi ve eşi Cecilia'yı ilk kez TV programcısı Jacques Martin ile nik hını kıyarken görüp aşık oldu. Martin'den boşanan Cecilia ile evlenen Nicolas Sarkozyyi iktidar yürüyüşüne devam etti. Parti içinde ilk ve tek hatasını 1995'teki cumhurbaşkanlığı seçimlerinde Chirac'a karşı François Balladur'un safında yer alarak yapan Sarkozy, Chirac tarafından bağışlanıp UMP'ye yeniden alındıktan sonra sağın "potansiyel" genç lideri haline ve Chirac'ın rakibi konumuna geldi. 

Harcayamadılar 
"Yorulması" için getirildiği İçişleri Bakanlığı sırasında "Fransız usulü İslamiyet" teorisini uygulamaya koydu ve ülkede yaşayan Müslümanları zorla örgütleyerek hükümetin muhatabı, denetlenebilir bir kurum çatısı altında topladı. Sarkozy'nin çıkışı, Chirac tarafından içişlerinden alınıp "tökezleyeceğine" kesin gözle bakıldığı maliye bakanlığına getirilerek önlenmeye çalışıldı. Ancak Sarkozy, sekiz aylık maliye bakanlığı görevinde de hipermarketlerin ürünlerinde fiyat kırmasını sağlayarak başarı elde etti. 



</TEXT>
</DOC>
