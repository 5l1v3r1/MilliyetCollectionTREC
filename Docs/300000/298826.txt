<DOC>
<DOCNO> 298826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/spor/axspo01.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da isyan bayrağı 
</HEADLINE>
<TEXT>


Beşiktaş'ta, futboldaki başarısızlık, yetki kavgası, Bosque'de yaşanan çelişki ve kulübü sadece Yıldırım Demirören, Kıvanç Oktay ile Murat Aksu üçlüsünün yönetmesi bardağı taşırdı. Beş yönetici istifasını verdi, ikisi de düşünüyor 

HABER YORUM BİLAL MEŞE 


Serdar Bilgili'nin görevden ayrılmasının ardından koltuğa oturan Yıldırım Demirören'in hem futbolda, hem de kulüp yönetiminde yaşadığı kara tablo, istifaları da "Çorap söküğü" gibi beraberinde getirdi. İlk günlerde Koray Büyükasar'ın ayrılmasının ardından işbaşı yapan yönetim, takımın başına Vicente del Bosque gibi şampiyon bir teknik adamı getirdi ancak başarıyı bir türlü yakalayamadı. 

Gönderme kararı 
Ligde beşinci maçına kadar galibiyet alamayan Kartal'da, Galatasaray gibi önemli bir maçtan alınan beraberliğin ardından gelen Ankaraspor yenilgisi bardağı taşırdı. Ümraniye Tesisleri'nde toplantıya giren Siyah - Beyazlı yöneticiler, Bosque'nin gönderilmesi konusunda karar verdi. Ancak, Başkan Yıldırım Demirören, 2. Başkan Murat Aksu ile Asbaşkan Kıvanç Oktay, işi oldu bittiye getirerek, İspanyol hocayı kolladı. Farklı Diyarbakırspor galibiyeti de, kulüp içinde "Sahte barış"ın sağlanmasına neden oldu. 

Kumar kavgası 
Ve, Ankaragücü deplasmanında yaşanan ve gizli kalan şu örnek bile, yönetim içindeki samimiyetsizliğin en güzel örneğiydi Ankara Hilton Oteli'nde, Başkan Yıldırım Demirören'in bulunduğu bir ortamda, Hakan Kalkavan ile Kenan Öner kumar yüzünden kavga etti ve Demirören burada sessiz kaldı. 
İş sadece futbolla da bitmedi. Basın Sözcüsü Reha Muhtar'ın, BJK TV kurarken, 3 milyon 600 bin dolarlık masraf çıkarması, eski yönetici Hüsnü Güreli'nin NTV'den bir tanıdığı aracılığıyla fizibilite yaptırarak, bunun en fazla 750 bin dolara malolacağını belirtmesi, işi değiştirdi. Ve, rakam bir anda 1 milyon 300 bin dolara düştü. 

'Sanal yönetim' 
Sinan Duman'ın önce televizyona, ardından da kulüpte görevlendirilmesi ve Orhan Saka'nın Fulya projesinin başına getirilmesinden habersiz olan yöneticiler, isyan bayrağını açtı "Biz sanal yönetici miyiz " 
Kulübü, Yıldırım Demirören, Kıvanç Oktay ve Murat Aksu'nun yönettiğini söyleyen diğer idareciler, bunlara bir de isim taktı "YKM" Bu üçlü tarafından yapılan atamalara son olarak da Sinan Engin'in danışmanlığı eklenince, yapacak bir şey kalmadı. 
İşin daha da vahimi, Akatlar Spor Kompleksi'nin işletmesi, bir Divan Kurulu üyesine 4 milyar liraya kiralanmasıydı. Buna tepki oluşunca, geri adım atıldı ve kulüp işletmeciliğini üstlendi. 

Beklenen son 
Adnan Demir'in yedek yönetici Murat Ürünsak ile pazarlama ve sponsorluk konusunda yetki kavgasına girmesi, yönetimdeki çatlağın sadece biriydi. 
Fulya gibi tarihi bir projeye imza atacak olan Beşiktaş'ın, burada yapılması planlanan hastaneyi, Fenerbahçeli eski yönetici Mehmet Ali Aydınlar'a verecek olması ve yöneticilerin bundan habersiz tutulması da son nokta oldu. 
Parma yenilgisiyle UEFA Kupası'ndan da elenen Beşiktaş'ta önceki geceyarısı 03.00'te, Reha Muhtar ve Hakan Kalkavan istifa kararı aldı. Bunları Adnan Demir, Kemal Gencer ve Latif Ayaz izledi. Yarın ne olur bilinmez. Ancak, bilinen bir şey var ki, Sinan Vardar ve Can Akın Çağlar'ın da sırada olduğu... Bilinen diğer şey de, Yıldırım Demirören'in, yedek yöneticileri asil yapıp, yola devam edeceği... 

Zaragoza yandı 

MEHMET ÇİFTÇİ 

TÜRKİYE'DE kötü günler geçiren ve gönderilmesi gündeme gelen Beşiktaş Teknik Direktörü Bosque, Fenerbahçe'nin UEFA Kupası'ndaki rakibi Zaragoza'ya tüyolar verdi. Equipa gazetesine konuşan İspanyol çalıştırıcı, Fenerbahçe'nin orta alandaki beyninin Alex olarak göründüğünü, ancak kendisine göre bunun Aurelio olduğunu ifade etti. Bosque, Aurelio'yu Deportivo'da forma giyen Mauro Silva'ya benzetti. İspanyol teknik adam, Tuncay için de uyardı, "Sadece Türkiye'nin değil, Avrupa'nın en tehlikeli forvet oyuncusu" dedi. 

Hangisi doğru 

İki farklı borç 
BEŞİKTAŞ Divan Kurulu'nun olağan toplantısı dün Ritz Carlton Oteli'nde yapıldı. Toplantıda, Denetleme Kurulu ile yönetimin açıkladığı borç rakamlarının farklılığı dikkat çekti. İlk söz alan Denetleme Kurulu Başkanı Uğur Büyükbalkan, Beşiktaş A.Ş. ve derneğin toplam borcunun 68 milyon dolar olduğunu ifade etti. 

Orman'dan eleştiri 
YÖNETİM adına konuşan Genel Sekreter Kenan Öner ise, Beşiktaş A.Ş.'nin 38 trilyon lira, derneğin ise 7 milyon dolar borcunun olduğunu bildirdi. Toplantıda konuşan Fikret Orman'ın yönetime ilişkin eleştirileri, büyük alkış aldı. Bu arada üye Batur Gültekin'in, "BJK İnönü Stadı'nın isminin "Şeref Bey" olarak değiştirme isteği tepki gördü. 

Bosque Suçlu değilim 

Beşiktaş Teknik Direktörü, "Galibiyetlerin babası çoktur, ama kayıplar hep yetim bırakılır" dedi, "Eğer kendimi suçlu görseydim istifa ederdim" diyerek ayrılmayacağını açıkladı 

'Rekabet edemedik' 
PARMA yenilgisinin ardından Avrupa defterini kapatan Beşiktaş'ın Teknik Direktörü Vicente del Bosque, kendini savundu. İstifa gibi bir niyetinin olmadığını yineleyen İspanyol çalıştırıcı, "Kendimi bu gidişattan suçlu kişi olarak görseydim, kulübe zarar verdiğimi hissetseydim o zaman istifa ederdim" diye konuştu. Bosque, rakipleriyle rekabet edemedikleri için UEFA Kupası'ndan elendiklerini belirtti. 

'Futbolcuları suçlamam' 
YÖNETİMDEKİ istifalar konusunda bilgi sahibi olduğunu da belirten Beşiktaş Teknik Direktörü, "Galibiyetlerin her zaman çok babası olur. Ama kaybedilen maçlar hep yetim bırakılır. Ben yönetici olsam iyi günde, kötü günde başkanın yanında olurdum" yorumunu yaptı. Futbolcuları kesinlikle suçlamadığını söyleyen Bosque, eksik gördükleri bölgelere transfer yapabileceklerini de belirtti. 

Transfer savunması 
TRANSFERDE alınan futbolcuları da savunan İspanyol hoca, "Yönetim, geçmişi iyi oyuncular aldı. Bunlar adı duyulmamış futbolcular değildi" dedi. Bosque şöyle devam etti "Artık ligde yapacak bir şey kalmadı demek aceleci bir karar. Gerçek olmayan bir beklentiyi de satmak istemiyorum. Sadece ligde gidebildiğimiz en iyi yere gitmeliyiz. Zaman zaten bize neler yaptığımızı söyleyecektir." 

Beşiktaş arayışta 

MEHMET DEMİRCAN 

İlk aday Zaccheroni 
PARMA maçının ardından camiadan yükselen seslere kulak veren Beşiktaş Yönetimi, Bosque'nin yerine arayışa geçti. Milano'ya geçen Yıldırım Demirören'in, İtalya'da Zaccharoni ile bir görüşme yaptığı öğrenildi. Siyah - Beyazlı kulübün patronunun, İtalyan çalıştırıcıdan cevap beklediği vurgulandı. Eşiyle birlikte Çizme'de bulunan Demirören'in, Inter ile görüşerek Emre Belözoğlu'nu kiralamak istediği de ifade edildi. 

Mattheaus da listede 
SİYAH - Beyazlılar'ın, Mattheaus ile de görüştüğü öğrenildi. Mircea Lucescu'nun önerdiği Alman teknik adam, kongre öncesinde de Demirören ile anlaşmış, seçimi beklemişti. Ancak Beşiktaşlılar çark edip, Bosque'yi getirmişti. Yarı yolda kalmasından dolayı Siyah - Beyazlılar aleyhine sert bir demeç veren Mattheaus, "Herkes hata yapabilir. Bundan da dönülebilir" diyerek yeşil ışık yaktı. 



</TEXT>
</DOC>
