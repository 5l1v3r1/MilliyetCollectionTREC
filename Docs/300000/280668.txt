<DOC>
<DOCNO> 280668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko22.html </URL>
<DATE> 2005/03/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Gelişmekte olan ülke tahvillerine satış geldi, dolar değer kazandı 
</HEADLINE>
<TEXT>

     ABD Merkez Bankası FED'in faiz artırımını görüşeceği 22 Mart'taki Açık Piyasa Komitesi toplantısı yaklaşırken, yatırımcıların gelişmekte olan ülke tahvillerinde satışlarını yoğunlaştırdığı gözleniyor. Uluslararası piyasaları hareketlendiren bu durum, doların diğer para birimleri karşısında değer kazanmasına neden oldu. Yaklaşık 1 aydır düşüş eğiliminde olan ve en son 1.2620 seviyesini gören dolar, uluslararası piyasada yaşanan hareketliliğin etkisiyle yeniden 1.3000 YTL seviyesine yükseldi. 
     ABD'de yüksek cari ve dış ticaret açıklarının sonucu olarak doların önemli paralar karşısında güçsüz konumunu sürdürmesi, iç talepteki canlılıkla birlikte değerlendirildiğinde enflasyon baskısı oluşacağı endişesi güçleniyor. 
     Enflasyonla ilgili gelişmeleri yakından izleyen FED'in, bundan sonra daha güçlü faiz artırımı politikasına yönelebileceği korkusuyla yatırımcılar gelişmekte olan piyasalardaki ağırlıklarını gözden geçiriyorlar. 
     FED'in daha önceki toplantılarında olduğu gibi 22 Mart'ta da çeyrek puanlık faiz artırımı kararı alması bekleniyor. 
     
     ABD'DE FAİZLER YÜKSELİYOR 

     ABD tahvillerinin faizlerinde görülen yükselme, piyasalarda yaşanan dönüşümü ortaya koyuyor. 10 yıl vadeli ABD tahvil faizlerinin dün yüzde 4.58'e kadar çıkması, daha yüksek faizler endişesiyle piyasalarda hareketlilik yaşanmasına neden olmuştu. 
     ABD tahvilleri yanında 3 ay vadeli bonoların faizinde de yükseliş gözleniyor. ABD hazinesi dünkü ihalesinde 3 ay vadeli 20 milyar dolarlık bono ihraç ederken, iskonto oranı yüzde 2.735 ile son 3 buçuk yılın en yüksek seviyesine çıktı. 
     ABD hazinesinin 6 ay vadeli 18 milyar dolarlık ihalesinde ise bir önceki haftada yüzde 2.935 olan iskonto oranının yüzde 3'e yükseldiği gözlendi. 
     Diğer gelişen piyasalar yanında Türkiye'de de doların bir miktar yükselmesine neden olan hareketlenmenin, şu an için çok önemli sonuçlar üretmesi beklenmiyor. Fakat ABD'de enflasyon ve beraberinde faizlerin seyri, gelişen piyasalardaki sermaye hareketlerinde belirleyici konumunu sürdürüyor. 
     ABD'de bugün açıklanacak Ocak ayı uluslararası sermaye hareketleri verileri, piyasalarca yakından takip ediliyor. Analistler, yılın ilk ayı için ABD'ye 60 milyar doların üzerinde net sermaye akışı açıklanması durumunda doların diğer paralar karşısında bir miktar daha güçlenmesini bekliyorlar. 
     ABD'ye Kasım ayında 89.3 milyar dolar, Aralık'ta ise 61.3 milyar dolar net sermaye akışı gerçekleşmişti. 
     
     DOLAR, DÜNKÜ HAREKETLENMENİN ARDINDAN SAKİN 

     Uluslararası döviz piyasasında önemli paralar karşısında dün bir miktar değer kazanan ABD Doları'nın bugünü sakin geçirdiği gözleniyor. 
     Güne 1.2930 alış, 1.3030 YTL satış fiyatıyla başlayan dolar, şu sıralarda alışta 1.2940 YTL, satışta 1.2980 YTL'den işlem görüyor. 
     Bankalararası piyasada dolar kotasyonlarında alışta en düşük fiyat 1.2890 YTL, en yüksek 1.2935 YTL, satışta en düşük fiyat 1.2944 YTL, en yüksek fiyat 1.2985 YTL olarak belirlendi. 
     Uzmanlar, iç piyasadaki hareketin tamamen yurtdışı piyasalardan kaynaklandığını söylerken, 1.3000 YTL direncinin kırılması durumunda 1.3100-1.3200 YTL seviyelerin test edilebileceğini ifade ediyorlar. 
     İstanbul ve Ankara'da dolar, avro ve sterlinin alış-satış fiyatları, saat 12.00 itibariyle YTL olarak şöyle 
     

İSTANBUL SERBEST PİYASA ALIŞ SATIŞ ABD Doları 1.2940 1.2980 Avro 1.7250 1.7320 İngiliz Sterlini 2.4560 2.4820      

ANKARA SERBEST PİYASA ALIŞ SATIŞ ABD Doları 1.2850 1.3000 Avro 1.7170 1.7380 İngiliz Sterlini 2.4470 2.4890      
Uzakdoğu'da dün 104.60 yenden satılan dolar, bugün sabah saatlerinde 104.84 yene kadar çıktıktan sonra son işlemlerde 104.74 seviyesine geriledi. 
     Dolar, avro karşısında da dünkü binde 6'lık yükselişinin ardından bugünü sakin geçiriyor. Avro dolar paritesi, son işlemlerde 1.3367 seviyesinde bulunuyor. 

     
</TEXT>
</DOC>
