<DOC>
<DOCNO> 287591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas19.html </URL>
<DATE> 2004/11/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Dünyanın en hızlı bilgisiyarı ünvanını IBM aldı... 
</HEADLINE>
<TEXT>

     Amerikan IBM firması, 3 yıl aradan sonra en hızlı bilgisayar unvanını ABD'ye geri getirdi. 
     ABD'de bağımsız bilgisayar bilimi akademisyenlerinin her 6 ayda bir açıkladıkları en hızlı 500 süper bilgisayar sıralamasında, IBM'in henüz yapımı tamamlanmayan Big Blue Gene L birinciliği aldı. 
     Listeye göre, IBM'in sistemi saniyede 70,72 trilyon işlem hızıyla birinci sırayı alırken, rakibi Japon NEC firmasının Earth Simulator sistemi saniyede 35.85 trilyonluk işlem hızıyla üçüncü oldu. 
     NASA'nın Ames Araştırma Merkezi'ndeki sistemi de saniyede 51,87 trilyon işlem hızıyla IBM'in ardından ikinciliği aldı. 
     Listeyi hazırlayanlardan Erich Strohmaier isimli bilgisayar uzmanı, 2.5 yıl önce ortaya çıkan Japon bilgisayarının eskiden rakibinden 4.5 kez hızlı olduğunu, ancak IBM'in Earth Simulator'ün tahtını elinden aldığını belirtti. 
     ABD'nin nükleer stoklarını ve diğer araştırmaları hesaplamada kullanılmak üzere gelecek yıl Lawrence Livermore Ulusal Laboratuvarı'na yerleştirilecek Blue Gene'in, tam kapasiteyle çalıştırıldığında saniyede 360 trilyon hesap yapması planlanıyor. 
     Yılda 1 milyon dolar tutarında elektrik tüketeceği ve 130 bin işlemciden oluştuğu belirtilen Blue Gene'in 230 metrekare yer kaplayan ve 100 milyon dolara mal olan bir sistemden oluştuğu kaydediliyor. 

     
</TEXT>
</DOC>
