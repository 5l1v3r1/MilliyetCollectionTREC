<DOC>
<DOCNO> 281765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yazar/akyol.html </URL>
<DATE> 2004/10/20/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Nüfus, köylerden şehirlere 
</HEADLINE>
<TEXT>


AKRABA evliliklerinden bahsetmişken, nüfusumuzun genel yapısındaki köklü değişime değinmemek mümkün mü 
"Yüz milyon nüfuslu Türkiye" gençliğimin sloganıydı. Kalabalık nüfusun illa güçlülük getireceğini sanırdık. Nüfus elbette önemli ama bir ölçüsü var. İyi eğitilemeyen ve iyi istihdam edilemeyen aşırı nüfus sosyal sorunlarla, hatta patlamalarla ülkeleri zaafa bile sürükleyebilir. 
"Yüz milyon nüfuslu Türkiye" pek gerçekleşmeyecek zaten. Çünkü nüfusumuzun 2050 yılında 97 milyonda "duracağı" anlaşılıyor. Çünkü kalkınma, şehirleşme, eğitim gibi faktörler doğurganlığı düşürüyor. 
Almanya'nın nüfusu 80 milyonda donduğu için, 2050 yılında Türkiye nüfusça "Avrupa'nın en büyük ülkesi" olacak. 
Ama iktisaden "Avrupa'nın en büyüğü" olamayacağız Halbuki asıl marifet "iktisaden en büyük" olmaktır. O da pek çok şarta, her şeyden önce de milyarlarca ve milyarlarca dolar yatırıma bağlı 

NÜFUS faktörüne dayalı siyasi kurgulara bir örnek, İranlı Kürt Prof. Mehrdad İzadi'nin, Amerika'da bir konferansta ileri sürdüğü şu iddiadır 
"2050 yılında, Türkiye'de Türkler azınlık, Kürtler çoğunluk olacak 
Bu iddia, dinleyen bilim adamları arasında gülüşmelere yol açmıştı. Milliyet, 26 Eylül 1992 
Sonra İzadi, Aktüel dergisine yaptığı açıklamada, kaynak göstermeden "Çünkü Kürt nüfusu Türklerden üç kat fazla artıyor" demişti. 
İzadi, şehirleşme, sanayileşme, eğitim gibi faktörlerin doğurganlığı etkilemesini hiç dikkate almıyordu. 
Elimde DİE'nin illere göre nüfus yayınları var. Bunlardan "2000 Nüfus Sayımı Diyarbakır" adlı kitapta görüyoruz ki, şehirleşme ve eğitim gibi iki temel faktör bu ilimizde de doğurganlığı düşürüyor 
"1970 yılında doğurgan çağdaki her 1000 kadına 979 çocuk düşerken, 2000 yılında bu sayı 610'a inmiştir." 
Yani 
"Kadın başına düşen çocuk sayısı son 30 yıl içinde yaklaşık yüzde 38 azalmıştır." Sf. 34 
Diyarbakır şehir merkezinde "hane halkı" içinde ortalama kişi sayısı 6, ama 'kırsal' karakteri ağır basan ilçelerde 9'a yaklaşıyor. Sf. 205 

KIRSAL, büyük bir dert... Irkı, dini, kültürü ne olursa olsun, çok doğuruyor... Akraba evlilikleri, sağlıksız doğumlar ve eğitimsizlik çok yaygın. 
Her köye okul, sağlık hizmeti ve hele de 'ekonomi' götürmek ne kadar zor, bir düşünün. Onun için bütün kalkınmış ülkeler şehirleşerek kalkınmıştır. 
Türkiye'nin modernleşmesinde köyleri şehirlere bağlayan yol ağı, köyün piyasaya ve şehre entegre olması ve nihayet şehirleşme en köklü yapısal değişimdir. 
Bizde şehirleşmenin başlaması maalesef 1950'lere kadar gecikti. Ekonomi hareketlenince köylerden şehirlere öyle bir akın oldu ki, altından kalkamadık. Etnik, mezhep ve tarikat gibi alt kimliklere göre gettolar oluştu. Tabii ekonomi ve şehir hayatı zamanla bu gettoları da "şehir" yapısına entegre edecek, ama zamanla 
Şehirleşme konusuna bol kaynak ayırmamız, özel politikalar geliştirmemiz gerekiyor. 
Hülasa En iyi nüfus sayısı 'optimal' ölçekte nüfustur. Ama nitelikçe eğitimli, meslek sahibi ve piyasa ekonomisinde üretim, pazarlama veya tüketim gibi işlevleri olan 'milletleşmiş' nüfustur. 



</TEXT>
</DOC>
