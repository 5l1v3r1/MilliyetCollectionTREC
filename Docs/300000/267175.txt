<DOC>
<DOCNO> 267175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo16.html </URL>
<DATE> 2004/08/28/ </DATE>
<TIME> 21.24 </TIME>
<AUTHOR>  </AUTHOR>
<HEADLINE>
Aydın Polat bronz madalya kazandı 
</HEADLINE>
<TEXT>

     28. Yaz Olimpiyat Oyunları'nda serbest güreşte 120 kiloda Aydın Polatçı, bronz madalya kazandı. 
     Ano Liossia Spor Salonu'ndaki serbest güreş müsabakalarının 2. gün akşam seansında yapılan 120 kilo bronz madalya mücadelesinde Aydın Polatçı, Kazak rakibi Marid Mutalimov ile karşılaştı. 
     Karşılaşmanın normal süresini 2-1 önde tamamlayan Polatçı, uzatma dakikalarının başında bağlanan saltoda, rakibinin elini açması üzerine 1 puan daha aldı ve karşılaşmadan 3-1 sayıyla galip ayrılarak, sıkletinde 3. sırayı aldı. 
     Bu kilonun final mücadelesinde, yarı finalde Aydın Polatçı'yı yenen 25 yaşındaki geçen yılın Dünya Şampiyonu ve Sydney-2000 Olimpiyatları'nın gümüş madalyalı ismi Kazak Artur Taymazov, İranlı Ali Rıza Rezaei önünde 4-0 sayıyla galip gelerek, altın madalyaya ulaştı. İranlı sporcu ise gümüş madalya elde etti. 
     Oyunların son gününde, yarın serbest güreşte 60, 74 ve 96 kilolarda da madalyalar sahiplerini bulacak. 
     
</TEXT>
</DOC>
