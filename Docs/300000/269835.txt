<DOC>
<DOCNO> 269835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur26.html </URL>
<DATE> 2004/09/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Antalya'da zodyak botla balık avına çıkan Alman öldü 
</HEADLINE>
<TEXT>

     Antalya'nın Manavgat İlçesi'nde yaşayan bir Alman vatandaşı, zodyak botla balık avlamak için açıldığı denizde öldü. Özel gezi uçağıyla yapılan aramada, akıntıdan sürüklenen bot, Kundu bölgesi açıklarında bulundu. 
     AA muhabirinin jandarma yetkililerinden aldığı bilgiye göre, yaklaşık 3,5 yıldır ailesiyle Manavgat'ın Gündoğdu Beldesi'nde yaşayan Alman uyruklu Franz Odinius 68 , balık avlamak için zodyak botuyla denize açıldı. Odinius'un geri dönmemesi üzerine ailesi, jandarmaya başvurdu ancak, ilk aramalardan sonuç alınamadı. 
     Bu arada, turistik gezi düzenleyen özel bir firmaya ait uçağın pilotu Hakan Osanmaz'dan yardım talep edildi. Osanmaz, talep üzerine bu sabah başladığı arama çalışmalarında, Kundu bölgesi açıklarında, içinde kayıp Alman vatandaşının cesedinin bulunduğu zodyak botu gördü. 
     Kayıp Alman'ın botta hayatını kaybettiği anlaşıldı. Ceset, Sahil Güvenlik Komutanlığı'na bağlı ekipler tarafından bölgeden alındı. 
     İlk belirlemelere göre, kalp rahatsızlığı nedeniyle öldüğü tahmin edilen Odinius'un cesedi, Antalya Devlet Hastanesi Morgu'na kaldırıldı. 
     
</TEXT>
</DOC>
