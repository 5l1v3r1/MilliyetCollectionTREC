<DOC>
<DOCNO> 291355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun05.html </URL>
<DATE> 2004/11/23/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
BM askerlerine cinsel saldırı suçlaması 
</HEADLINE>
<TEXT>

     Birleşmiş Milletler'in BM , Kongo'da görev yapan sivil ve askeri barış görevlileri hakkında yapılan 150 ayrı cinsel istismar ve saldırı iddiası hakkında başlatılan soruşturmaların sürdüğü bildirildi. 
     BM Genel Sekreteri'nin barış koruma departmanından sorumlu yardımcısı Jane Holl Lute, BM Genel Merkezi'nde düzenlediği basın toplantısında, Kongo'daki barış koruma görevlileri hakkında yapılan suçlamalar arasında sübyancılık, tecavüz ve fuhuşun da bulunduğunu kaydederek, bu iddiaların bir kısmıyla ilgili fotoğraflı ve görüntülü deliller bulunduğunu söyledi. 
     Geçtiğimiz bahar aylarından itibaren bu iddiaların önemli bir kısmının aydınlığa kavuşturulduğunu ifade eden Lute, BM'nin Mayıs ayında hazırladığı bir raporda barış koruma gücü arasında bu yönde 30 vakayı tespit ettiğini ettiğini söyledi. 
     Lute, o tarihten bu yana bir Fransız askerin ülkesine gönderildiğini, BM'nin üç sivil çalışanının ise askıya alındığını ve başka yaptırımların da geleceğini kaydetti. 
     Sadece kendi personeli üzerinde işlem yapma yetkisi bulunan BM, barış koruma güçlerinde görev yapan yabancı askerleri ise sadece cezalandırılmaları isteğiyle kendi ülkelerine gönderebiliyor. 
     BM barış güçlerinin ismi daha önce de Kamboçya, Somali, Bosna ve Etyopya'da cinsel taciz ve istismar olaylarına karışmıştı. 
     
</TEXT>
</DOC>
