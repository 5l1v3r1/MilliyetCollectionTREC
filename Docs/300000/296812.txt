<DOC>
<DOCNO> 296812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/soneko01.html </URL>
<DATE> 2004/12/11/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Unakıtan Bütçe ilk defa Kasımda aylık bazda açık vermedi... 
</HEADLINE>
<TEXT>

     Maliye Bakanı Kemal Unakıtan, bütçenin ilk defa kasımda aylık bazda açık vermediğini, fazlalık verdiğini bildirerek, ''Reel faizin yüzde 7 civarında yakalanması halinde Türkiye'de bütçe açığı olmaz'' dedi. 
     Unakıtan, AK Parti Ankara İl Başkanlığı Siyaset Akademisi'nde ''Türkiye AB İlişkileri'' eğitim programı çerçevesinde ''AB Sürecinde Mali Politikalarımız'' konulu ders verdi. 
     Unakıtan, iktidara geldiklerinde Türkiye'nin GSMH'sinin 275 katrilyon lira olduğunu hatırlatarak, bir sene sonra bu rakamın 356 katrilyon liraya çıktığını, 2004 yılında da bu rakamın 424 katrilyon lira olarak gerçekleşeceğini tahmin ettiklerini söyledi. 
     Türkiye'nin en büyük hastalığının büyümesindeki iniş ve çıkışlar olduğunu ifade eden Unakıtan, ''İşte Türkiye'de yıllardan beri bu hastalık var. Nedir İstikrarlı ve devamlı bir büyüme sağlayamaması'' dedi. 
     Bu iniş ve çıkışların istikrarsız bir ekonomik ortamdan kaynaklandığına işaret eden Unakıtan, aslolanın Türkiye'yi istikrarlı bir hale getirmek olduğunu söyledi. Bakan Unakıtan, makul, sürdürülebilir bir büyümenin devam ettirilmesinin en önemli hedeflerinden biri olduğunu kaydetti. 
     Unakıtan, 2004 yılında büyümenin 9-10 civarında olacağını tahmin ettiklerini belirterek, ''Büyüme üçüncü çeyrekte azaldı. İlk 6 ayda yüzde 13.5 oldu. Bu rakam Çin'in bile üzerinde. Yıl sonu itibariyle 9.5-10 civarında tahmin ediyoruz. Bu da Türkiye için oldukça büyük bir büyümedir. Ancak Mühim olan 2006 ve 2007'de Türkiye'nin istikrarlı büyümesini devam ettirmesidir'' diye konuştu. 
     
     ENFLASYON 
     Enflasyonun düşürülmesinin de öncelikli hedeflerden biri olduğunu, bunun için de birtakım usullere riayet edilmesi gerektiğini vurgulayan Unakıtan, enflasyonun düşmemesi halinde sağlıklı bir ekonomiden bahsedilemeyeceğini kaydetti. Türkiye'de son 30 yıldır iş hayatının içinde olan bir insanın enflasyonsuz bir gün hatırlamayacağını ifade eden Unakıtan, ''Bu kadar enflasyonun bulunduğu bir memleket de normal bir memleket sayılmıyor'' dedi. 
     Unakıtan, Türkiye'nin enflasyonun düşmesi sürecine girdiğini, ancak bunun kalıcı kılınması gerektiğini belirtti. Unakıtan, enflasyonu bu yıl yüzde 12 olarak düşündüklerini, ancak yüzde 10 civarında olacağını tahmin ettiklerini söyledi. 
     
     İHRACAT VE İTHALAT 
     Türkiye'nin dış ticaret yapısının yapısal olarak çok değiştiğine değinen Unakıtan, 1977 yıllarında ihracatı 2 milyar dolar olan Türkiye'nin, aylık ihracatının 6 milyar dolara yaklaştığını kaydetti. 
     Unakıtan, ihracat ve ithalat arasındaki fark açılınca ÖTV tedbirini aldıklarını hatırlatarak, ''Neydi bu tedbir ÖTV. Şakır şakır dışarıdan arabalar getiriliyordu. Milyarlarca dolar. Ben bu doları bedava bulmuyorum ki. Ne yaptım Vergileri artırdım. Bana kızdılar, ama şimdi teşekkür edecekler. Neden Çünkü cari açık çok önemli. Bunu, bizim gözümüz gibi takip etmemiz lazım'' şeklinde konuştu. 
     Türkiye'nin ihracatının çok yakında 100 milyar dolara çıkacağını kaydeden Unakıtan, şöyle devam etti 
     ''Çünkü Türkiye'nin bu potansiyeli mevcut. Türkiye bu hallere nasıl düştü Ona hayret etmek lazım. Ben düşünüyorum nasıl oldu bu Tek bir şey bulabiliyorum, kötü yönetim. Böyle potansiyeli, bu kadar imkanı ve böyle dinamik bir nüfusu var. 
     Şimdi Avrupa, nüfusunun sıkıntısı içinde. Bu yaşlı nüfusa ne yapacağız, nasıl halledeceğiz, emekliliği mi uzatalım diyor. Nüfusu gittikçe yaşlanıyor. O yaşlı nüfusun maliyeti ekonomilere çok daha fazla oluyor. Bizimki bunun tersi. O bakımdan zaten Bu AB, eyvah bu nüfus bize gelecek mi diye ister korksunlar, ister korkmasınlar sonunda bu nüfusa muhtaç olacaklar. Bizdeki bu genç nüfusa, bu dinamik yapıya o AB muhtaç olacak. İyi ki almışız bu Türkiye'yi diyecek.'' 
     
     ''2005-2006 VE 2007'DE NE YAPACAĞIZ '' 
     Hükümetin 2005, 2006 ve 2007 yıllarında ne yapacağına ilişkin 3 yıllık program hazırladığını hatırlatan Unakıtan, bunun ülkenin istikrarlı, ekonomisinin sağlam, şoklara karşı gayet dayanıklı olduğunun ve kırılganlığının azaldığının işareti anlamına geldiğini kaydetti. 
     Türkiye'nin artık önünün açık ve ne yapacağının belli olduğunu ifade eden Unakıtan, ''Bize 'siz IMF'nin programını, daha önce hazırlanmış bir programı uyguluyorsunuz' denildi. Biz şimdiye kadar kendi programımızı uyguladık ve bundan sonra da kendi programımızı uygulayacağız'' diye konuştu. 
     Unakıtan, 2005 yılında GSMH'nin 482 katrilyon, 2006'da 540 katrilyon ve 2007'de de 592 katrilyon lira olacağını belirtti. 
     Büyümeyi yüzde 5 civarında belirlediklerini bildiren Unakıtan, Türkiye'nin potansiyelinin enerjiye ve büyümeye dönüştüğünü söyledi. 
     Unakıtan, enflasyonu da 2007'nin sonunda yüzde 4.5'e indireceklerini vurgulayarak, ''Daha da aşağıya indireceğimize inanıyorum. Ama yapılan makul hesaplara göre rakam bu'' dedi. 
     Bütçe açığının da azalmaya başladığını bildiren Unakıtan, bütçe açığının bu derece aşağı düşmesinin inanılmaz bir performans olarak nitelendirildiğini söyledi. 
     
     AB SÜRECİ 
     Türkiye'nin AB sürecine de değinen Unakıtan, şunları söyledi 
     ''17 Aralık'ta diyelim ki Türkiye'ye müzakere tarihi verdiler. Aldık ne olacak Herhalde 18 Aralık'ta gökten para yağmaya başlamayacak. Girmese de kimse ölmeyecek, ertesi gün ölümler başlamayacak yani. Dolayısıyla biz şimdi ne yapacağımızı biliyoruz, bu millet de biliyor. Bizim kriterlerimiz olacak. Ekonomideki kriterlerimiz Maastricht olacak. Bu millet bu kriterleri yakaladığı müddetçe hiç sırtı yere gelmez. Kim nereye alırsa alsın, nereye almazsa da almasın. Ama onlar çok mühim. Bizi çağdaş ülke yapan o kriterlerdir. Yani biz Maastricht kriterlerine kilitlenir hale geleceğiz. İthalatımız aynı şekilde artacak, ihracatımız artacak. Yani kısa zamanda bizim 2007'de artık ticaret hacmimiz toplam 200 milyar doların üzerinde olacak.'' 
     
     SORULAR 
     Maliye Bakanı Unakıtan, konuşmasının ardından siyaset akademisine katılan öğrencilerin, ''kayıt dışı ekonomiyle ilgili ne gibi çalışmalar yapıldığı, faiz ve borç yükünün bitmesinde nasıl bir vadeyi öngördüğü'' şeklindeki sorularını yanıtladı. 
     Unakıtan, Türkiye'de vergilendirilmeyenle az vergilendirilen bir kesim bulunduğunu belirterek, buna örnek olarak, tarım sektörünün az vergilendirilmesini verdi. 
     Bugüne kadar devlete borç veren kesimlerin aldığı faizlerin vergiye tabi olmadığını ifade eden Unakıtan, bunun 2005 yılında da bu şekilde devam edeceğini söyledi. Unakıtan, ''Ama artık Türkiye normalleştiği için 2006'dan itibaren bunlardan da vergi verilmeye başlanacak. Bu şekilde kanunu hazırladık, yakında TBMM'ye gelecek'' dedi. 
     Bütçenin ilk defa kasımda aylık bazda açık vermediğini, fazlalık verdiğine dikkat çeken Unakıtan, kasım ayı gelirlerinin faiz ödemeleri dahil harcamalardan fazla olduğunu kaydetti. 
     Unakıtan, yüzde 7 civarında reel faizin yakalanması halinde Türkiye'de bütçe açığının olmayacağını belirtti. 
     
</TEXT>
</DOC>
