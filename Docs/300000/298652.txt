<DOC>
<DOCNO> 298652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/spor/spo04.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan aranıyor 
</HEADLINE>
<TEXT>


Trabzonspor'un 54. Genel Kurulu bugün başlıyor. Başkan Aktuğ ile Abanoz başkanlığında hazırlanan listelerin oylaması yarın yapılacak 


İlk gün mali kongre 
BORDO - Mavililer'in 54. Genel Kurulu bugün başlayacak. 19 Mayıs Spor Salonu'nda düzenlenen kongre, yarın yapılacak seçimlerle son bulacak. Aidatlarını yatıran 3 bin 407 üyenin oy kullanabileceği kurulun ilk gününde bütçe ve yönetim ibra edilecek, yönetim icraatlarını anlatacak, üyelerin eleştirilerini yanıtlayacak. Daha önce 2 yıllık seçilen başkan ve yönetim, bu kez üç yıl koltukta oturmak için yarışacak. 

İlginç yarış 
39 olan yönetici sayısının 14'e indirildiği yeni kongrede, Başkan Atay Aktuğ ile Osman Abanoz'un listesi yarışacak. Bu kongrenin diğer bir özelliği de, Abanoz'un, bir dönem SHP'den Belediye Başkanı olan Aktuğ'un o sırada yardımcısı olmasıydı. Osman Abanoz'un başka partiye yakınlığı bilinmesine rağmen Aktuğ, "İşini çok iyi yapan, çalışkan ve dürüst biri" diyerek, Abanoz'un görevden alınması ısrarlarına göğüs germişti. 

Augustine'e doğum izni 

İSTANBULSPOR'U bugün ağırlayacak olan Trabzonspor son hazırlıklarını tamamladı. Bordo - Mavililer sahaya, eşinin doğum yapacak olması nedeniyle izin alan ve ABD'ye giden Augustine dışında tam kadro çıkacak. 

'Yarım kalan işler var' 

BAŞKANLIK koltuğunda bulunan Atay Aktuğ, aldığı görevi tamamlamak için yeniden yönetime talip olduğunu söyledi. Bir yıllık süre içinde önemli işler yaptıklarını da vurgulayan Aktuğ, "Kurumsallaşma yolunda daha atmamız gereken adımlar var. Sportif başarıları geliştirmemiz gerekiyor. Ekonomik olarak UEFA kriterlerini yakalamalıyız. Yarım kalan işlerimiz var" dedi. 

Abanoz'dan değişim sözü 

ATAY Aktuğ'un rakibi Osman Abanoz, değişim için aday olduğunu ifade etti. Yönetimin birlik ve bütünlüğünü sergilemek, yeni bir dalga yaratmak, heyecanı daha da yükseltmek için yarışa girdiğini vurgulayan Abanoz, şöyle konuştu "Yeni yeni projelerle birlikte Trabzonspor'u daha da büyüteceğiz. Amacımız Türkiye'nin en büyük kulübünü oluşturmak, yani bir dev yaratmak." 

TRABZONSPOR - İSTANBULSPOR 

Kadrolar 
TRABZONSPOR 
H. Sönmez 
Emrah 
T.Seyhan 
Erdinç 
Celalettin 
Yattara 
Volkan 
Adem 
Hüseyin 
Gökdeniz 
M.Yılmaz 
Fatih 

İSTANBULSPOR 
Oğuz 
Pinto 
Serhat 
Saffet 
Cem 
M.Büyük 
Yordanov 
Emre 
Beyhan 
Musa Kuş 
Faruk 
Ramadan 

STAT H.Avni Aker, SAAT 16.00, HAKEM Yılnur Önen, CEZALI Bushi, Yalçın, Aytekin İstanbulspor , SAKAT Ahmet Dursun, Abdullah, Moses, Haim İstanbul 


</TEXT>
</DOC>
