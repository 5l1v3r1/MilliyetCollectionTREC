<DOC>
<DOCNO> 257970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/aspo.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜTTEN AĞZI YANINCA 
</HEADLINE>
<TEXT>


Felipe'yi, koşmadığı gerekçesiyle takımdan uzaklaştıran Galatasaray, gelmek için yönetime başvuran Rivaldo'yu aynı nedenle veto etti. Fatih Gökşen, "Sadece şov için futbolcu alınmaz" diye konuştu 

HALİL ÖZER 


Kötü örnek oldu 
GALATASARAY'A gelmek için Cim - Bom'un kapısını çalan, olumsuz yanıt alınca Yunanistan'ın Olympiakos takımına giden Rivaldo'nun transfer edilmemesinin gerekçesinin, Felipe örneği olduğu ortaya çıktı. Sarı - Kırmızılılar'ı 4-5 kez arayıp, makul fiyata Türkiye'ye gelebileceğini ifade eden Brezilyalı oyuncunun, fazla koşmadığı gerekçesiyle veto edildiği ortaya çıktı. 

'Ortasını bulamadık' 
FUTBOL Şube Sorumlusu Fatih Gökşen, "Sadece şov ve seyirci için futbolcu alınmaz" diyerek, Rivaldo'nun kendilerinde başarılı olacağına inanmadıklarını ifade etti. İstedikleri kalitede 10 numara bulamadıklarını da vurgulayan Gökşen, şöyle konuştu "9.5 bulduk, 10.5 da bulduk ama aradığımız 10'a bir türlü ulaşamadık. Ya biraz düşük kalitede, ya da çok iyi isimler." 

Son nokta Dellas 

YUNANİSTAN Milli Takımı'nın en iyileri arasında gösterilen Dellas için ısrarını sürdüren Galatasaray, bu oyuncuyla temaslarını sıklaştırdı. Kendisi ve Roma ile pazarlıklarına devam eden Sarı - Kırmızılılar, bu futbolcunun işini bitirip, savunma zaafını ortadan kaldırmak istiyor. Cim - Bom'un, bu futbolcunun işini bitirmesi durumunda transferi kapayacağı belirtildi. Dellas için yeniden yurtdışına çıkan yöneticiler, transferin önümüzdeki günlerde netlik kazanacağını vurguladı. 

Komşu'da ayaklanma 

Bu sezon Olympiakos formasıyla mücadele verecek olan Rivaldo'nun adı bile yetti. Yunanistan'a ayak basar basmaz taraftarların yoğun ilgisiyle karşılaşan Brezilyalı futbolcunun kendine has seyirci kitlesinin bile bulunduğu ifade edildi. Yunanlılar, Rivaldo'yu taparcasına seviyor. 

'Evimizde gibiyiz' 

CİM - BOM Yönetimi, yeni transferleri Conceicao ve Song'un takıma çabuk uyum sağlaması için elinden geleni yapıyor. İki futbolcuyla da sık sık görüşen Sarı - Kırmızılılar, bir sorunları olup olmadığını soruyor, bunları gidermek için çaba harcıyor. Ancak hem Conceicao, hem de Song, kampta çok mutlu olduklarını belirterek, "Burada evimizde gibiyiz" diyerek memnuniyetlerini dile getirdi. 

Aslan hapı yutacak 

GALATASARAY, Amerika yolculuğuna bugün çıkıyor. Kampın 8 gün gibi çok kısa bir dönemi kapsayacağını düşünen sağlık heyeti, futbolcuların "jetlag"dan en az etkilenmesi için ilaç verileceği öğrenildi. Biyolojik vücut saatinin bozulması olarak tanımlanan bu olaydan Sarı - Kırmızılılar bu şekilde korunmaya çalışacak. Cim - Bom bu süre içerisinde New Jersey'de Prinecton Üniversitesi takımı ve Porto ile iki hazırlık maçı yapacak. 


</TEXT>
</DOC>
