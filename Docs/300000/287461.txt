<DOC>
<DOCNO> 287461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy11.html </URL>
<DATE> 2004/11/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gül Felluce operasyonundan önce ABD Dışişleri Bakanı beni aradı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Felluce Operasyonu'ndan önce ABD Dışişleri Bakanı Colin Powell'ın kendisini arayarak bilgi verdiğini bildirdi. 
     TBMM Plan ve Bütçe Komisyonu'nda Dışişleri Bakanlığı'nın bütçesinin görüşmelerine başlandı. 
     Dışişleri Bakanı Gül, bakanlığının bütçesini sunuş konuşmasında, Felluce'de dün akşam başlayan operasyondan önce ABD Dışişleri Bakanı Powell'ın telefon ettiğini söyledi. Kendisinin de Bakan Powell'a sivillerin zarar görmesi ve sivil kayıpların çoğalmasının Irak'ta herşeyi bozacağını söylediğini belirten Gül, sözlerini şöyle sürdürdü 
     ''Bu konuda Türkiye'nin büyük bir kaygı duyduğunu muhatabımıza açıkladık. Bir an önce Irak'ın istikrara kavuşmasını bütün dünya istemektedir ama bunların başında da Türkiye gelmektedir. Çünkü önce Irak komşumuzdur, komşuluk hakkımız vardır. İkincisi Irak'taki Türkmenler, Kürtler, Araplar bizim akrabalarımızdır, yakınlarımızdır. Onların huzuru bizi yakından ilgilendirmektedir.'' Dışişleri Bakanı Gül, Ocak ayı içinde Irak'ta yapılacak seçimin çok kritik olduğunu, çünkü bu seçimde seçilecek heyetin ülkeyi yönetecek Anayasa'yı yapacağını belirtti. Irak'taki herkesin Meclis'te temsil edilmesinin birinci şart olduğunu vurgulayan Gül, eksik temsilin meşruiyeti ve Anayasa'yı sorgulamaya yol açacağını ifade etti. Gül, bunun da istikrarı önleyeceğini belirtti. Türkiye'nin seçimin düzgün yapılması ve tüm kesimlerin seçime aktif katılmasına önem verdiğini, bunun için açık kapalı birçok faaliyet gösterdiğini bildiren Gül, ''Umut ederiz ki bu operasyonlar bir an önce biter ve Irak'ta huzur sağlanır ve seçim ortamı ortaya çıkar'' dedi. 
     
     ''TÜRKİYE'Yİ YANINDA BULACAK'' 

     Bakan Gül, 2005 yılı içinde Türkiye'yi yakından meşgul edecek başlıca konulardan birinin de Irak'taki durum olduğunu söyledi. Irak'taki durumun komşuluk ilişkilerinin gereği olmasının yanı sıra bölgesel güvenlik ve istikrar bakımından da yakından takip edildiğini belirten Gül, ''Irak'taki durumun normalleşme sürecine girmesi samimi arzumuz ve hedefimizdir'' dedi. Türkiye'nin, güneyinde ''İstikrarını ve ülke bütünlüğünü koruyan, kendi ayakları üzerinde durabilen, kendisiyle ve etrafıyla barışık demokratik bir Irak'' görmek istediğini bildiren Gül, Türkiye'nin bu zor dönemi aşabilmesi için yapmakta olduğu yardımları sürdüreceğini ifade etti. Bakan Gül, 2005 yılının tüm Irak halkı için belirgin iyileşmeleri beraberinde getirmesi için çaba göstereceklerini bildirerek, sözlerini şöyle sürdürdü 
     ''Irak, bundan sonra da gerek içerideki sorunlarını aşma, gerek uluslararası sahnedeki yerini alma çabalarında yanında güvenebileceği bir Türkiye bulacaktır. 
     Bununla birlikte, çevremizde istikrar ve barış kuşağı kurulması hedefimizi olumsuz etkileyebilecek şartların bu aşamada en fazla Irak'ta mevcut olduğunun bilincinde hareket etmeye de mecburuz. Türkiye, Irak'taki dinamiklerin gerek bölgenin gerek ülkemizin çıkarları üzerindeki yansımalarını gerçekçi bir gözle değerlendirebilecek konumdadır. Hayati çıkarlarımızın korunması amaçlı çabalarımızı açık, samimi ve her halükarda kararlı bir şekilde sürdüreceğiz. Engellenmesini elzem gördüğümüz aksi yöndeki gelişmeleri ise öncelikle Irak Geçici Hükümeti ve ABD'yle ele almayı sürdüreceğiz. Bu bağlamda, Irak'taki siyasi sürecin başarıya ulaşması için gerekli olan ilkelerden hareketle, Türkmenlerin durumu ve Kerkük hakkındaki görüşlerimiz herkesçe anlaşılabilecek açıklıkla ifade edilmiştir.'' 
     
     PKK KONGRAGEL'İN VARLIĞI 

     Türkiye'nin güvenliğinin Irak'taki şartlardan yararlanmak isteyen unsurlarca tehdit edilmesine izin verilmeyeceğini vurgulayan Bakan Gül, özellikle PKK KONGRAGEL varlığının Kuzey Irak'tan tasfiye edilmesinin öncelikli bir hedef olduğunu söyledi. Gül, Türkiye'nin bu konudaki kararlılığını herkesin bildiğini kaydederek, ''Bizim teröristimizle başkasının teröristi arasında kesinlikle bir ayrım olamaz. O bakımdan Kuzey Irak'taki terörist unsurların bir an önce temizlenmesi konusundaki Türkiye'nin önceliği devam etmektedir ve bu konudaki talebimiz de birinci öncelik olarak devam etmektedir'' diye konuştu. 
     
     TÜRK VATANDAŞLARININ GÜVENLİĞİ 

     Bu arada, Irak'ın kalkınma çabalarına destek sağlayan Türk vatandaşlarının, özellikle şoförlerin ve girişimcilerin can ve mal güvenliğinin korunmasının da acil bir öncelik olarak sürdüğünü belirten Gül, hükümetin bu konuyu tüm ilgili taraflar nezdinde yakından takip ettiğini ve gerekli tedbirleri aldığını söyledi. ''Vatandaşlarımızın can güvenliği bizim için herşeyin üstündedir'' diyen Gül, birçok önlem alınmasına karşın içinde bulunulan savaş ortamında Türkiye'nin sivil kayıpları olduğunu belirtti. 
     Gül, 20-23 Kasım tarihlerinde Mısır'ın Sharm El Sheikh kentinde yapılacak Irak konulu toplantıya ilişkin bilgi verirken de toplantının Türkiye'nin inisiyatifiyle başlayan ''Komşu Ülkeler Toplantısı''nın genişletilmişi olacağını bildirdi. Bu toplantıda, önce komşu ülkelerin biraraya geleceğini, daha sonra G-8 ülkelerinin katılacağını belirten Gül, ayrıca AB, İKÖ ve Arap Ligi'nin de katılacağı bu toplantıda gelecekle ilgili önemli tavsiyeler de bulunulmasını diledi. 
     Gül, Filistin Devlet Başkanı Yaser Arafat'ın sağlık durumu nedeniyle Filistin'in çok önemli bir dönemden geçtiğini bildirerek, ''Şu bir gerçek ki önümüzdeki dönemde Filistin ve Orta Doğu'da yeni bir dönem başlayacaktır. Bu dönemin, barış getirecek bir dönem olmasını bekliyoruz'' dedi. 
     Dışişleri Bakanı Gül, bakanlığının bütçesini sunuş konuşmasında, Filistin-İsrail ihtilafının bölgede özlemi çekilen olumlu gelişmeleri bunca yıldır rehin aldığını ifade etti. Gül, sorunun 2005 yılında oluşabilecek uygun şartlardan tüm tarafların kazanımlar elde edilebileceği şekilde yararlanılarak çözümünün, Türkiye'nin önceliklerinden biri olacağını söyledi. 
     Filistin konusunda Türkiye'nin 2004'de çok aktif olduğunu bildiren Gül, sözlerini şöyle sürdürdü 
     ''Filistin çok önemli bir dönemden geçmektedir. Filistin devlet başkanı Yaser Arafat, ağır bir hastalık geçirmektedir. Kendisine Allah'tan şifalar diliyoruz ama gelen raporlar durumunun kritikliğini koruduğunu göstermektedir. Şu bir gerçek ki önümüzdeki dönemde Filistin ve Orta Doğu'da yeni bir dönem başlayacaktır. Bu dönemin, barış getirecek bir dönem olmasını bekliyoruz.'' Gül, iki tarafla teması bulunan ve üzerlerinde saygınlığı olan bir ülke olarak kalıcı bir barış için daha aktif olmayı hedeflediklerini söyledi. ''Yol Haritası''nın tek çözüm olduğunu bildiren Bakan Gül, bu çerçevede İsrail'in Gazze'den çekilmesini memnuniyetle karşıladıklarını, ama geri çekilmenin de ''Yol Haritası''nın bir parçası olarak yapılmasını önemli gördüklerini bildirdi. 
     
     ABD İLE İLİŞKİLER 

     ABD ile ilişkilerin dış politikanın temel direklerinden birini oluşturduğunu ifade ederek, göreve yeniden seçilen Başkan George W. Bush ve ekibini kutlayan Gül, ''ABD Yönetimi ile bu dönemde de gerek bölgesel ve uluslararası, gerek ikili düzeyde işbirliğimizi ilerletmeyi ümit ediyoruz'' dedi. 
     ABD'nin, uluslararası ilişkiler üzerinde küresel ve bölgesel düzeyde belirleyici etki yapabilen bir müttefik olduğunu belirten Gül, 50 yıllık müttefiklik ilişkisinin getirdiği noktanın ''İki ülke arasındaki stratejik ortaklık anlayışı sayesinde, birbirinin hayati çıkarlarının korunması iradesinin sürdüğüne işaret ettiğini'' söyledi. Gül, ABD'nin uluslararası barış, istikrar ve refaha katkı sağlayacak politika ve girişimlerinin desteklenmeye devam edileceğini, karşılıklı çıkar anlayışıyla açık ve yapıcı işbirliğinin sürdürüleceğini ifade etti. 
     
     KIBRIS SORUNU 

     Gül, Kıbrıs konusuna değinirken de ''Uluslararası algılamaların yanılgıdan kurtarıldığı, Türkiye ve KKTC'nin barışçı ve yapıcı yaklaşımlarının tüm dünyaca teslim edildiği bir aşamadayız'' dedi. Bunun, Türkiye'nin uzlaşmacı ve açık tavrı ile Kıbrıs Türklerinin aynı yöndeki güçlü iradesinin demokratik yollarla ifadesi neticesinde sağlandığını belirten Gül, ''Rum tarafının yıllardır arkasına saklanabildiği perde de böylece nihayet düşmüştür. Bütün dünya şok olmuştur, dünyayı kandırdıkları ortaya çıkmıştır'' diye konuştu. 
     Bakan Gül, 24 Nisan'da yapılan referandumlarda Türk tarafında alınan sonucun Rum tarafının gerçek niyetlerinin teşhir edilmesinden çok, öncelikle Türk tarafının her şeye rağmen Rumlarla uluslararası toplumun ve bu bağlamda AB'nin de desteklediği bir plan çerçevesinde yeni bir ortaklık kurmaya hazır olduğunun ortaya konulması bakımından anlamlı olduğunu söyledi. 
     Varılan aşamada Kıbrıslı Türklerin beklentiler içinde olduğunu bildiren Gül, ''Türkiye olarak biz, Kıbrıslı Türklere ve KKTC'ye verilen sözlerin tutulmasını istemekteyiz. AB'den çıkması gereken tüzükler gerçekleşmedi, tam izolasyon kaldırılmadı. Bunları takip etmeye devam edeceğiz'' dedi. 
     Gül, Türkiye'nin, KKTC'nin ve Türk halkının arkasında olacağını ve AB, BM ve diğer ülkelerden verilen sözlerin tutulmasını sıkı şekilde izlemeyi sürdüreceğini ifade etti. 
     Türkiye'nin komşuları ve bölge ülkeleriyle arasındaki ilişkileri daha da geliştirmesi çabalarının 2005 yılı içinde de süreceğini bildiren Gül, ''Orta Doğu'da artık daha iyi tanınan ve itibar gören Türkiye, şeffaf, ilkeli, dengeli ve her halükarda samimi yaklaşımlarıyla bölgedeki sorunların aşılmasına daha fazla katkı yapabilecek konumdadır'' diye konuştu. 
     
     NATO 

     Dışişleri Bakanı Gül, değişim ve belirsizliklerin yaşandığı, bölgesel ihtilafların yanı sıra uluslararası terör ve kitle imha silahlarının yayılması gibi tehditlerin ortaya çıktığı şartlarda transatlantik bağların, dış politikanın özellikle güvenlik ve savunma boyutları bakımından sahip olduğu merkezi konumunu koruduğunu belirtti. Bu ortaklığın kurumlaşmış siyasi-askeri platformunu oluşturan NATO'nun, bir yandan çağın şartlarına göre kendini yenilediğini ifade eden Gül, diğer yandan da İttifakın güvenliğinin gereği olarak ilgi alanlarını genişlettiğini kaydetti. 
     
     BÖLGE ÜLKELERİ İLE İLİŞKİLER 

     İslam dünyasında Türkiye'ye yönelik güven ve itibarın bir yansıması olarak, İKÖ Genel Sekreterliği'ne ilk kez bir Türk'ün seçildiğini belirten Gül, İKÖ içindeki yapıcı ve yenilikçi tutumun sürdürüleceğini bildirdi. 
     Balkanlarda olduğu gibi, Orta Asya ve Kafkaslar'da barış ve işbirliği için harcanan çabaların artırılacağını belirten Gül, Azerbaycan ile Ermenistan arasındaki sorunun çözümü için Türkiye'nin katalizör rol oynamayı sürdürdüğünü anlattı. 
     Bakan Gül, Rusya ile ilişkilere büyük önem verildiğini, gelecek ay Rusya Devlet Başkanı Vladimir Putin'in Türkiye'ye geleceğini söyledi. 
     BTC Petrol Boru Hattı'nın büyük önemi olduğunu kaydeden Gül, 2005 yılı ortalarında, Azerbaycan petrolünün Ceyhan'da pazarlanmaya başlanacağını bildirdi. 
     
     ''TSK, ULUSAL GÜCÜN TEMEL DİREKLERİNDEN'' 

     Türk Silahlı Kuvvetleri'nin, ulusal gücün temel direklerinden biri olduğunu belirten Bakan Gül, şöyle devam etti 
     ''Bir yandan çağa uygun yetenek ve yapılanmaya kavuşurken, diğer yandan uluslararası barış ve istikrara katkı amaçlı faaliyetlerini sürdürecektir. TSK, gurur verici performansının tekrarlanmasına imkan verecek şekilde, 2005 yılı başlarında Afganistan'da İSAF Karargahı'nı 6 aylık bir süre için üstlenerek, dış politikamıza ve itibarımıza güç kazandırmaya devam edecektir.'' Dünyanın tüm kıtalarına yayılmış olan vatandaşların haklarının korunması ve sorunlarına çözüm bulunması çalışmalarının sürdürüldüğünü ifade eden Gül, konsolosluk ve noterlik hizmetlerinin yürütülmesi için sunulan olanakların 2005 yılında daha da geliştirilmesine gayret edileceğini söyledi. 
     Gül, hizmetlerin modern, kolay ve çağdaş biçimde gerçekleşmesi, sorunların azaltılması için e-konsolosluk hizmetlerine büyük önem verdiklerini belirtti. 
     
     ''İDDİALI BİR TABLO'' 

     Türk dış politikasını, farklı coğrafyalara yönelik temel hedeflerin birbirlerine alternatif oluşturmadığı, birbirlerini desteklediği bir stratejik bütünlük anlayışıyla yürüttüklerini belirten Bakan Gül, ''2005 yılı, bu çabalarımızın ülkemize somut kazanımlar getirmeye devam edeceği bir dönem olacaktır. Türkiye'nin gücü, önemi daha da artacaktır'' dedi. 
     Gül, bu tablonun, iddialı görünmekle birlikte ulusal çıkarların ilerletilmesi için gerekli ve sorumluluk sahibi bir bölge ülkesi olarak, uluslararası toplumun beklentileriyle orantılı bir öngörü olduğunu söyledi. 
     
</TEXT>
</DOC>
