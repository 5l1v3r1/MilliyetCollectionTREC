<DOC>
<DOCNO> 288998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy06.html </URL>
<DATE> 2004/11/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'li Arıtman Güneydoğu'dan çocuk çeteleri geliyor 
</HEADLINE>
<TEXT>

     TBMM'de sokak çocuklarıyla ilgili kurulan araştırma komisyonunun da üyesi olan CHP İzmir Milletvekili Canan Arıtman, özellikle Güneydoğu'dan yaşları 16-18 arasında değişen gençlerin 3'lü 4'lü gruplar halinde büyük kentlere gelerek ve buralarda hırsızlık ve gasp çeteleri oluşturduklarını bildirdi. Arıtman, "Bu illerden gelen otobüs ve kamyonlar durdurulup araştırma yapılsın. Reşit olmayanlar, yanlarında yeteri kadar parası olmayanlar geri gönderilsin" önerisinde bulundu. 
     TBMM'de yeni kurulan Sokak Çocukları Araştırma Komisyonu çalışmalarına başladı. Komisyon, öncelikle büyük kentlerde bazı yetiştirme yurtlarında incelemeler yapacak. 
     Bu komisyonun üyelerinden CHP İzmir Milletvekili Canan Arıtman, Türkiye'de 15 yaşın altındaki çocukların yüzde 35'inin yoksul ailelerde olduğunu ve bunun da suç oranını 
     artırdığını söyledi. Arıtman, küçük yaşlarda sokaklarda yaşayan veya aileleri tarafından sokaklarda çalıştırılan çocukların 18 yaşından itibaren suç makinası haline geldiklerini anlattı. SHÇEK'in eskiden 18 yaşını bitiren çocukları kamuda işe yerleştiğini, geçen yıl bütçede yapılan değişiklikle bunun kaldırıldığını belirten Arıtman, "Şimdi bu çocuklar 18 yaşından sonra yetiştirme yurtlarından çıkarılıyor ve sokaklara bırakılıyorlar. AKP hükümeti sokak çocuklarının sayısını artırdı" diye konuştu. Arıtman, son dönemde özellikle Güneydoğu'dan İstanbul, İzmir gibi büyük kentlere otobüsler veya kamyonlarla 16-18 yaş arası çocukların geldiğini ve bu illerde çeteleştiklerini bildirdi. Bunların parklarda ve deniz kenarlarında uyuduklarını anlatan Arıtman, bu gençlerin geceleri 3'lü 4'lü çeteler halinde gasp, hırsızlık ve soygun yaptıklarını ifade etti. Arıtman, bu çetelere karşı hemen önlem alınması gerektiğini belirterek, "Polisler tarafından bu illerden gelen kamyonlar ve otobüsler kent çıkışlarında durdurularak arama yapılmalı. Yanlarında velisi olmadan yolculuk edenler hakkında, gidecekleri yer belli değilse, kendilerini geçindirecek kadar paraları yoksa evlerine geri gönderilmeli. Bu belki çok kalıcı bir çözüm değil ancak yine de bir önlemdir. Büyük kenlerde bu çocukların yarattığı tehlike gittikçe büyüyor" dedi. 
     
</TEXT>
</DOC>
