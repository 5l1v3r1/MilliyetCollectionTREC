<DOC>
<DOCNO> 258986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun42.html </URL>
<DATE> 2004/07/29/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
BM güvenlik konseyi, Sudan'a yaptırımı yarın görüşecek 
</HEADLINE>
<TEXT>

     Birleşmiş Milletler BM Güvenlik Konseyi'nin, Sudan'a yaptırım öngören karar tasarısını yarın öğleden önce görüşerek oylayacağı bildirildi. 
     BM Genel Sekreteri Kofi Annan'ın Sözcüsü Marie Okabe, yaptığı olağan basın toplantısında, karar tasarısının içeriği konusunda yorum yapamayacağını söyledi. 
     Edinilen bilgilere göre, karar tasarısında Sudan'a yaptırım tehditleri yer alıyor ve Hartum hükümetinden Darfur bölgesinde binlerce insanın öldürülmesinden ya da yerlerinden edilmesinden sorumlu tutulan Arap milislerini silahsızlandırması isteniyor. 
     Sözcü Okabe, BM Genel Sekreteri Annan'ın, Darfur'da yerlerinden edilmiş sivillere yönelik saldırıların ve tecavüzlerin devam ettiğine dair gelen haberlerden 'ciddi endişe' duyduğunu belirtti. 
     Annan'ın 3 Temmuz'da ziyaret ettiği Batı Darfur'daki bir kampta milislerin uyguladığı baskıdan büyük rahatsızlık duyduğunu kaydeden Okabe, Annan'ın buradaki şiddet ve baskının durdurulması için gerekli önlemleri alması konusunda Sudan hükümetine çağrısını yenilediğini ifade etti. 
     
     LÜBNAN VE GÜRCİSTAN 
     Öte yandan, Okabe, BM Güvenlik Konseyi'nin bugün yaptığı oturumlarda Lübnan'daki duruma ve Gürcistan'ın Abhazya bölgesindeki gerilime dair iki raporu görüştüğünü ve Lübnan'daki BM Geçici Barış Gücü ile Gürcistan'da görev yapan İzleme Misyonu'nun görev sürelerini altı ay süreyle uzattığını söyledi. 
     
</TEXT>
</DOC>
