<DOC>
<DOCNO> 275808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/spo06.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun çivisi çıkmış 
</HEADLINE>
<TEXT>


Ulusoy döneminde yapılan bir anket, içler acısı halimizi gözler önüne serdi. Futbol adamları ve spor yazarları arasındaki ankette, futbolda adalete ve şeffaflığa inananların oranı yüzde 20'lerde kaldı 

CEMAL ERSEN 


Rafa kaldırıldı 
HALUK Ulusoy döneminde yaptırılan, ancak sonuçları olumsuz çıkınca kamuoyundan gizlenen anket, Türk futbolunun içler acısı halini ve federasyonun inandırıcılığının kalmadığı gerçeğini ortaya koydu. Futbolu yönetenlere, unsurlarına, dürüstlüğe, sportmenliğe, doğruluğa, fair-play'e, adalete ve şeffaflığa inananların oranının yüzde 20'leri aşmadığı saptandı. Anketin, genel kurul öncesi tepki çekmemek için rafa kaldırıldığı belirlendi. 

'Anketler yapılacak' 
TÜRKİYE Etik Değerler Merkezi tarafından 5 Nisan - 11 Haziran'da yaptırılan, "Türk futbolunda etik uygulamalar için yol haritası" başlıklı anketi değerlendiren Futbol Federasyonu Başkanı Levent Bıçakçı, "Ülkemizde insanlar futbolun yönetimine ve etik değerlerine olumsuz yaklaşıyorlar" dedi. İlki gizlenen bu anketlerin belirli periyodlarla devam edeceğini söyleyen Bıçakçı, "Bu bizim için otokontrol mekanizması olacak" diye konuştu 

137 kişi katıldı 
TÜRK futbolunun etik değerlerini olumsuz yönde etkileyen unsurlar sıralamasında, "spor medyasının taraflı yaklaşımı" dikkat çekerken, yöneticilerin popülist yaklaşımı, futbolcu ve teknik adamların fair - play dışı davranışları yer aldı. Ankette hakem kararlarının değerlendirmesiyle ilgili programların etik kaliteye olumsuz etki yaptığı sonucu da ortaya çıktı. Anket 6 kentte, 137 futbol adamı ve spor yazarı arasında yapıldı. 

TEDMER anketinden çıkan oranlar 
DOĞRULUK Olumlu yüzde 20, Olumsuz yüzde 80 
DÜRÜSTLÜK Olumlu yüzde 16, Olumsuz yüzde 84 
ADİL OLMAK Olumlu yüzde 21, Olumsuz yüzde 79 
SPORTMENLİK Olumlu yüzde 24, Olumsuz yüzde 76 
ŞEFFAFLIK Olumlu yüzde 20, Olumsuz yüzde 80 
ULUSLARARASI SPORTİF BAŞARI Olumlu yüzde 58, Olumsuz yüzde 11, kararsız yüzde 33 
KURUMSALLAŞMA Olumlu yüzde 31, Olumsuz yüzde 34, kararsız yüzde 35 
VERİMLİLİK-KALİTE Olumlu yüzde 27, Olumsuz yüzde 29, kararsız yüzde 44 
FAİR-PLAY Olumlu yüzde 27, Olumsuz yüzde 73 


</TEXT>
</DOC>
