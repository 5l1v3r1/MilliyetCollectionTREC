<DOC>
<DOCNO> 285451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy21.html </URL>
<DATE> 2004/11/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Org. Başbuğ'dan Yunanistan'ın iddialarına sert yanıt .. 
</HEADLINE>
<TEXT>

     Genelkurmay 2. Başkanı Orgeneral İlker Başbuğ, Yunanistan'ın, Türkiye'nin Ege'deki uçuşlarını artırdığına yönelik iddialarının gerçekleri yansıtmadığını belirterek, ''icra edilen görevler itibarıyla olağan dışı bir faaliyette bulunulmamaktadır. Üstelik Yunanistan'ın Ege'deki uçuşlarının Türkiye'den çok daha fazla olduğunu vurgulamak isteriz'' dedi. 
     Orgeneral Başbuğ, Genelkurmay Karargahı'nda düzenlediği basını bilgilendirme toplantısında, gündemdeki konulara ve tartışmalara bakıldığında bu tür düzenli toplantıların önemini ve gereğini bir kez daha fark etmiş olduklarını, son toplantıdan bu yana geçen süreçte Türkiye'yi yakından ilgilendiren çok önemli bazı gelişmelere yaşandığını, kendi sorumluluk alanlarında bulunan ve TSK'yı doğrudan ilgilendiren konulara ilişkin görüşlerini paylaşmak istediklerini belirtti. 
     Konuşmasının ilk bölümünde, Ege'deki faaliyetlere ilişkin Yunanistan tarafından gündeme getirilen iddialar hakkında bilgi veren Orgeneral Başbuğ, şöyle devam etti 
     ''Bilindiği gibi geçtiğimiz Ağustos ve Eylül aylarında Yunanistan'da yapılan olimpiyatlara iyi niyet kanıtı olarak Türkiye, Ege'deki planlı tatbikatlarını iptal etmiş ve olağan uçuş faaliyetlerini asgari seviyeye indirmiştir. Olimpiyatların sonunda ise kendisi için vazgeçilmez olan Ege'deki hak ve menfaatleri doğrultusunda her zaman düzenli olarak yapageldiği uçuş faaliyetlerini sürdürmeye devam etmiştir. 
     Ancak Yunanistan, Türkiye'nin olimpiyatlar sonrası olağan uçuş faaliyetlerine dönmesinden rahatsızlık duymuş ve Eylül-Ekim 2004 aylarındaki uçuşlarımız normalin altında gerçekleşmesine rağmen, olimpiyatların yapıldığı Ağustos ayını baz alarak uçuşlarımızın arttığını iddia etmiştir. Yunanistan'ın, Türkiye'nin Ege'deki uçuşlarını artırdığına yönelik iddiaları gerçekleri yansıtmamakta ve icra edilen görevler itibarıyla olağan dışı bir faaliyette bulunulmamaktadır. Üstelik Yunanistan'ın Ege'deki uçuşlarının Türkiye'den çok daha fazla olduğunu vurgulamak isteriz. 
     Yunanistan'ın, Kardak Bölgesinde Sahil Güvenlik Komutanlığımıza bağlı gemilerin her gün faaliyette bulunduğuna ilişkin iddiaları konusunda ise az önce ifade ettiğimiz hususlar geçerlidir. Kardak Bölgesinde hava durumunun uygun olduğu her durumda Sahil Güvenlik Komutanlığımıza bağlı gemilerce olağan keşif karakol ve gözetleme faaliyetleri devam etmektedir. Burada da Yunanistan tarafından iddia edildiği gibi yoğun bir gemi faaliyeti bulunmamaktadır. 
     Sonuç olarak, Ege hava sahasında ve Kardak bölgesinde Türkiye'nin yoğun faaliyetlerde bulunduğuna dair Yunanistan tarafından öne sürülen iddialar gerçekleri yansıtmamakta, Notam ihlalleri argümanı da gerçek esaslara dayanmamaktadır. Bu vesileyle, Yunanistan'ın Ege uluslararası hava sahalarını da kapsayan ve uluslararası hava ve deniz sahalarını kullanmak isteyen ülkelere tahditler koyan bütün yıl notamlanmış tatbikat sahaları tesis ettiğini de vurgulamamız gerekir.'' 
     
     KERKÜK 

     Genelkurmay 2. Başkanı Orgeneral İlker Başbuğ, ''Kerkük'ün demografik yapısını değiştirmeye yönelik faaliyetler tarafımızdan dikkatle izlenmektedir'' dedi. 
     Orgeneral Başbuğ, Genelkurmay Karargahı'ndaki basını bilgilendirme toplantısında Irak'taki gelişmeler hakkında bilgi verirken, 2004 Ekim ayında Irak'ta yapılması planlanan nüfus sayımının iptal edildiğini belirtti. Orgeneral Başbuğ, şunları söyledi 
     ''İptalin nedenlerini, sağlıklı bir nüfus sayımı için gerekli ortamın oluşmaması ve bazı grupların nüfus sayımından istedikleri sonucu elde edemeyeceklerini düşünmeleri olarak değerlendirmekteyiz. Seçim 2005 Ocak ayı içinde planlanmakla birlikte ihtimal olarak daha ileri bir tarihe de ertelenebilir. 
     Oluşacak Meclis, Irak Anayasası'nı hazırlayacağı için seçim önem kazanmaktadır. Güvenliğin sağlanamadığı yerlerde seçimlerin yapılmaması ihtimali olduğu ABD ve Irak makamlarınca ifade edilmiştir. Bu konu istismara açıktır. Bazı bölgelerde seçimin yapılmasının maksatlı olarak engellenebileceğini de değerlendirmekteyiz. 
     Irak güvenlik güçlerinin yapılandırılması konusuna gelince, 340 bin kişilik Irak Güvenlik Gücünün tamamının operasyonel olacağı tarih Mart 2005 olarak planlanmıştır. Bu gücün yapılandırılmasında, etnik grupların nüfusları oranında temsilinin önemine inanılmaktadır. Bu konuda endişeler mevcuttur. Geçici Anayasa'ya göre lağvedilmesi öngörülen Peşmerge Gücü ve Mehdi Ordusu gibi unsurların silahsızlandırılmaları da henüz sağlanamamıştır.'' Irak Güvenlik Gücünü eğitmek amacıyla bünyesinde iki Türk subayının da bulunduğu bir NATO Koordinasyon Timi'nin Bağdat'ta görevlendirildiğini belirten Orgeneral Başbuğ, şöyle devam etti 
     ''Koalisyon ve İstikrar Gücünün durumuna ilişkin olarak kısaca şunları söyleyebiliriz Irak'ta halen 29 ülkeden yaklaşık olarak 155 bin personel bulunmaktadır. Bu gücün takriben 135 bini ABD personelidir. Son dönemde bazı ülkeler Irak'tan askerini geri çekmiştir. Bazılarının ise seçimlerin yapılmasını müteakip askerlerini geri çekme niyetinde oldukları bilinmektedir. ABD'nin seçim için Irak'a ilave birlik göndermeyi planladığı çeşitli kaynaklarca ifade edilmektedir. 
     Irak'ta devam eden ve tarafımızdan dikkatle izlenen diğer bir konu da Kerkük'ün demografik yapısını değiştirmeye yönelik faaliyetlerdir. Irak Geçici Yasası'nın 58. maddesi ile 1976 yılında Saddam Hüseyin tarafından değiştirilen Kerkük'ün demografik yapısının, o yıllardaki demografik durumuna dönüştürülmesine olanak tanınmaktadır. Ancak buradaki sorun, değişikliğin bu çerçevede yapılmamasıdır. Bunun ana nedeni ise, Kerkük'ün geleceğinin Kerkük halkı tarafından tayin edilmesi ihtimalinin, Irak Kürtleri tarafından fırsata dönüştürülme düşüncesidir. Ancak Irak Geçici Yasası'nın 53. maddesinde öngörülen durum dışına çıkılarak, Kerkük'ün bölgedeki olası federe devletlerden birinin içine dahil edilmesine bu yasa olanak tanımamaktadır.'' 
     
</TEXT>
</DOC>
