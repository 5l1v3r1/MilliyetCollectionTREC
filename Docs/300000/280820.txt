<DOC>
<DOCNO> 280820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur60.html </URL>
<DATE> 2005/03/15/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Sahte tüplere dikkat... Jandarmaya sahte tüp satmak isterken yakalandı 
</HEADLINE>
<TEXT>

     Çorum'da İl Jandarma Komutanlığı'nın mutfak kısmında kullanılmak üzere getirtilen tüp, yapılan inceleme sonucu sahte çıktı. Bunun üzerine tüpün alındığı işyerinde yapılan aramada, ele geçirilen 144 adet dolu, 228 adet boş tüp incelemeye alındı. 
     AA muhabirinin aldığı bilgiye göre, İl Jandarma Komutanlığı'nın mutfak bölümünde kullanılmak üzere, Çorum Organize Sanayi Bölgesi'nde bulunan bir işyerinden tüp alındı. Mutfakta kullanılmaya başlanan tüpün önceki tüplere oranla daha hafif gelmesi üzerine inceleme başlatıldı. 
     Yapılan incelemede, 45 kilogram ağırlığında gelmesi gereken tüp, 30 kilogram çıktı. Bunun üzerine jandarma ekipleriyle, İl Emniyet Müdürlüğü'ne bağlı polisler, Organize Sanayi Bölgesi'nde bulunan tüpün alındığı işyerine baskın düzenledi. 
     İşyerinde yapılan aramada, çeşitli cins ve ebatta 144 adet dolu, 289 adet boş tüp ile bu tüpleri doldurmaya yarayan aparat ve tüplerin kapaklarında kullanılan hologramlar ele geçirildi. 
     Yetkililer, işyeri sahibi Serdar Ç'nin gözaltına alındığını ve tüplerin sahte olup olmadığının tespiti için çalışma başlatıldığını kaydettiler. 
     
</TEXT>
</DOC>
