<DOC>
<DOCNO> 287776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy20.html </URL>
<DATE> 2004/11/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kadıköy Meydanı'nda çelenk polemiği... 
</HEADLINE>
<TEXT>

     AK Parti Kadıköy İlçe Başkanı İbrahim Abamor, Kadıköy'deki 10 Kasım Atatürk'ü anma töreninin ardından ''Ak Parti çelengi bulunmadığı'' gerekçesiyle partisine tepki gösterilmesine ilişkin, ''Trafikte geciken çelenk aracımızın tören alanına gecikmeli gelmesini fırsat bilerek olayı provoke eden siyasi parti temsilcilerini kınıyoruz'' dedi. 
     Abamor, olaya ilişkin yaptığı yazılı açıklamada, AK Parti'yi temsilen yetkililerin tören alanında bulunduğunu, ancak çelengin trafik nedeniyle gecikmeli olarak geldiğini vurgulayarak, şunları kaydetti 
     ''Ulu Önder Mustafa Kemal Atatürk'ü anma törenine, İlçe Kaymakamımızın bilgisi dahilinde, ilçe teşkilatımızı temsilen üyelerimiz, Kadıköy Belediye Meclisi üyelerimiz, İl Genel Meclisi adayımız, Kadın Kolları temsilcimiz ve Grup Başkan Vekilimiz katılmış olmasına rağmen, trafikte geciken çelenk aracımızın tören alanına gecikmeli gelmesini fırsat bilerek olayı provoke eden siyasi parti temsilcilerinin, partimiz ve hükümetimiz aleyhine slogan atmalarını ve elde olmayan bu aksiliği siyasi ranta dönüştürme çalışmalarını, Atatürk'ün manevi şahsiyetine yapılmış bir saygısızlık olarak değerlendiriyor ve kınıyoruz. 
     AK Parti Kadıköy İlçe Teşkilatı'nın ve tüm AK Parti mensuplarının Cumhuriyetimizin değerlerine, Yüce Atatürk'ün manevi şahsiyetine, ilke ve inkılaplarına gönülden bağlı olduğunu, bu vesileyle bir kez daha belirtmeyi görev sayıyoruz.'' Abamor, ''ayrıca çelenklerinin tören alanına protestolar sırasında ulaştığını, ancak provokasyonun artmaması için kenarda tutulduğunu ve anıta getirilmediğini'' bildirdi. 
     Kadıköy İskele Meydanı'ndaki Atatürk Anıtı'nda yapılan 10 Kasım Atatürk'ü anma töreninin ardından AK Parti, ''çelengi olmadığı'' gerekçesiyle bir grup CHP ve MHP'li tarafından protesto edilmişti. 

     
</TEXT>
</DOC>
