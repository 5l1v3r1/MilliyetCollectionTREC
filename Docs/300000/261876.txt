<DOC>
<DOCNO> 261876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonyas05.html </URL>
<DATE> 2004/08/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
'Öptürmem' dedi, yuhalandı .. 
</HEADLINE>
<TEXT>

     Emre SEDEF ve Metin KARAKUŞ - BABAESKİ Kırklareli DHA 
KIRKLARELİ'nin Babaeski İlçesi'nde verdiği konserde sahneye fırlayıp kendisini öpmek isteyenlere Beni kimse öpemez, sarılamaz' diyen Yıldız Tilbe, hayranları tarafından yuhalandı. 
     Babaeski 34'üncü Tarım Festivali etkinlikleri kapsamında festival alanında düzenlenen konserde sahneye önce Sefarad' grubu çıktı. Sefarad'ın söylediği şarkıların ardından Yıldız Tilbe'nin sahneye çıkmasıyla Babaeskililer daha da coştu. Tilbe'nin konserini yaklaşık 10 bin kişi izledi. 
     Konser sırasında Tilbe hayranlarının yarattığı izdiham görevlilere zor anlar yaşattı. Ünlü sanatçıya sarılmak isteyen hayranları güvenlik görevlileri güçlükle engelledi. Yıldız Tilbe sahnede ilk şarkısını söylerken kendisine sarılmak isteyen erkek bir hayranı sahneye atladı. Korumaların güçlükle engellediği genç sahneden aşağıya alınırken Tilbe, ''Oradan çıkıp üzerime atlarsanız olmaz. Ben şarkı söylemek istiyorum. Bana kimse sarılamaz, beni kimse öpemez tamam mı Böyle şeyler yapmayın öptürmeyeceğim'' dedi. Bunun üzerine ünlü sanatçının hayranları Tilbe'yi yuhalamaya başladı. Tilbe ise yuh seslerine göbek atarak karşılık verdi. Ortamın daha da gerginleşmesi üzerine sanatçı ''Kendimi öptürmüyorum çünkü doktorum izin vermiyor. Hadi bırakalım her şeyi eğlenelim'' diye konuştu. 
     Ortam sakinleştikten sonra sanatçı sevilen parçalarını Babaeskililer'le birlikte seslendirdi ve zaman zaman hayranlarını sahneye alarak onlarla birlikte göbek attı. 
     
</TEXT>
</DOC>
