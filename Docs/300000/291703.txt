<DOC>
<DOCNO> 291703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun34.html </URL>
<DATE> 2004/11/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ukrayna'da seçim gerginliği tırmanıyor, çatışma yaşanabilir 
</HEADLINE>
<TEXT>

     Ukrayna'da hafta sonunda yapılan seçimlerin ardından yaşanan gerginlik durulmak yerine tırmanmaya devam ediyor. Ukrayna'da Batı yanlısı muhalif lider Viktor Yuşçenko, iktidarı muhalefete karşı kaba güç kullanmaya hazırlanmakla suçladı. 
     Ukrayna Devlet Başkanı Leonid Kuçma ise, ülkedeki krizi çözüme kavuşturmak için şiddete başvurulmasını reddettiğini söyledi. 
     İnterfaks ajansının haberine göre, Ulusal Meclis toplantısında konuşan Kuçma, iyi düşünerek hareket edilmesi gerektiğini belirtti. 
     Leonid Kuçma, ''Devlet Başkanı olarak, güce dayanan her türlü eylemi kesinlikle reddediyorum'' dedi. 
     
     YUŞÇENKO POLİSLER EMİRLERİ UYGULAMASIN 

     Yuşçenko, güvenlik güçlerine hitaben yayınladığı mesajında, iktidarın kendilerine karşı kaba güç kullanmaya hazırlandığını belirterek, polis yetkililerini emirleri uygulamamaya çağırdı. 
     ''İktidar güç kullanmaya çalışarak halkı boyun eğmeye zorlamak istiyor. Bunu sizi kullanarak, sizin silahlarınızla yapmak istiyor'' diyen Yuşçenko, güvenlik güçleri yöneticilerini, kamu düzenini koruma sorumluluklarını yerine getirmeye ve trajediye engel olmaya çağırdığını belirtti. 
     Muhalif lider, mesajında, ''Emriniz altındaki tüm memurların halka karşı güç kullanmalarına engel olmalısınız'' ifadesini kullandı. 
     Batıdaki Lviv kentinde de onbinlerce kişi Yuşçenko'ya destek olmak için gösterileri sürdürüyor. 
     Muhalefetin simgesi haline gelen turuncu renkli flamalar ile Ukrayna bayrakları sallayan göstericiler, ''Yuşçenko devlet başkanımız'', ''Nazileri yendik, haydutları yeneceğiz'' diye slogan atıyorlar. 
     Bu kenteki gösterilere, Polonyalı öğrencilerin de katıldığı belirtiliyor. 
     Öte yandan, seçimi kazandığı açıklanan Rusya yanlısı Başbakan Viktor Yanukoviç'in kalesi kabul edilen Donetsk kentinde, Yanukoviç'e destek için düzenlenen gösteriye sadece bin kadar kişinin katıldığı haber veriliyor. 
     

     
</TEXT>
</DOC>
