<DOC>
<DOCNO> 284187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur61.html </URL>
<DATE> 2004/10/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Veli Göçer'in mimarına 6 kez cesa istemi... 
</HEADLINE>
<TEXT>

     Yalova Çınarcık'ta, 17 Ağustos 1999'da yaşanan depremde yıkılan, Veli Göçer'in müteahhitliğini yaptığı binaların bazılarının teknik uygulama sorumlusu olan mimar İsmet Kösebalaban'ın da Göçer gibi 6 kez cezalandırılması istendi. 
     Konya 2. Ağır Ceza Mahkemesi'nde görülen davanın duruşmasına, tutuklu sanık İsmet Kösebalaban, avukatı Sema Coşkuntuna katıldı. Hakkında gıyabi tutuklama kararı bulunan sanık Derya Birgin ise yakalanamadığı için duruşmaya getirilemedi. 
     Cumhuriyet Savcısı esas hakkındaki mütalaasında, Derya Birgin'in yakalanmadığı için davanın sürüncemede kalması nedeniyle, yargılamanın ayrı dosya üzerinden yürütülmesini ve Birgin'in gıyabi tutukluluk halinin devamını istedi. 
     Savcı, Kösebalaban'ın, daha önce haklarında aynı suçtan hüküm verilen Veli Göçer ve ortaklarının Yalova'da kurulu Veli Göçer Arsa Ofisi Kolektif Şirketi'nin ortağı ve teknik sorumlusu olduğunu, Yalova ve civarında inşaat ve emlak alanında faaliyette bulunduğunu söyledi. 
     Göçer ve arkadaşlarının, inşa ettikleri projeye dayalı olarak 6 adet yapı ruhsatı aldıklarını ifade eden Savcı, Yalova Çınarcık Çamlık ve Çınarcık Hanburnu mevkiindeki yıkılan binalarda toplam 195 kişinin öldüğünü söyledi. 
     
     6 KEZ CEZALANDIRILMASI İSTENDİ 
     İşçilik hataları, ruhsat ve projelerdeki eksiklik ve yanlışlar nedeniyle deprem bölgesinde, depreme dayanıklı olmayan kalitesiz malzeme kullanıp yapı kurallarına uymadığı için umumi bir tehlike ve tahribata sebep olan Kösebalaban'ın suçunun sabit bulunduğunu ifade eden savcı, Kösebalaban'ın eylemine uyan TCK 383 2-2, 31 ve 40'ıncı maddeleri gereğince 6 kez cezalandırılmasını istedi. 
     Sanık Avukatı Coşkuntuna, esas hakkında savunma yapabilmek için ek süre talep ederken, sağlık sorunları nedeniyle sanık Kösebalaban'ın da tahliyesini istedi. 
     Mahkeme, sanık Derya Birgin'in gıyabi tutukluluk halinin, Kösebalaban'ın da tutukluluk halinin devamına karar vererek duruşmayı erteledi. 
     Kösebalaban, tedbirsizlik ve dikkatsizlik sonucu birden fazla kişinin ölümüne neden olmak suçlarından yargılanıyor. 
     
</TEXT>
</DOC>
