<DOC>
<DOCNO> 268588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/ekonomi/eko10.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dericiler Kiev'de şov yaptı 
</HEADLINE>
<TEXT>


ÖZLEM BAY Kiev 

Ukrayna'nın başkenti Kiev'de düzenlenen Üçüncü Türk Deri Fuarı'na deri ve deri konfeksiyon ürünlerini sergilemek üzere 40 Türk firması katıldı. Bu yıl ilk kez düzenlenen Kiev Moda Fuarı'nda ise bay, bayan, çocuk giyim, spor giyim, triko örme ve abiye alt başlıklarında 55 hazır giyim firması Ukraynalı alıcılarla buluştu. Türkel Fuarcılık tarafından organize edilen ve bugün sona erecek her iki fuarı da önceki gün Devlet Bakanı Kürşad Tüzmen açtı. 
Tüzmen, burada yaptığı konuşmada Türk mallarının imajının yükseltilmesi gerektiğine dikkat çekerek, "Bir kere ihracat yapmakla bir yerlere varılmıyor. Altın yumurtlayan tavuğu kesmemek lazım. Kalitemizi ortaya koyarsak bu işi senelerce sürdürebiliriz" dedi. Türkel Fuarcılık Başkanı Korhan Yazgan da, "Ukrayna pazarındaki payımızı artırabilmenin yolu fuarlardan geçiyor" diye konuştu. 


</TEXT>
</DOC>
