<DOC>
<DOCNO> 265539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonyas06.html </URL>
<DATE> 2004/08/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Otomobil fiyatına köpek Yarışma birincisi kangal 20 milyar lira... 
</HEADLINE>
<TEXT>

     Sivas'ın Kangal İlçesi'nde düzenlenen 6. Uluslararası Kangal Çoban Köpeği Yarışması'nda kategorisinde birinci seçilen ''Kızıl'' adlı Kangal köpeği, sahibi tarafından 20 milyar liraya satışa çıkarıldı. 
     İlçede, 9-11 Temmuz 2004 tarihleri arasında gerçekleştirilen 6. Uluslararası Kangal Köpeği Festivali etkinlikleri kapsamında düzenlenen Kangal Çoban Köpeği Yarışması'nda, 12 ay üzeri yetişkinler kategorisinde birinci seçilen Kızıl'ın sahibi Fikret Kama, yarışmadan sonra 1.5 yaşındaki köpeğine olan talebin bir anda arttığını söyledi. 
     Kızıl'ın birçok özelliğe sahip olduğunu ve bu özellikleriyle yarışmada birinciliğe layık görüldüğünü ifade eden Kama, en son Ağrı'dan bir sürü sahibinin Kızıl için 15 milyar lira teklif ettiğini kaydetti. 
     Köpeğini 20 milyar liradan aşağıya satmayı düşünmediğini ifade eden Kama, ''Bu köpek büyük bir sürüyü tek başına idare eder. Kızıl'ın yer aldığı sürüde çobana ihtiyaç yoktur'' dedi. 
     
</TEXT>
</DOC>
