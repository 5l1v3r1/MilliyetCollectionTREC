<DOC>
<DOCNO> 286430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo18.html </URL>
<DATE> 2004/11/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Oktay Grubun en zor takımıyla oynadık, yendiğimiz için mutluyuz 
</HEADLINE>
<TEXT>

     Ligde üst üste aldığı 3 galibiyetin ardından UEFA Kupası 2. turu B Grubu'nda İspanya'nın Athletic Bilbao takımını da 3-1 yenen Beşiktaş'ta galibiyetin sevinci sürüyor. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, dünkü maçta grubun en zor takımıyla oynadıklarını belirterek, ''İyi mücadele ederek rakibimizi yendiğimiz için mutluyuz'' dedi. 
     Kıvanç Oktay, AA muhabirine yaptığı açıklamada, son haftalarda yakaladıkları çıkışı sürdüreceklerine inandığını belirterek, şunları söyledi 
     ''Bu çıkış beklediğimiz bir durumdu. Bizim beklemediğimiz, düşünülmeyen puan kayıplarıydı. Şimdi ligde bunları telafi etmeye çalışacağız. Bu başarıyı sürekli hale getirirsek hedefe ulaşırız. Ligde daha çok maç var. UEFA Kupası'nda da teknik direktörümüz Del Bosque ve bu takımla başarılı olacağız. Bu tempoda gidersek gruptan çıkarız. İnşallah daha yukarı seviyede başarılar elde edeceğiz.'' 
     
     AYNI EKİPLE BAŞARI 
     Kıvanç Oktay, ilk haftalarda kötü gidişattan dolayı çok eleştirildiklerini kaydederek, ''Takımın kötü gittiği dönemde ekibimizin arkasında durduk. Şimdi aynı ekiple başarılı oluyoruz'' dedi. 
     Oktay, kötü dönemde bile takımın arkasında durmanın sevincini yaşadıklarını vurgulayarak, şunları söyledi 
     ''Sevindiğim konulardan biri, ilk günden itibaren bazı ilkelerimizin arkasında durmuş olmamızdır. Çıkışımızın yaşandığı dönemde ne teknik direktörü, ne menajeri değiştirdik. Ayrıca ne yardımcı teknik adam, ne de futbolcuların kellesini aldık. Her şey aynı. Aynı Del Bosque, aynı menajer Tayfur Havutçu ve aynı futbolcular takımda yer alıyor. Kötü dönemde herkes birbirine inandı. Bu hayatın bütününde de böyle. İş hayatında, aile yaşamında ve futbolda aynı. Başındaki komutana güvendiğinde ve yanındaki arkadaşına inandığında başarı gelir.'' 
     
     ''TARAFTAR TAKIMI ATEŞLİYOR'' 
     Oktay, takıma büyük destek veren taraftarların da yaptıkları tezahüratlarla takımı ateşlediğini ifade etti. 
     Taraftarların takımı çok iyi motive ettiğini kaydeden Oktay, ''Takım taraftarların desteğiyle inanılmaz motive oluyor. Taraftarlar sustuğunda takım da yavaşlıyor. Bu iş ekip işi. Başkanın, teknik heyetin, futbolcuların ya da taraftarların tek başına yapacağı işler başarı için yetmez. Bütün olarak başarıya ulaşılır. Ekip kenetlendimi başarı geliyor'' diyerek sözlerini tamamladı. 
     
</TEXT>
</DOC>
