<DOC>
<DOCNO> 253470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/siyaset/siy01.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'ne 'ahret sorusu' tepkisi 
</HEADLINE>
<TEXT>


Dışişleri Bakanlığı'nın, personel alımında yapılan testte din sorusuna yer vermesine CHP'liler tepki gösterdi. CHP'li Öymen, "Test Anayasaya aykırı, soruşturma açılmalı" dedi 

UTKU ÇAKIRÖZER Ankara 


CHP, Dışişleri'nin personel alımında uyguladığı psikoloji testinde kişilerin dinsel tercihlerine ilişkin soruların yer almasını "Laiklik ilkesine aykırı" bulurken, psikologlar Türkiye ve dünyada sık kullanılan testin "inançları ölçmeye yönelik olmadığını" vurguladı. 
Dışişleri, açıklamasında testte dinle ilgili sorular yer aldığını doğrularken, soruların, "Minnesota Çok Yönlü Kişilik Envanteri" isimli 566 soruluk bir testin parçası olduğu ve testte "çiçek koleksiyonundan sofra adabına, şiir sevgisinden gazetecilik merakına" kadar farklı konularda sorular yer aldığı belirtildi. Soruların hazırlanmasında bakanlığın katkısı olmadığının belirtildiği açıklamada, testin 1998'den bu yana uygulandığı kaydedildi. 

CHP'den eleştiri 
CHP Genel Başkan Yardımcısı Onur Öymen, Milliyet'e "Kimse inançlarını açıklamaya zorlanamaz. Bu, Anayasa'ya aykırıdır. Bu testi uygulayan kişiler hakkında soruşturma açılmalıdır" dedi. 
Gazi Üniversitesi Psikiyatri Anabilim Dalı'ndan Uzman Psikolog Nursen Oral, Milliyet'e testle ilgili şu bilgileri verdi 
1930'larda bilim adamları Starke Hateway ile J.C.McKinney hazırladı ve ABD Ordusu'na asker alımında kullanıldı.Test Türkçeye 1980'lerde çevrilirken, din soruları da Müslümanlık ve Türk kültürüne uygun sorularla değiştirildi.Hastanelerde psikiyatri hastalarının değerlendirilmesi için kullanılan test özel- devlet kurumlarında da alınacak adayların kişilik özellikleri - psikiyatrik rahatsızlıklarının saptanması için kullanılıyor. Test, kişilerin inançlarını ölçmeye yönelik değil. Testi yapan uzman, raporunda kişinin soruları yanıtlarkenki tutumu ve "klinik ölçekler" ismi verilen 10 alt - ölçekte kişinin kişilik yapısında bozukluk olup olmadığına ilişkin depresyon, histeri, şizofren, paranoya, psikopatik sapma vs. bulguları ve değerlendirmesini yazıyor. 
Sınavda sorulardan bazıları ise şöyle 
Ahrete inanır mısınız Haftada kaç defa Kuran okursunuz Peygamberin gökyüzüne çıktığına inanır mısınız 


</TEXT>
</DOC>
