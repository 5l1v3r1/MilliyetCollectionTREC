<DOC>
<DOCNO> 252548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas12.html </URL>
<DATE> 2004/07/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sıcakzede olmayın... 
</HEADLINE>
<TEXT>

     Bayındır Hastanesi İç Hastalıkları Bölüm Başkanı Prof. Dr. Mustafa Artvinli, artan sıcaklık ve neme dikkat çekerek, özellikle saat 11.00-14.00 arası güneş altında uzun süre kalınmaması, hafif ve açık renkli giysiler giyilmesi ve ağır işler ile spor yapılmaması konusunda uyarılarda bulundu. 
     Prof. Dr. Artvinli, A.A muhabirine yaptığı açıklamada, sıcaklık ve nem oranının artmasının vücutta ısı birikimine, bunun da ısı artışına bağlı hastalıkların gelişmesine neden olduğunu söyledi. 
     Bu hastalıkları, ''cilt yanıkları'', ''cilt kanserleri'', ''sıcak yorgunluğu'', ''sıcak bitkinliği'' ve ''sıcak çarpması'' olarak sıralayan Prof. Dr. Artvinli, ciddi cilt yanıkları için mutlaka bir sağlık yardımı alınması gerektiğini ifade etti. 
     Sıcak yorgunluğunun, halsizlik, bitkinlik, baş dönmesi, bulantı, bazen kusma, cildin nemli, soğuk ve soluk olması, alın ve yüzde terleme, solunum sayısında artma şeklinde kendini gösterdiğini anlatan Prof. Dr. Artvinli, ''Bu kişiler serin bir yere alınmalı, kusması yoksa ve içebiliyorsa birkaç yudum soğuk su içirilmeli, üzerindeki elbiseleri çıkarılıp başı ve vücudu ıslak bir süngerle veya bezle ıslatılmalıdır. Hasta düzelmiyor ve durumu kötüye gidiyorsa bir sağlık merkezine götürülmelidir'' diye konuştu. 
     Sıcak çarpması belirtilerini de ''yüksek ateş, çarpıntı, sık ve yüzeysel solunum, ciltte sıcaklık, kuruluk ve kırmızılık, hareketlerde azalma veya garip davranışlar, şiddetli başağrısı yakınması, bulantı, kusma ve şuur kaybı'' olarak sıralayan Prof. Dr. Artvinli, şunları kaydetti 
     ''Sıcak çarpmasına uğradığı düşünülen bir hasta, serin bir yere yatırılmalı, bütün giysileri çıkarılmalı, başı ve özellikle vücudun koltuk altı, kasıklar gibi kıvrım yerlerine buzlu su ile ıslatılmış kompresler koyulmalı ve bunlar sık sık değiştirilmeli. Varsa hasta bir vantilatör veya bir yelpaze ile havalandırılmalı. Kusması yok ve içebiliyorsa soğuk su içirilmeli ve en kısa zamanda bir sağlık merkezine götürülmeli.'' 
     
     GENEL ÖNERİLER... 
     Prof.Dr. Mustafa Artvinli, sıcak, nem ve ultraviyole ışınlarının zararlı etkilerinden korunmak için de şu önerilerde bulundu 
     ''Güneş altında özellikle sıcağın yoğun olduğu dönemlerde, saat 11.00-14.00 arası uzun süre kalınmamalı, gölge tercih edilmeli. Baş, şapka ile kapatılmalı. Pamuklu beyaz veya açık renkli, ince ve hafif giysiler giyilmeli, gözlerin korunması için güneş gözlüğü takılmalıdır. Sıcak ve rutubetin yoğun olduğu saatlerde ağır işler ve spor yapılmamalı. Mutlaka ihtiyacın üzerinde sıvı içilmeli. İdrarın azalması ve koyulaşması su ihtiyacı olduğunun belirtisidir. Alkol ve kafein, idrar artışı ve sıvı kaybı yaptığı için sıcak saatlerde içilmemeli.'' 
     
</TEXT>
</DOC>
