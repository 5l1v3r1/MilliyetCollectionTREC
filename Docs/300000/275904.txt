<DOC>
<DOCNO> 275904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko16.html </URL>
<DATE> 2004/09/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Antalya'dan bir öneri Kumarhaneler sıkı denetimle yeniden açılsın 
</HEADLINE>
<TEXT>

     Antalya Ticaret ve Sanayi Odası Başkanı Kemal Özgen, Antalya'da da kumarhaneler bölgesi yapılması gerektiğini bildirdi. 
     Özgen, bir dönem Türkiye'de ve turizm bölgelerinde casinoların bulunduğunu, o dönemlerde özellikle İsrailli turistlerin Türkiye'ye daha fazla geldiğini söyledi. 
     Casinoların kapatılmasıyla İsrailli turistlerin de başka ülkelere gittiğini belirten Özgen, sıkı bir denetimle yeniden kumarhanelerin açılması gerektiğini ifade etti. 
     Kumarhanelere Türk vatandaşlarının alınmamasını isteyen Özgen, turizm tahsis alanları gibi casinoların da tahsisli verilerek büyük miktarlarda devletin para kazanılabileceğini öne sürdü. Özgen, şöyle konuştu 
     ''Casinolar yeniden gündeme getirilmeli. Nasıl Las Vegas'ta özel kumarhane bölgeleri varsa, Türkiye'de de böyle casino alanları yapılabilir. Serbest bölgeler gibi casino bölgeleri de kurulabilir. Devlet, turistik tesislere sağladığı tahsisler gibi casinoları da tahsisle yapabilir. Tabi, bu casino sayısı da sınırlı yapılmalı. Devlet böylece büyük bir vergi geliri sağlayabilir. Ülkeye para girişi olur. Ama devlet sıkı bir denetim yapmalıdır. Casino tahsisleri de en az 1 milyar dolara yapılmalıdır.'' Casinoların açılması ve tahsisi yapılması halinde en uygun ve en iyi bölgenin Antalya olacağını anlatan Özgen, ''Las Vegas'ta nasıl kumarhaneler bölgesi varsa, Antalya'da da casinolar bölgesi yapılmalı'' dedi. 
     
</TEXT>
</DOC>
