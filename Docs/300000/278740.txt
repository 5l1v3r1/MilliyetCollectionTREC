<DOC>
<DOCNO> 278740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur05.html </URL>
<DATE> 2004/10/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bin Ladin yüzünden adını değiştirdi... 
</HEADLINE>
<TEXT>

     Birinci adı terörist Bin Ladin ile benzeşen Kızılcahamamlı Üsame Çimen adını Mustafa Murat olarak değiştirdi. 
     Ankara'nın Batıkent semtinde yaşayan 9 yaşındaki Kızılcahamamlı Üsame Çimen, çevresi tarafından ''Bin Ladin'' diye çağrılmasından dolayı ''cemiyet içine çıkamadığı'' gerekçesiyle mahkemeye başvurarak, adını Mustafa Murat olarak değiştirdi. 
     Üsame'ye velayeten annesi ve babasının 25. Asliye Hukuk Mahkemesi'ne açtığı davanın dilekçesinde, 1995 yılında doğan çocuklarına Üsame adını verdiklerini belirttiler. 
     Çocuklarının yaşamının New York'taki Dünya Ticaret Merkezi'nin ikiz kulelerine 11 Eyül 2001 tarihinde gerçekleştirilen saldırıdan sonra değiştiğini belirten anne ve baba, çevrelerinin çocuklarına ''Bin Ladin'' diye hitap ettiğini ve bunun kendilerinde terörü çağrıştırdığını ifade ettiler. 
     Üsame'ye, ''Bin Ladin'' şeklinde hitapta bulunulmasının ve yakıştırma yapılmasının çocuklarının moralini bozduğunu kaydeden anne ve baba dilekçelerinde, ''Oğlumuz artık arkadaşları arasına ve cemiyet içine çıkamaz hale geldi'' dedi. Çimen çifti, oğulları Üsame'nin adının ''Mustafa Murat'' olarak değiştirilmesini talep ettiler. 
     Ankara 25. Asliye Hukuk Mahkemesi, yapılan duruşmada, nüfus temsilcisinin, adın değiştirilmesinde engel olmadığını bildirmesi üzerine, davacıların talebini kabul ederek, Üsame'nin adını ''Mustafa Murat'' olarak değiştirdi. 
     
</TEXT>
</DOC>
