<DOC>
<DOCNO> 279888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/dunya/dun01.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahudileri kollama yasası 
</HEADLINE>
<TEXT>


Kongre'nin kabul ettiği yeni yasa, ABD Dışişleri Bakanlığı'ndan dünyanın bütün ülkelerindeki Yahudi düşmanı girişimleri yıllık olarak rapor etmesini istiyor 

YASEMİN ÇONGAR Washington 


ABD Dışişleri Bakanlığı, bundan böyle dünyanın bütün ülkelerinde Yahudi düşmanlığını anti - Semitizm yansıtan politika, uygulama, eylem, girişim ve yayınları düzenli olarak izleyecek ve bunları yıllık raporlarına yansıtacak. Bakanlık ayrıca, "Anti - Semitizm" konusunda uzmanlaşacak yeni bir büro kuracak ve bu büro, bizzat Dışişleri Bakanı tarafından atanacak "Anti - Semitizm'i İzleme ve Mücadele Özel Temsilcisi" sıfatlı bir yetkili tarafından yönetilecek. 
ABD Kongresi'nin kabul ettiği yeni yasa, "Dünya Çapında Anti - Semitizm Eylemleri Konusunda Rapor Talebi Yasası" başlığını taşıyor ve özünde, Dışişleri Bakanlığı'nın yayımladığı 2 ayrı raporda Yahudi düşmanlığının özel bir kategori olarak yer almasını karara bağlıyor. 

Gerekçe, Neve Şalom 
Yeni yasaya göre, ABD Dışişleri Bakanlığı'nın her yıl düzenli olarak ayrı ayrı yayımladığı "İnsan Hakları" ve "Dinsel Özgürlük" raporlarında bundan böyle, Yahudi düşmanlığı içeren girişimler de ayrı bir ihlal başlığı olarak irdelenecek. 
ABD'nin, Fransa başta olmak üzere bir dizi Avrupa ülkesi, Ortadoğu ve Güney Asya'da Yahudi düşmanlığının tırmanmasından duyduğu kaygıyı yansıtan yasanın gerekçe bölümünde, 15 Kasım 2003'te İstanbul'da 24 kişinin ölümüne yol açan sinagog saldırılarına da değinildi. 
Yeni yasa, "Yahudilerin okul, sinagog ve kurumlarına yönelik saldırılar resmi belgelerde ve medyada Yahudi düşmanlığını kışkırtan ifadeler bu tür eylem ve yayınlar karşısında ilgili ülke hükümetinin tutumu Yahudilerin ibadet özgürlüğü okullarda Yahudi düşmanlığının nasıl ele alındığı" gibi konuların izlenmesini istiyor. 


</TEXT>
</DOC>
