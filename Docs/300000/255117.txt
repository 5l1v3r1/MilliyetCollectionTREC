<DOC>
<DOCNO> 255117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy32.html </URL>
<DATE> 2004/07/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Sarıgül Biz engelleri aşa aşa geliriz, her türlü engele açığız 
</HEADLINE>
<TEXT>

     Şişli Belediye Başkanı Mustafa Sarıgül, ''Biz engelleri aşa aşa geliriz. Her türlü engele açığız. Hiç kimse engel çıkaramaz. Ben 30 yıldır Türk siyasi yaşamının huzurunda ve önündeyim'' dedi. 
     Sarıgül, Kayseri'den İstanbul'a gelişinde Atatürk Havalimanı'nda gazetecilerin sorularını yanıtladı. 
     ''Kendisine yönelik eleştirileri nasıl değerlendirdiği'' sorulan Sarıgül, demokrasilerde her zaman eleştiri ve özeleştirinin olacağını ifade ederek, ''Ben bireysel eleştirilere cevap vermiyorum. Benim için önemli olan halkın gücüdür. Bu mücadele, Mustafa Sarıgül'ün mücadelesi değil, CHP'nin tek başına iktidara gelme mücadelesidir. Sarıgül, asla makam ve mevki hırsında koşmaz. Benim CHP'ye borcum var. Doğdum CHP'liyim, ölene kadar CHP'liyim'' diye konuştu. 
     Sarıgül, CHP'nin bugün iktidar olması gerektiğini kaydederek, şöyle konuştu 
     ''54 yıldır tek başımıza iktidar olamamışız. Bir seçim daha iktidar olamazsak 60 yıllık süre geçiyor. Her CHP'linin durumdan vazife çıkarması gerek. Demek ki bir yerlerde hata yapılıyor. Hata varsa, bu hatayı telafi edip, tek başımıza iktidar olma zamanının geldiğini kanıtlamamız lazım. Bunun için gönülleri fethetmek lazım. 
     Biz engelleri aşa aşa geliriz. Her türlü engele açığız. Hiç kimse engel çıkaramaz. Ben 30 yıldır Türk siyasi yaşamının huzurunda ve önündeyim.'' 
     
     2 MİLLETVEKİLİNİN AK PARTİ'YE GEÇMESİ 
     ''CHP'den istifa eden 2 milletvekilinin AK Parti'ye geçmelerini nasıl değerlendirdiği'' sorulan Sarıgül, şunları kaydetti 
     ''Çok önemli bir konu. İlkesiz ve tutarsız olanlar, gönüllerinde ve kalplerinde ilke ve prensiplerle yola çıkmayanlar, koltuk ve bireysel çıkar peşinde koşanlar, oradan oraya giderler. Ama onların sonu hüsran olur. Tutarlı ve ilkeli olmak lazım. O milletvekillerimizi 1.5 yıl önce bulup onlara görev veren ve onları CHP'nin 6 oku altında seçime sokanlara, Bu arkadaşları çok mu aradınız demek lazım. CHP'de milletvekili çok değerli isimler var. O isimler kıyıda, köşede partimize emek harcayan yüzlerce partili varken, bu arkadaşları nasıl buldunuz, hangi anlayışla bu arkadaşları getirdiniz diye onlara görev verenlere sormak lazım.'' Sarıgül, ''CHP Genel Başkanı Deniz Baykal'ın halktan koptuğunu düşünüyor musunuz '' sorusu üzerine, ''Ben genel başkanımızla ilgili bir şey söyleme durumunda değilim. Benim genel başkanımıza her zaman saygım ve sevgim sonsuzdur. Benim görevim, bütün CHP'lileri, yurttaşları toparlamak, ANAP, DYP, MHP, AK Partili kim varsa, ulusal birlikten, çağdaş Türkiye'den yana olan, laik Türkiye Cumhuriyeti'ni savunan kim varsa, herkesle beraber olup CHP'yi büyütmek'' dedi. 
     
</TEXT>
</DOC>
