<DOC>
<DOCNO> 278404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy04.html </URL>
<DATE> 2004/10/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çamuroğlu Aleviler azınlık tanımını hakaret görür 
</HEADLINE>
<TEXT>

     Alevi kesiminin önde gelen isimlerinden DYP Genel Başkan Yardımcısı Reha Çamuroğlu, AB İlerleme Raporu'nda Aleviler'den "azınlık" olarak söz edilmesine sert tepki gösterdi. 
     Çamuroğlu, ANKA'ya yaptığı açıklamada, "AB herhalde burada farklı bir şeyden bahsetmek istiyor. Sosyal, siyasal ve dinsel azınlıktan, Türkiye'nin daha az sahibi olmaktan, ikincil olmaktan bahsediyorsa Aleviler bu değildir. Diğer Türkiye Cumhuriyeti vatandaşları kadar Türkiye'nin sahibidirler. Eşit ve eşdeğer olarak sahibidirler" diye konuştu. 
     Bazı sorunlar olduğunu, bunların Türkiye sınırları içinde çözüleceğini bildiren Çamuroğlu, "Bu tür yaklaşımlar eğer başka niyetler barındırmıyorsa Türkiye'yi ve Alevileri tanımamaktan kaynaklanıyor diye düşünüyorum" dedi. 
     Reaha Çamuroğlu, Aleviler'in de Türkiye'de Lozan'la tanınmış azınlıklar dışında bir azınlık kavramını meşru göreceklerini sanmadığını söyledi. Çamuroğlu, "Ben bu cemaatin içindeki biri olarak Aleviler'in ulusal kimlik ve ulusal birlik konusunda hassas olduklarını bilirim ve bunu söylerim" dedi. 
     Çamuroğlu, raporda yer alan azınlık kavramını değerlendirirken, şunları söyledi 
     "Aleviler kendilerini bu ülkede azınlık terimiyle tanımlanmaya başladıkları zaman hakarete uğramış olarak görürler kendilerini. Avrupa Birliği kime sordu, kime danıştı. 
     Dışardan tanımlamalar, kategorizasyonlar gündeme getirilir, dayatılırsa bu ülkenin birliğini ve toplumsal huzurunu bozar." 
     
</TEXT>
</DOC>
