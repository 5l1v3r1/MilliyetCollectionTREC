<DOC>
<DOCNO> 261215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur37.html </URL>
<DATE> 2004/08/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Boğazdan elektrik üretme projesi yetersiz çıktı 
</HEADLINE>
<TEXT>

     Çanakkale Boğazı'ndaki akıntıdan yararlanılarak, elektrik üretilmesini amaçlayan projenin, Avrupa Birliği AB tarafından yetersiz bulunduğu bildirildi. 
     Çanakkale Onsekiz Mart Üniversitesi ÇOMÜ öğretim üyeleri Prof. Dr. Osman Demircan, Prof. Dr. Edwin Budding ile İngiltere'den Prof. Dr. Paul Kalaghan ve Türkiye'deki çeşitli üniversitelerden 10 bilim adamının bulunduğu kurul, Çanakkale Boğazı'ndaki akıntıdan yararlanarak elektrik üretmek amacıyla bir proje hazırladı. Proje, AB tarafından yetersiz bulundu. 
     ÇOMÜ Öğreti Üyesi Prof. Dr. Osman Demircan, yaptığı yazılı açıklamada, yaklaşık 4 ay incelenen proje için değerlendirme raporu geldiğini bildirdi. 
     Projenin yöre için faydalı ve ilginç bulunduğunu belirten Prof. Dr. Demircan, ''Projemiz AB için bilim ve teknolojide yeni bir açılım getirmeyeceği düşüncesiyle desteklenmeye değer görülmedi'' dedi. 
     5 hakem tarafından incelenen projeye 4 üzerinden 2.2 puan verildiğini ifade eden Demircan, aynı projenin Devlet Planlama Teşkilatı'na DPT sunulduğunu belirterek, şunları kaydetti 
     ''Avrupa Birliği'ne gönderilen projeyi, DPT'ye de gönderdik. Buradan henüz bir sonuç alamadık. Eğer DPT projemize destek verirse, boğazlardan enerji üretimi çalışmaları resmen başlamış olacaktır. Bu iş için 1 milyon dolar destek bekliyoruz.'' 
     
     BOĞAZDAN ELEKTRİK ÜRETME PROJESİ 
     Boğazdan elektrik üretme projesine göre, boğazda farklı noktalarda, sıcaklık, yoğunluk ve akıntı hızı gibi faktörler düzenli olarak ölçülecek. Bu değerler incelenerek enerji üretiminde en uygun noktalar tespit edilecek. Tespiti yapılan bu noktaların bir kaçında deneme çalışmaları yapılarak, boğazdaki su hareketinin matematiksel olarak değerleri hesaplanıp, enerji üretimine geçilecek. 
     
</TEXT>
</DOC>
