<DOC>
<DOCNO> 273542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/spor/spo03.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emir büyük yerden 
</HEADLINE>
<TEXT>


Galatasaray'da kadro dışı kalan Petre, "O kadar hafta geçti, kimse bunun nedenini söylemedi. Hagi de bir açıklama yapmadığına göre demek ki, o da yönetimin emrine uymak zorunda kaldı" diye konuştu 

BÜNYAMİN OSMAN 


'Bilmece gibi' 
YABANCI kontenjanının boşaltılması için gönderilmesi düşünülen Petre, transfer dönemi bitince elde kalmış, kadro dışı bırakılmıştı. Ancak Rumen oyuncu, kendisi hakkındaki düşüncelerden habersiz olduğunu belirterek, bugüne kadar kimsenin, gitmesi, transfer olması gibi konularda konuşmadığını ifade etti. Kadro dışı kalmasının kendisinde şok etkisi yarattığını söyleyen Sarı - Kırmızılı oyuncu, "Tam bir bilmece gibi... Sisli bir havanın içine girdim" dedi. 

Derbiye gidemedi 
BELİRSİZLİĞİN h l devam ettiğini vurgulayan Petre, "O kadar hafta geçmesine rağmen kimse bunun nedenini söylemedi. Tek anladığım, emir üst yerden gelmişti. Başkan veya yöneticiler tarafından alınmış bir karardı. Hagi de beni çağırıp bir açıklama yapmadığına göre, demek ki o da bu emire uymak zorunda kaldı" yorumunu yaptı. Beşiktaş derbisini televizyondan izlediğini de belirten Rumen oyuncu, bilet bulunamadığı için maça gidemediğini ifade etti. 

Parasını alıyor ama... 
AZ da olsa ümidinin bulunduğunu, sezonun yarısına doğru ani bir kararla takıma dönebilme umudunu taşıdığına da değinen Galatasaraylı oyuncu, "Antrenmanlarımı aksatmadan sürdürüyor, formda kalabilmek için iyice çalışıyorum. Ama umarım bir çözüm bulunur. Çünkü yıpratıcı bir iş" diye konuştu. Galatasaray'dan parasını düzenli almasına rağmen, maddi duruma bakmadan futbol oynamak istediğini açıklayan Petre, gidebileceği mesajını da verdi. 

Saidou'ya yeşil ışık 

ERHAN TELLİ 

Hagi şans verecek 
CİM - BOM'UN Futbol Şube Sorumlusu Ergun Gürsoy ile Teknik Direktör Hagi arasında soğuk rüzgarların esmesine neden olan Saidou meselesinde karşılıklı yumuşamayla çözüme ulaşılacağı öğrenildi. Transferi bizzat gerçekleştiren futbol şubesinden sorumlu yöneticilerin, Hagi ile konuyu masaya yatırdıkları, Rumen teknik adamla yapılan görüşmede Saidou'ya gelecek haftalarda şans tanıyacağı mesajını aldıkları belirtildi. 

'Hazır ol' emri 
YÖNETİCİLERİN, bu gelişme üzerine haftalardır kadroya giremeyen ve henüz oynama şansı bulamayan Kamerunlu futbolcuya moral verdikleri ve hazır olmasını istedikleri ifade edildi. Saidou ise sadece forma sırasının kendisine gelmesini beklediğini açıkladı. Hagi'nin bu hafta oynanacak olan İstanbulspor maçında Saidou'ya eski takımına karşı forma verebileceği de sızan haberler arasında yer aldı. 

GALATASARAY GÜNLÜĞÜ 
'Hakan Şükür kaçırmadı ' 
FUTBOL Şube Sorumlusu Fatih Gökşen, Beşiktaş derbisinde üç puanı kaçıran tarafın kendileri olduğunu söyledi, "Kısmet değilmiş" yorumunda bulundu. Gökşen, Hakan Şükür'ün penaltısına ise şu yorumu getirdi "Auta gitseydi kaçırdı diyebilirdik, ama direğe giden top kaçırma değildir. Onun zaten kredisi var." 

Primler uçtu 
SARI - Kırmızılılar, Beşiktaş beraberliğiyle primden de oldu. Yönetim kurulu tarafından belirlenen iki maçlık toplam 7 bin dolarlık prim, kaybedilen iki puan nedeniyle uçtu gitti. Beraberliğe prim vermediklerini belirten yöneticiler, buna rağmen son sözü Başkan Özhan Canaydın'ın söyleyeceğini vurguladı. 

Necati üzdü 
TEKNİK Direktör Hagi, Beşiktaş beraberliğinin ardından takıma bir gün izin verdi. Sarı - Kırmızılılar, İstanbulspor maçının hazırlıklarına bugün başlayacak. Daha önceden sağ dizinden sakatlık yaşayan Necati, Beşiktaş karşısında da aynı bölgeye darbe aldı. Golcünün idmana çıkıp çıkmayacağı bugün belli olacak. 

'Artık dokuz doğurmuyoruz' 
GALATASARAY'IN tecrübeli yöneticisi Şükrü Ergün, Beşiktaş derbisi için "Yenemedik ama hiç olmazsa artık derbilerde dokuz doğurmuyoruz" dedi. Ergün, "Takımımız her geçen gün daha iyiye doğru gidiyor. 100. yılımızda şampiyon olacağımıza inanıyoruz" ifadesini kullandı. 

'Beşiktaş almamıştı' 
CİM - Bom'un 2. Başkanı Ergun Gürsoy, penaltı kaçıran Hakan Şükür'ü daha önce Beşiktaş'a teklif ettiğini söyledi. En büyük futbolcuların bile penaltı kaçırabileceğini söyleyerek golcüye destek veren Gürsoy, "Yöneticiliğimden önceki dönemde boşta kalan Hakan'ı Beşiktaş'a vermek istedim. O zaman almak istemediler. Zaten Hakan da gitmek için fazla gönüllü değildi. O Galatasaray'a döneceğine inanıyordu ve bunu başardı" dedi. 


</TEXT>
</DOC>
