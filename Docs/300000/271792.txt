<DOC>
<DOCNO> 271792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur27.html </URL>
<DATE> 2004/09/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İstanbul'da okul servislerine yüzde 10 zam 
</HEADLINE>
<TEXT>

     İstanbul Büyükşehir Belediyesi, okullara ait servis ücretlerinde yeni düzenlemelerini tamamladı. 
     -2004-2005 eğitim-öğretim döneminde, İstanbul'da en kısa mesafe servis ücreti, geçen seneye oranla yüzde 10 zam ile 80 milyon lira olarak belirlendi. 
     Büyükşehir Belediye Kanunu'nda yapılan değişiklikle, her türlü servisin ücret, tarife, zaman ve güzergahlarını belirleme yetkisi alan İstanbul Büyükşehir Belediyesi, yeni öğretim yılı servis fiyatlarını belirledi. 
     Büyükşehir Belediyesi'nden yapılan açıklamaya göre, Esnaf ve Sanatkarlar Odası, İl Milli Eğitim Müdürlüğü ve İstanbul Servis Araçları Odası ile ortak yürütülen çalışmalar sonucunda, servis ücretleri yeniden düzenlendi. 
     Eskiye ait servis ücretleri, kilometre aralıkları değiştirilerek, geçen seneye oranla ortalama yüzde 10 artırıldı. Servis araçlarının kontrolü, belediyeye bağlı Ulaşım Daire Başkanlığı personeli ve Esnaf Sanatkarlar Odaları Birliği tarafından yapılırken, trafikteki denetimi ise trafik polisleri gerçekleştirecek. 
     
     EN KISA MESAFE 80 MİLYON TL 
     Yeni belirlenen km. aralığına göre, İstanbul'da en kısa mesafe olarak kabul edilen, 0-3 km. arası mesafeler için, 80 milyon Tl ödenecek. En uzak mesafe sayılan 25 km'lik mesafeler için ise 187 milyon ücret belirlenirken, 25 km'nin üzerindeki her bir km. için ücrete 2 milyon TL ilave yapılacak. Kilometre bazında belirlenen diğer mesafeler ve ücretleri şöyle 
     "3-5 km. 86 milyon, 5-7 km. 92 milyon, 7-9 km. 98 milyon, 9-11 km. 120 milyon, 11-13 km. 138 milyon, 13-15 km. 
     146 milyon, 15-17 km. 157 milyon, 17-19 km. 171 milyon, 19- 
     21 km. 182 milyon, 21-23 km. 184 milyon, 23-25 km. 187 
     milyon lira." Belirlenen ücretlere, köprü geçiş ücreti dahil edilirken, ilave servis ücretleri için aynı ücretin yüzde 30'u kadar artış yapılabilecek. Tarife, tüm özel ve devlet okulları için geçerli olacak ve üzerinde oynama yapılamayacak. Kardeşler için yüzde 10'luk bir indirim uygulanacak olan tarifede, rehber bulundurulması zorunlu servisler için ise, 12 milyon lira ek ücret alınacak. Tarife belirlenmesinin yanı sıra, sürücüler için de belirli kurallar getirildi. Buna göre, araçlarda sigara içilmesi kesinlikle yasaklanırken, trafik kurallarına dikkat edilmesi ve çocukların iniş binişlerinde yardımcı olunması gibi konular özellikle vurgulandı. 
     
</TEXT>
</DOC>
