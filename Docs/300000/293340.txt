<DOC>
<DOCNO> 293340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun22.html </URL>
<DATE> 2004/11/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
D'estaing'e National Geographic eleştirisi... 
</HEADLINE>
<TEXT>

     İspanya'nın eski Dışişleri Bakanı Ana Palacio, Avrupa Anayasası'nı hazırlayan Avrupa Konvansiyonu'na başkanlık eden Valery Giscard d'Estaing'i, Türkiye karşıtı görüşlerdi nedeniyle eleştirdi. Palacio, "AB'ye giriş için kriterler, inanca saygı, demokrasi, insan hakları, pazar ekonomisidir, National Geographic Dünya Atlası değil" dedi. 
     İngiliz Finacial Times'ta 25 Kasım'da Türkiye'nin AB üyeliğine karşı bir makalesi yayınlanan d'Estaing'e bir tepki de İspanya'nın eski Dışişleri Bakanı'ndan geldi. Ana Palacio, gazeteye gönderdiği mektupta, Türkiye'nin, "pazar potansiyelinden, enerji geçiş ülkesi rolüne Avrupa'nın geleceği için hayati öneme sahip güney Kafkasya ve Orta Doğu gibi bölgelerde AB'nin varlığının sağlanmasından, medeniyetler çatışmasının kaçınılmaz olmadığını ortaya koyan bir örnek oluşturmasına" kadar büyük bir fırsat olduğunu kaydetti. 
     
     "AVRUPA KÜLTÜRÜ TÜRK ETKİSİYLE DEMLENDİ" 
     Palacio, Avrupa'ya sıkıca demirlemiş demokratik bir Türkiye'nin, batı dünyasının bir parçası olan Avrupa'nın çıkarına olduğuna dikkat çekti. Palacio, "Bunun da ötesinde, Avrupa kültürü ve tarihi, Türk etkisiyle demlendi. Batı uygarlığı Truva, Antakya ve Bizans olmasa nerede olurdu" diye sordu. 
     Avrupa projesinin dört temel üzerine oturduğuna dikkat çekmen Palacio, bunları inancın özel bir konu olarak görülmesi, demokratik kurumlar, pazar ekonomisi ve insan haklarına saygı olarak sıraladı. Palacio, "Giriş için kriterler bunlardır, National Geographic Dünya Atlası'nın söyledikleri değil. Ve Türkiye bunların dördünü de yerine getirme yolunda gayet iyi ilerliyor" dedi. 
     
</TEXT>
</DOC>
