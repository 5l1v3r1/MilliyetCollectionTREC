<DOC>
<DOCNO> 287690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun23.html </URL>
<DATE> 2004/11/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Arafat'ın cenaze töreni Kahire'de, geçici başkan Ruhi Fattuh 
</HEADLINE>
<TEXT>

     Filistinliler, ölümü halinde liderleri Yaser Arafat'ın cenaze töreninin Kahire'de yapılması yönündeki Mısır'ın önerisini kabul etme kararı aldı. 
     Filistin Kabine Bakanı Saib Erekat, yaptığı açıklamada, ''Arafat, Paris'teki hastanede derin komada yatıyor. Ölmesi durumunda, naaşı Ramallah'ta gömülmeden önce cenaze töreni için Kahire'ye gönderilecek'' dedi. 
     Cenaze töreniyle ilgili kararın, Ramallah'taki karargahta bir araya gelen üst düzey Filistinli yetkililer tarafından alındığı belirtildi. Cenaze törenin uluslararası Kahire havaalanında düzenleneceği kaydedildi. 
     Öte yandan, Arafat'ın ölümünden sonra geçici devlet başkanlığı görevine Meclis Başkanı Ruhi Fattuh'un getirilmesine karar verildi. 
     Filistin yasalarına göre, yeni seçimler yapılıncaya kadar Meclis Başkanı 60 gün devlet başkanı olarak görev yapacak. Ancak bazı Filistinli yetkililerin, Fattuh'un bu görev için yeterli olmayacağı gerekçesiyle yasayı değiştirme girişiminde bulundukları kaydedildi. 
     Bu arada, Fransa'nın başkenti Paris'te Arafat'ı yattığı hastanede ziyaret eden Filistinli imam Taysir et Tamimi, Arafat'ın kötü durumda olduğunu, ancak hala yaşadığını kaydetti. 
     Arafat'ın başucunda Kuran okuduğunu ve yanında bir saatten fazla kaldığını söyleyen Tamimi, ''İyileşmesi için Allah'a dua ettim'' dedi. 
     
</TEXT>
</DOC>
