<DOC>
<DOCNO> 260342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur36.html </URL>
<DATE> 2004/08/03/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Sakarya'daki tren kazası araştırması 3 ay sürecek 
</HEADLINE>
<TEXT>

     Sakarya'daki tren kazasının ardından oluşturulan ''Bilim Kurulu'''nun Başkanı Prof. Dr. Sıddık Yarman, yaklaşık 3 ay sürecek çalışmaların ardından her şeyin ortaya çıkacağını belirterek, inceleme bitinceye kadar hızlandırılmış tren seferlerine ara verileceğini bildirdi. 
     Prof. Dr. Yarman, Haydarpaşa Garı'nda, kurulun çalışmalarına ilişkin bilgi verdi. Basın toplantısına, Bilim Kurulu'nun diğer üyeleri Süleyman Demirel Üniversitesi'den Prof. Dr. Mustafa Karaşahin, Yıldız Teknik Üniversitesi'nden Prof. Dr. Aydın Erel, Işık Üniversitesi'nden Doç. Dr. Metin Başaran ve İstanbul Teknik Üniversitesi'nden Prof. Dr. Ünal Seçkin de katıldı. 
     Prof. Dr. Yarman, Ulaştırma Bakanlığı'nın önerisiyle oluşturulan 5 kişilik bilim heyetinin, tren kazasıyla ilgili çalışmalara başladığını belirterek, ''Çalışma yaklaşık 3 ay sürecek ve bu süre içerisinde her şey ortaya çıkacak'' dedi. 
     Yarman, projenin, bir hızlı tren projesi olmadığını, hızlı tren projesinin kağıt üzerinde çalışma aşamasında olduğunu söyledi. 
     Bir soru üzerine Yarman, trenin kaza yerinden saatte yaklaşık 130 kilometre hızla geçtiğini, kendilerine verilen standart hız bilgilerine göre ise oradan 80 kilometre hızla geçmesi gerektiğini kaydetti. 
     Yarman, aynı trenin daha önceki günlerde oradan saatte 76 kilometre hızla geçtiğinin belirlendiğini de ifade etti. 
     Yarman, sözlerine şöyle devam etti 
     ''Ama yine o bilgilerle olmuyor. Buradan bir yere ulaşmamız kolay değil. Kazanın olduğu mekanın dışındaki işletme şartlarında geçmiş yıllara göre herhangi bir değişiklik söz konusu değil. Buralarda eski uygulamalar devam ediyor. İnceleme bitinceye kadar hızlandırılmış tren seferlerine ara verilecek.'' Devlet Demir Yolları Genel Müdür Vekili Erol İnal ise hızlandırılmış tren projesinin durmayacağını, çalışmaların sürdürüleceğini belirtti. 
     İnal, inceleme bitinceye kadar hızlandırılmış tren projesine bir süre ara vermek niyetinde olduklarını kaydetti. 
     
     KAZANIN NEDENİ BİLGİSAYAR SİMÜLASYONUYLA İNCELENECEK 

     Sakarya'daki tren kazasının ardından oluşturulan Bilim Kurulu'nun Başkanı Prof. Dr. Sıddık Yarman, ''Heyetimiz, kaza şartlarını ölçme değerleriyle beraber içine alan bir simülasyon programı üzerinde çalışma yapma yaklaşımını benimsedi'' dedi. 
     Prof. Dr. Yarman, Haydarpaşa Garı'nda düzenlediği basın toplantısında, gazetecilerin sorularını da yanıtladı. 
     ''Hızlı tren projesinin tam etüt edilerek yapılıp yapılmadığı'' yönündeki soru üzerine Yarman, ''Henüz Türkiye'de hızlı tren yok. Şu anda uygulamaya giren çalışma hızlı tren projesi değil. Bu uygulamada trenlerin hızı 140 kilometreyi aşmıyor, oraya kadar varmıyor bile. Dolayısıyla o, hızlı tren projesi değildir'' diye konuştu. 
     Yarman, ''Yol ne zaman trafiğe açılacak'' şeklindeki soru üzerine de ''Yolun trafiğe açılması hususu gayet net bir şekilde Demiryolları Yönetmeliği'nde belirlenmiştir. Daha önceki kazalarda olduğu gibi bu kaza sonucu da yönetmeliğe göre yapılması gerekenler yapılıyor'' dedi. 
     ''Kazanın ardından kara kutu olarak bilinen yazılımın açılmış vaziyette teslim edilmesini nasıl değerlendiriyorsunuz'' şeklindeki soru üzerine de Yarman, şöyle dedi 
     ''Ben savcı değilim, polisi oynamıyorum. Burada cumhuriyetten önce çalışmaya başlamış, cumhuriyetle beraber TCDD adını almış, cumhuriyetten eski bir sistemle beraberiz. Güvenmek zorundayız. Kurumun menfaati, memleketin menfaati, gerçeklerin çıplak bir gözle ortaya çıkmasını gerektiriyor. O da ortaya çıkacak. Benim bundan hiç kuşkum yok.'' Yarman, kaza yerinden alınan numunelerin incelendiğini dile getirerek, sözlerini şöyle tamamladı 
     ''Ayrıca heyetimiz, kaza şartlarını ölçme değerleriyle beraber içine alan bir simülasyon programı üzerinde çalışma yapma yaklaşımını benimsedi. Kaza anındaki değerler, veriler bilgisayar programına yüklenerek, 'kaza neden meydana geldi ' sorusunun cevabını bu simülasyon programı vasıtasıyla elde edeceğiz. Tabi ki burada araçların dinamik yapıları da bu programa yüklenerek, kazaya ilişkin çok tutarlı bir yaklaşım ortaya çıkacak.'' TCDD Genel Müdür Vekili Erol İnal ise diğer trenlerle ilgili bir soru üzerine, ''Önceki sistemimiz devam edecek. Yolda EPV 7 aracıyla Güney Koreli uzmanlarla birlikte test yaptık. Yolda hiçbir değer kaybı yoktur. Yol sağlamdır, emniyetlidir'' dedi. 
     
</TEXT>
</DOC>
