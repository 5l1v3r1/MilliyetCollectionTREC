<DOC>
<DOCNO> 257058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun36.html </URL>
<DATE> 2004/07/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
El Yaver Kerkük'te Kürtlerin topraklarını geri istemeleri doğal hakları 
</HEADLINE>
<TEXT>

     Irak Geçici Devlet Başkanı Gazi El Yaver, devrik devlet başkanı Saddam Hüseyin tarafından Kerkük'ten sürülen Kürtlerin, bu kentteki topraklarını geri istemelerinin ''doğal hakları'' olduğunu söyledi. 
     Yaver, bugün Selahaddin kentinde Irak Kürdistan Demokrat Partisi IKDP lideri Mesud Barzani ile IKDP merkezinde düzenlediği basın toplantısında, Baas Partisi'nin Irak'ta iktidarı ele geçirdiği 1968 yılından sonra Kerkük'e yerleşenlerin kenti terk etmesi için mali olarak teşvik edilmeleri gerektiğini söyledi. 
     Yaver, ''Hükümet kimseyi istemediği bir şeyi yapmaya zorlayamaz, ama yerlerinden edilenler için, geri dönüp topraklarını almak doğal haklarıdır. Kerkük'te durum 1968'den önceki haline geri dönmelidir'' dedi. 
     Yaver, Kerkük'ü terk edecek kişilere verilecek mali yardımın merkezi hükümet ve Kürt yetkililer tarafından finanse edileceğini de belirtti. 
     
</TEXT>
</DOC>
