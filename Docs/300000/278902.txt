<DOC>
<DOCNO> 278902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/soneko12.html </URL>
<DATE> 2004/10/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Şener Hükümetimiz memurlara hep enflasyonun üzerinde zam verdi 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, işsizliğe ulaşmanın yolunun, milletin azim ve kararlılığından geçtiğini vurgularken, ''işsizliğin sıfır olduğu bir an herkesin topyekün çalışma, gelişme ve daha fazlasını yapma iradesinin ortaya çıktığı gündür'' dedi. 
     Partisinin Sivas İl Teşkilatı'nda basın toplantısı düzenleyen Şener, iktidara geldikleri dönemden bu yana Sivas için yapılan çalışmaları değerlendirdi. 
     Hiçbir iktidar döneminde tüm boyutlarıyla kuşatıcı bir Sivas politikası olmadığını anlatan Şener, ''Geçmiş iktidarlar hep kendi dönemlerini kurtarmaya çalışmışlardır. Ama ilk kez Kasım 2002'den itibaren, AK Parti'nin kapsamlı, tüm boyutlarıyla kuşatıcı bir Sivas politikası vardır'' diye konuştu. 
     Şener, ''Sivas'ta işsizlik sorunu ne zaman çözülecek'' şeklindeki soru üzerine, işsizliğin ortadan kalkması için öncelikle ekonominin büyümesi gerektiğini söyledi. 
     Ekonomi küçüldüğü zaman işsizliğin ortadan kalkmayacağını, kendilerinin de ekonomiyi büyütmeye çalıştıklarını anlatan Şener, ''Geçen sene 5.9 büyüdü, bu senenin ilk 6 ayında 13.5 büyüdü. Dünyadaki en önemli büyüme oranlarından biridir bu'' dedi. 
     
     EKONOMİK BÜYÜME VE İŞSİZLİK 
     Ekonomik büyümeye rağmen, işsizlik rakamlarında yeni, 2004'ün ikinci çeyreğinden itibaren azalma başladığını ifade eden Şener, sözlerini şöyle sürdürdü 
     ''Çünkü 2000-2001 krizlerinde fabrikaların kapasiteleri düştü. Düşük kapasiteyle çalışmaya başladılar. Ve biz ekonomiyi büyüttükçe, talep arttıkça, bu fabrikalar kapasitelerini artırıyorlar. Daha önce yüzde 10 kapasiteyle çalışan fabrikalar, şimdi bugün yüzde 80 kapasiteyle çalışıyor.'' Aynı tesiste kapasite artırımı yapıldığı zaman bunun istihdamı ilave olarak artırmadığını dile getiren Şener, ''Büyüme bir taraftan da verimlilik artışıyla gerçekleşiyor. Yani teknoloji ve makine kulanımıyla gelişiyor. Burada da ilave istihdama yönelik etkiler zayıf ortaya çıkıyor. Ama bir taraftan verimlilik artışını, bir taraftan kapasite artışını belli bir sınırına gelinmiştir. Bundan sonraki büyüme ancak ilave tesisler kurmak suretiyle mümkün olacaktır'' dedi. 
     Şener, makro Türkiye ile ilgili rakamlara bakıldığında, 2004'ün ikinci çeyreğinden itibaren büyümeyle birlikte işsizliğin de azaldığının görüldüğünü belirtirken, ''İşsizliğe ulaşmanın yolu, milleti kurtaracak olan yine milletin azim ve kararlılığıdır. Hiçbir sihirli el gelipte herşeyi düzeltemez'' diye konuştu. 
     Herkesin çabasının ve gayretinin ortaya birşey çıkaracağını dile getiren Şener, ''Artık dünya çok dinamik. Bir yere kapağı atayım, hayatımı kurtarayım felsefesi bitmiştir. Durağan nüfus dinamik yapıya ayak uyduramaz. Onun için Sivas'ta bu dinamik yapıya uyacaktır. İşsizliğin sıfır olduğu bir an herkesin topyekün çalışma, gelişme ve daha fazlasını yapma iradesinin ortaya çıktığı gündür'' dedi. 
     
     MEMUR MAAŞ ZAMMI 
     Şener, memur maaş zammıyla ilgili soru üzerine, ''Hükümetimiz döneminde memurlara verilen ücret artışları, hep enflasyonun üzerinde olmuştur'' dedi. 
     Önceki yıllarda memur maaşlarına yaptıkları zam oranlarını da rakamlarla anlatan ve bu artışların enflasyonun üzerinde olduğunu belirten Şener, şöyle devam etti 
     ''2004 yılında şu anda 9 aylık tüketici fiyatlarındaki fiyat artışı, yani eylül sonu itibariyle 9 aylık enflasyon yüzde 4.9'dur. Önümüzde 3 ay var. Her ne kadar yıl sonu hedefimiz yüzde 12 ise de enflasyonun yıl sonu tüketici fiyatları itibariyle yüzde 12'nin çok altında kalacağı şu anda anlaşılıyor. Ama biz 2004 yılında memura yüzde 12'lik bir maaş artışı, artı 160 milyon lira verdik. Yani enflasyonun üzerinde verdik. 
     Enflasyon hedefimiz de yüzde 8'dir. Şu anda 5 artı 5 mi olacak, 6 artı 6 mı olacak diye tartışılıyor. Kim tartışıyor, sendikalar arasında yapılan tartışma bu. Ama telaffuz edilen rakamlar, hangisi olursa olsun, telaffuz edilen rakamlar da önümüzdeki 2005 enflasyonunun üzerindedir. Dolayısıyla bu çerçeve içinde bahsettiğimiz mekanizmalarda nasıl bir sonuç alınabilecek onu bilmiyorum.'' 
     
</TEXT>
</DOC>
