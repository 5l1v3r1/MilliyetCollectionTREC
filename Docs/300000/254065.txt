<DOC>
<DOCNO> 254065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun16.html </URL>
<DATE> 2004/07/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Saddam'ın avukatı, yüksek mahkemeye başvurdu 
</HEADLINE>
<TEXT>

     Irak'ın devrik lideri Saddam Hüseyin'in savunmasını üstlenen ekibin üyelerinden Amerikalı avukat Curtis F.J Doebbler, Saddam'ın tutukluluğunun yasadışı olduğu gerekçesiyle ABD Yüksek Mahkemesi'ne başvurdu. Saddam'ın savunma ekibindeki tek Amerikalı avukat olan Doebbler'in, eski Irak liderinin tutukluluğunun anayasaya aykırı olduğunun ilan edilmesi ve bu savın mahkemede görüşülmesine onay verilmesi talebiyle yüksek mahkemeye başvurduğu bildirildi. 
     Yüksek mahkemeye önceki gün yapılan başvuruda Doebbler'ın, eski Irak liderinin tutukluluğunun, ''kimsenin uygun yasal süreç olmadan yaşam, özgürlük ve mülkiyet hakkından mahrum bırakılamayacağına ilişkin anayasa maddesine ve birçok uluslararası yasaya aykırı olduğunu'' kaydetti. Doebbler ayrıca, ''Irak'taki savaş suçları mahkemesinin ne bağımsız, ne de tarafsız olduğunu'' ifade etti. 
     Üç aylık tatilde olan ve eylül sonunda yeni çalışma dönemine başlayacak olan mahkeme, başvurunun resmi işleme konulması iznini vermesi durumunda Doebbler'in iddialarını değerlendirecek. 
     Belçika, İngiltere, Fransa, Ürdün, Lübnan, Libya ve Tunus'tan avukatların yer aldığı 20 kişilik ekibe gönüllü olarak katılan Doebbler, sonuç alma olasılığı az olduğuna dikkat çekilen böyle bir yasal girişimde bulunurken, ekip de müvekkilleriyle görüşme olanağı ve Saddam'ın geçici Irak hükümetinin başlattığı savaş suçları mahkemesi sürecinde karşı karşıya kalacağı suçlamaları öğrenmek için bekliyor. 
     Doebbler, yaptığı açıklamada, ''En beğenmediğimiz kişinin de adil yargılanma hakkı vardır'' diyerek, kendisinin son on yıldaki müvekkillerinin, medyanın az ilgisini çeken, Etiyopyalı mülteciler, Sudan'da yerlerinden edilmiş kişiler ve siyasi eylemciler olduğunu belirtti. 
     Son müvekkili dolayısıyla tehditler aldığını, ancak bunların kendisini caydırmadığını kaydeden Doebbler, ''Eski bir devlet başkanı ya da bir mülteci, herkes aynı temel insan haklarına sahip'' dedi. 
     Doebbler, ABD'nin Irak işgaline karşı kaleme aldığı makaleyle de biliniyor. 
     Saddam Hüseyin, hala ABD'nin kontrolündeki hapishanede tutulurken, devrik liderin yasal sorumluluğu, geçen hafta geçici Irak hükümetine devredilmişti. 
     ABD tarafından aralık ayında yakalanan ve ilk kez 1 Temmuz'da yargıç karşısına çıkan eski Irak liderini, savunmasını üstlenen avukatlardan henüz kimse göremedi. 
     
</TEXT>
</DOC>
