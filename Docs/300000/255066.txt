<DOC>
<DOCNO> 255066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko22.html </URL>
<DATE> 2004/07/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İş kazalarının en çok Pazartesi günü olduğu tespit edildi... 
</HEADLINE>
<TEXT>

     Türkiye Metal Sanayicileri Derneği'nin MESS , üyelerine yönelik her yıl yaptığı ''İş Kazaları ve Meslek Hastalıkları-2003'' araştırmasının sonuçlandığı bildirildi. 
     MESS Genel Sekreteri İsmet Sipahi, yaptığı yazılı açıklamada, MESS üyesi işyerlerine yönelik olarak her yıl iş kazaları ve meslek hastalıklarına ilişkin istatistiki araştırma yapıldığını hatırlattı. 
     2003 yılında yapılan araştırmanın sonuçlarının ''MESS Üyelerinde İş Kazaları ve Meslek Hastalıkları İstatistikleri-2003'' adlı kitapta biraraya getirildiğini belirten Sipahi, 1 MESS üyesi işyerinde 88 bin çalışan üzerinde yapılan araştırmada, ''güvensiz hareketler nedeniyle'' meydana gelen iş kazalarının yüzde 66.97'sinin dikkatsiz çalışma, yüzde 14.85'inin de kişisel koruyucunun kullanılmamasından kaynaklandığının belirlendiğini vurguladı. Sipahi, güvensiz hareketin nedenlerine bakıldığında, yüzde 57.97 oranıyla çalışanın iş sağlığı ve güvenliği kurallarına uygun davranmamasının ilk sırada yer aldığının görüldüğünü anlattı. 
     Sipahi, ''Araştırmayla iş kazalarının en fazla pazartesi günü ve ikinci saatinde meydana geldiği tespit edilmiştir. Kazaya uğrayanların yaş aralığına bakıldığında ise en fazla 26-35 yaş grubundaki kişilerin bulunduğu görülmektedir'' dedi. 
     İş sağlığı ve güvenliğine yönelik çalışmalarla, güvensiz hal ve hareketleri ortadan kaldırarak, iş kazalarını ve meslek hastalıklarını en az düzeye indirebilmeyi hedeflediklerine dikkat çeken Sipahi, hedefe ulaşmanın, mevcut durumun doğru istatistiklerle ortaya konabilmesine, elde edilecek veriler doğrultusunda risklerin belirlenmesine ve gerekli iyileştirme çalışmalarının yapılabilmesine bağlı olduğunu sözlerine ekledi. 
     
</TEXT>
</DOC>
