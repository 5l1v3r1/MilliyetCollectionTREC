<DOC>
<DOCNO> 290544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/guncel/agun.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydana çıktılar 
</HEADLINE>
<TEXT>


Emek Platformu mitinginde 100 bin kişi, "SSK hastaneleri devredilmesin, Köy Hizmetleri kapatılmasın" dedi, hükümete grev uyarısı yaptı 

ANKARA Milliyet 

SSK hastanelerinin Sağlık Bakanlığı'na devri ve Köy Hizmetleri Genel Müdürlüğü'nün kapatılmasını protesto etmek üzere Türkiye'nin en büyük işçi ve memur konfederasyonlarından oluşan Emek Platformu'nun Ankara'da düzenlediği mitinge katılan yaklaşık 100 bin kişi, genel grev uyarısında bulundu. Eylem, AKP'nin iktidara gelmesinden bu yana gerçekleştirilen en geniş katılımlı protesto mitingi oldu. 
Türk - İş, Hak - İş, KESK, DİSK, BASK gibi işçi ve memur konfederasyonlarından oluşan Emek Platformu'nca yapılan miting, Ankara Garı'ndan Sıhhiye Meydanı'na yapılan yürüyüşle başladı. CHP, ÖDP, İP, TKP, SDP, DEHAP, EMEP gibi siyasi partilerle, öğrenci gruplarının da destek verdiği miting nedeniyle Ankara'da birçok cadde trafiğe kapatıldı. Yürüyüşe CHP'nin sendika kökenli milletvekilleri Enver Öktem, Bayram Meral, İzzet Çetin, Hasan Güyüldar, Mustafa Gazalcı, Hakkı Ülkü, Şevket Arz, Feramüz Şahin, Hüseyin Güler ve Muhsin Koçyiğit de katıldı. 
Sıhhiye Meydanı girişine kurulan arama noktasında çıkan arbedede bir sivil polis hafif yaralandı. Bir kadının çantasından çıkan merdaneye de el konuldu. 

Devralmaya hazırız 
Emek Platformu Dönem Sözcüsü BASK Genel Başkanı Resul Akay, sonu nereye uzanırsa uzansın, eylemlere devam edeceklerini, üretimden gelen güçlerini kullanacaklarını belirtti. Akay, Başbakan Erdoğan'ın, eyleme ilişkin "talihsiz açıklamalar yaptığını" da ileri sürerek, "Sayın Başbakan demokratik tepkilerden rahatsız olmaktadır" dedi. 
DİSK Genel Başkanı Süleyman Çelebi de, "IMF ve Dünya Bankası'na boyun eğenler, bize meydan okuyor. Başbakan, 'Hastaneleri sendikalara devretmeye hazırız' dedi. Sözünde dursun. Bunlar diyalogdan, sözden anlamıyor" diye konuştu. Yol - İş Başkanı Fikret Barın da mitinge destek vermeyen Memur - Sen ve Hak - İş'i eleştirdi. Miting, olaysız sona erdi. 

NOTLAR 
Felluce için saygı duruşu 

Mitingin başlangıcında emek ve demokrasi, mücadelesinde yaşamını kaybedenler, Felluce'de ABD'ye karşı savaşırken ölenler ve ölen Filistin lideri Yaser Arafat için saygı duruşunda bulunuldu. Ardından İstiklal Marşı okundu. Miting sırasında, ABD'nin Felluce operasyonları, "Katil ABD, Ortadoğu'dan defol" sloganlarıyla protesto edildi.Türkiye Kamu - Sen, köy hizmetlerinin devrini savunan Hak - İş ve Memur - Sen, eyleme destek vermedi.SSK'nın Sağlık Bakanlığı'na Köy Hizmetleri'nin yerel yönetimlere devri, Eğitim - Sen'in de kapatılması konularında meydanda oylama yapıldı. Meclis'e seslenen meydandan "Hayır" oyu çıktı.Başkanlar, meydandan "genel grev" sözü aldı. 


</TEXT>
</DOC>
