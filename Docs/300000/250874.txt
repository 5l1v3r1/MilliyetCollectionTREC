<DOC>
<DOCNO> 250874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy11.html </URL>
<DATE> 2004/06/25/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Başbakan Erdoğan İstanbul'da... 
</HEADLINE>
<TEXT>

     Başbakan Recep Tayyip Erdoğan, NATO İstanbul Zirvesi kapsamında TESEV ile Amerika'nın düşünce kuruluşu German Marshall Fund'un düzenlediği ''Yeni Bir Dönem Noktasında NATO'' konulu toplantının açılış yemeğine katılmak üzere özel uçak ATA ile saat 18.45'te İstanbul'a gitti. 
     Başbakan Erdoğan'ı Esenboğa Havalimanı'ndan Ankara Valisi Yahya Gür ve öteki yetkililer uğurladı. 
     Başbakan Recep Tayyip Erdoğan, İstanbul'da düzenlenecek NATO Zirvesi öncesinde meydana gelen bombalı saldırılar ve olayların süreci olumsuz etkilediğini belirterek, bu süreçte kendilerine yardımcı olunmasını istedi. 
     Başbakan Erdoğan, İstanbul'a hareketinden önce Esenboğa Havalimanı'nda gazetecilerin, ''Ankara'da çeşitli eylemler, bombalı saldırılar meydana geldi. Size gelen yeni bilgiler var mı Kimlerle bağlantısı olduğuna dair '' sorusu üzerine, şunları söyledi 
     ''Herhangi bir bilgi yok. Bunları zaten vakti, saati geldiği anda gerekli bakan arkadaşım, gerekli emniyet müdürü arkadaşım açıklayacaktır. Bu bakımdan sizler de özellikle medya mensubu olarak bize bu süreçte yardımcı olursanız, çok memnun oluruz. 
     Bu olayların haber olarak çıkması bile bu süreci olumsuz etkilemektedir. Bu tür eylemler ülkemizi ve geleceğimizi olumsuz etkilemektedir. Ama Zirve'den sonra zaten emniyet teşkilatımız gerekli açıklamaları yapacaktır. O zaman gerekli yorumlar yapılır. 
     Şimdi turizm mevsimine giriyoruz. Bu mevsimde turizmin olumsuz etkilenmemesi açısından destek bekliyoruz.'' 
     
</TEXT>
</DOC>
