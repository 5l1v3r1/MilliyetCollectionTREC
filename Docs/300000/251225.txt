<DOC>
<DOCNO> 251225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun10.html </URL>
<DATE> 2004/06/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Powell 3 Türk rehinenin serbest bırakılması için çalışıyoruz... 
</HEADLINE>
<TEXT>

     ABD Dışişleri Bakanı Colin Powell, Irak'ta rehin alınan 3 Türkün yerlerinin tespit edilmesi ve serbest bırakılması için çalıştıklarını bildirdi. 
     Powell, ABD Başkanı George Bush ile geldiği Ankara'dan CNN televizyonuna yaptığı açıklamada, ''Türk rehinelerin kurtarılmalarının mümkün olmasını umuyorum, ancak bu çok tehlikeli bir durum'' dedi. 
     Bunun, başında El Kaide liderlerinden Ebu Musab Ezzerkavi'nin bulunduğu korkunç bir terörist örgütle karşı karşıya olunduğunu bir kez daha gösterdiğini belirten Powell, bu grubun insan hayatını ve Irak halkını önemsemediğini söyledi. 
     Rehin alan, bomba yerleştiren ve Amerikan birliklerine saldıran teröristler arasında bir koordinasyon olduğunu belirten Powell, ''Bu sistemin içine sızmayı umduklarını'' kaydetti. 
     Powell, Irak'taki şiddetin daha da artmasını beklediğini belirtti. 
     
</TEXT>
</DOC>
