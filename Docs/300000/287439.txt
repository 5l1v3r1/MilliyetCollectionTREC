<DOC>
<DOCNO> 287439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko36.html </URL>
<DATE> 2004/11/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
SPK Başkanı İpotekli konut finansmanı istikrarla mümkün 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, son dönemde düşmekte olan enflasyon ve faiz oranlarının, konut sorununun çağdaş finansal araçlarla çözülebilmesi konusundaki umutları artırdığını söyledi. 
     Cansızlar, SPK ve Gayrimenkul Yatırım Ortaklığı Derneği GYODER tarafından düzenlenen ''Konut Finansmanı ve Türkiye Konferansı''nda yaptığı konuşmada, ekonomideki olumlu gelişmelerle birlikte gayrimenkule olan talebin, hala durgunluk içinde olan sektörün canlanmasına ve gelişmesine önemli bir fırsat sunduğunu belirtti. 
     Bu fırsatın ve yaşanmaya başlanan sürecin iyi değerlendirilmesi gerektiğini vurgulayan Cansızlar, hızlı nüfus artışı ve kentleşmeyle beraber Türkiye'de her yıl 300 bin yeni konut ihtiyacının ortaya çıktığını kaydetti. 
     Cansızlar, konut sektörünün sağlıklı gelişimi için, öncelikle finansman sorunun çözüme kavuşturulması gerektiğine dikkat çekerek, ''Büyük çaplı ve kalıcı gelişme ve yenilenme, ancak sağlam finansal temeller üzerinde gerçekleşebilecektir'' dedi. 
     Türkiye'de kişilerin satın alacakları konutları kendi kaynakları ile veya kişisel ilişkilerini kullanarak finanse ettiğini, mali piyasalar aracılığıyla konut finansmanının ise çok sınırlı bir düzeyde kaldığını belirten Cansızlar, konut finansmanı konusunda Türkiye'de ciddi bir sıkıntı bulunduğunu söyledi. 
     Doğan Cansızlar, şu görüşleri dile getirdi 
     ''Son dönemde düşmekte olan enflasyon ve faiz oranları, konut sorununun çağdaş finansal araçlarla çözülebilmesi konusundaki umutları artırmıştır. İpoteğe dayalı konut finansmanı sistemi, konut finansmanı sorununun serbest piyasa koşulları içinde, sermaye piyasasından toplanan fonlar kulllanılarak çözümünü ifade etmektedir. Yurtdışında uzun zamandır uygulanmakta olan bu tür sistemlerin, son yıllarda ekonomimizde yaşanan olumlu gelişmelerle birlikte artık ülkemizde de faaliyete geçebileceğini düşünmekteyiz.'' 

     
</TEXT>
</DOC>
