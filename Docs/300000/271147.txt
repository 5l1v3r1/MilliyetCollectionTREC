<DOC>
<DOCNO> 271147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun21.html </URL>
<DATE> 2004/09/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Karamanlis, Hava Kuvvetleri Komutanının istifasını istedi 
</HEADLINE>
<TEXT>

     Ortodoks Hıristiyanlığın kutsal bölgesi Aynoraz yakınlarında dün öğle saatlerinde meydana gelen helikopter kazasının ardından yapılan arama-kurtarma çalışmalarında, aralarında Mısır İskenderiye Patriği Petros'un da dahil olduğu 9 kişinin cesedinin bulunduğu bildirildi. 
     Aynoraz kıyıları açığında denize düşen Yunan Hava Kuvvetleri'ne ait ''Chinook'' tipi helikopterde bulunan mürettebat ve yolculardan 8'inin cesetleri ise hala aranıyor. 
     Patrik Petros ve beraberindekileri taşıyan helikopter dün sabah Atina'dan Yunanistan'ın kuzeydoğusundaki Aynaroz dini özerk bölgesinin başkenti Karies'e gitmek üzere havalanmış, ancak saat 11.00 sularında radarlardan kaybolmuştu. 
     Bu arada, Yunanistan Başbakanı Kostas Karamanlis, bugün Selanik fuarında düzenlediği basın toplantısında, helikopter kazasının ardından geç müdahale edildiği gerekçesiyle Hava Kuvvetleri Komutanı Korgeneral Panayotis Papanikolau'nun istifasını istediğini açıkladı. 
     Karamanlis, yeni hava kuvvetleri komutanının atanması için Dışişleri ve Savunma Konseyi'nin KYSEA yarın olağanüstü toplantı yapacağını da söyledi. 
     Helikopter kazası nedeniyle Savunma Bakanı Spilyos Spilyotopulos'un da istifasını sunduğunu, ancak kendisinin kabul etmediğini açıklayan Karamanlis, bu kazaya ilişkin siyasi bir sorumluluk bulunmadığını görüşünde olduğunu kaydetti. 
     
</TEXT>
</DOC>
