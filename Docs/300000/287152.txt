<DOC>
<DOCNO> 287152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy23.html </URL>
<DATE> 2004/11/08/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
CMUK değişiyor... Adli kolluk ile ilgili düzenleme yapılıyor 
</HEADLINE>
<TEXT>

     Adli kolluk ile ilgili olarak Ceza Muhakemeleri Usulü Kanunu CMUK Tasarısı'nda düzenleme yapılıyor. 
     TBMM Adalet Alt Komisyonu, CMUK Tasarısı üzerindeki çalışmalarını bugün de sürdürdü. 
     Alt Komisyon, adli kolluk, görev ve yetkilerine ilişkin düzenlemeyi kabul etti. Buna göre, Cumhuriyet başsavcılığının bulunduğu yerlerde idari bakımdan İçişleri Bakanlığı'na, görev bakımından Adalet Bakanlığı'na bağlı, özerk bir adli kolluk birimi oluşturulması öngörülüyor. Cumhuriyet başsavcılığının olumlu görüşü alınmadan, adli kolluk görevlilerinin yeri değiştirilmeyecek. 
     Adli kolluğa ilişkin usul ve esaslar yönetmelikle belirlenecek. Adalet Bakanlığı yetkilileri, adli kolluk ile ilgili ayrı bir yasal düzenleme için bakanlıkta çalışma yapılmadığını bildirdi. 
     
     HER SORUŞTURMA TUTANAĞI İŞLEME BAĞLANACAK 
     Şüphelinin ifadesinin alınması veya sorgusu, tanık ve bilirkişinin dinlenmesi veya bir keşif ve muayene sırasında Cumhuriyet savcısı veya sulh ceza hakiminin yanında bir zabit katibi bulunacak. Acele hallerde, yemin vermek koşuluyla başka bir kimse yazman olarak görevlendirilecek. 
     Her soruşturma tutanağı işleme bağlanacak. Tutanak, adli kolluk görevlisi, Cumhuriyet savcısı veya sulh hakimi ile hazır bulunan zabit katibi tarafından imza edilecek. 
     Müdafii veya vekil sıfatıyla hazır bulunduğu işlemlerle ilgili tutanakta avukatın isim ve imzasına da yer verilecek. 
     
     KAMU DAVASI AÇMA YETKİSİ 
     Kamu davasını açma görevi, Cumhuriyet savcısı tarafından yerine getirilecek. 
     Soruşturma evresi sonunda toplanan delillerin, suçun işlendiği hususunda yeterli şüphe oluşturması durumunda Cumhuriyet savcısı iddianame düzenleyecek. 
     Adalet Bakanı, Cumhuriyet savcısından kamu davası açılmasını isteyebilecek, bu istem yerine getirilecek. 
     İddianamede yüklenen suçu oluşturan olaylar, mevcut delillerle ilişkilendirilerek açıklanacak. iddianamenin sonuç bölümünde, şüphelinin aleyhine olan hususların yanı sıra lehine olanlar da yer alacak. 
     
     KAMU DAVASI AÇMAYABİLECEK 
     Cezanın ortadan kaldırılmasını gerektiren şahsi sebep olarak etkin pişmanlık hükümlerinin uygulanmasını gerektiren koşulların varlığı halinde, Cumhuriyet savcısı kamu davasını açmayabilecek. 
     Cumhuriyet savcısı soruşturma evresi sonunda kamu davasının açılması için yeterli şüphe oluşturacak delil elde edilmemesi ve kovuşturma olanağının bulunmaması hallerinde, kovuşturmaya yer olmadığına karar verecek. Bu karar, suçtan zarar gören ile önceden ifadesi alınmış veya sorguya çekilmiş şüpheliye bildirilecek. Kararda itiraz hakkı, süresi ve mercii gösterilecek. 
     Kovuşturmaya yer olmadığına dair karar verildikten sonra yeni delil meydana çıkmadıkça aynı fiilden dolayı kamu davası açılmayacak. 
     
     CUMHURİYET SAVCISININ KARARINA İTİRAZ 
     Suçtan zarar gören, kovuşturmaya yer olmadığına dair kararın kendisine tebliğ edildiği tarihten itibaren 15 gün içinde, bu kararı veren Cumhuriyet savcısının yargı çevresinde görev yaptığı ağır ceza mahkemesine en yakın ağır ceza mahkemesi başkanına itiraz edebilecek. İtiraz dilekçesinde, kamu davasının açılmasını gerektirecek olaylar ve deliller belirtilecek. 
     Başkan, kamu davasının açılması için yeterli nedenler bulunmazsa, istemi gerekçeli olarak reddederek, dosyayı Cumhuriyet savcısına gönderecek. Cumhuriyet savcısı, kararı, itiraz edene ve şüpheliye bildirecek. 
     Başkanın kamu davası açılmasına karar vermesi halinde, Cumhuriyet savcısı davayı açacak. 
     
     İDDİANAMENİN İADESİ 
     Mahkeme, dosyayı inceledikten sonra eksik ve hatalı noktaları belirterek, iddianamenin Cumhuriyet başsavcılığına iadesine karar verecek. 
     Ön ödemeye tabi işlerde, ön ödeme usulü uygulanmaksızın kamu davası açılamayacak, aksi takdirde iddianame iade edilecek. 
     Cumhuriyet savcısı, iddianamenin iadesi üzerine kararda gösterilen eksiklikleri tamamladıktan ve hatalı noktaları düzelttikten sonra, yeniden iddianame düzenleyerek dosyayı mahkemeye gönderecek. 
     İade kararına karşı Cumhuriyet savcısı itiraz edebilecek. 
     
     UZLAŞMAYA VARILAMADI 
     Alt Komisyon'da vali, kaymakam ile kolluk amir ve memurları hakkında soruşturma açılması ile kamu davasının açılmasını ertelemeyi düzenleyen madde üzerinde uzlaşmaya varılamadı. 
     Bilim Kurulu'nun hazırladığı düzenlemeye itiraz eden CHP'li üyeler, vali ve kaymakamlar ile kolluk amir ve memurları hakkında Cumhuriyet savcılıkları tarafından izin alınmadan doğrudan soruşturma açılmasını içeren düzenlemeye karşı çıktı. Komisyondaki akademisyenlerin buna karşı çıkması üzerine uzlaşma sağlanamadığı için maddelerin daha sonra ele alınmasına karar verildi. 
     TBMM Adalet Alt Komisyonu, tasarı üzerindeki çalışmalarına yarın devam edecek. 
     
</TEXT>
</DOC>
