<DOC>
<DOCNO> 282410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun03.html </URL>
<DATE> 2004/10/22/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
El Kaide Türkiye’deki laik düzene karşı ordu kuracakmış 
</HEADLINE>
<TEXT>

     İspanya'da yayınlanan Razon gazetesi, El Kaide'nin Türkiye'deki laik düzeni yıkmak için Avrupa'da silahlı bir ordu kurma girişimi başlattığını iddia etti. 
     İtalyan istihbaratına dayandırılan haberde, "Madrid saldırılarının başmimarı olan 'Mısırlı' lakaplı Rabie Osman yakalanmasaydı, ikinci hedefi Türkiye ve Vatikan olacaktı" denildi. 
     Razon gazetesi, El Kaide yönetimi ile Rabie Osman'ın telefon kayıtlarını yayınlandı. 
     Kayıtlara göre, El Kaide, Vatikan'a büyük çapta bir saldırı ile Türkiye'deki laik düzeni yıkmak için Avrupa'da düzenli bir İslam ordusu kurmayı planlıyordu. 
     
     Türkiye, İslam ordusuyla tekrar Müslümanlığa kazandırılacakmış 

     Razon gazetesi, Belçika, Fransa ve İtalya'da faaliyet gösteren "Mısırlı Muhammed"in El Kaide ile defalarca telefon konuşması yaptığını belirtti. Gazete, bu konuşmalarda ağırlıklı olarak, Türkiye'nin kurulacak bir İslam ordusu ile tekrar Müslümanlığa kazandırılacağı, aksi takdirde Avrupa'ya daha da yakınlaşarak İslam'dan uzaklaşacağı yolunda sözlerin geçtiğini yazdı. 
     Razon gazetesi, buna delil olarak da, Rabie Osman'ın 8 haziranda yakalanmadan önce, 29 mayısta Yahya Muhammed Raci ile yaptığı bir telefon görüşmesini gösterdi. 
     Rabie Osman, 191 kişinin öldüğü Madrid saldırılarından sorumlu tutuluyor. 

     
</TEXT>
</DOC>
