<DOC>
<DOCNO> 287735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko27.html </URL>
<DATE> 2004/11/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ankara'da kaçak elektrik operasyonu... 
</HEADLINE>
<TEXT>

     Başkent Elektrik Dağıtım A.Ş. Başkent EDAŞ ekipleri, Ankara'nın Dikmen semti Malazgirt mahallesinde bulunan meskenlere yönelik kaçak elektrik operasyonu düzenledi. 
     Toplam 10 ekiple, yaklaşık 750-800 abonenin elektrik kullanımının incelenmesinin planlandığı operasyonda, yapılan 200 kontrolün, 20 tanesinde kaçak elektrik kullanımı tespit edildi. 
     Taramalarda, özellikle gecekondularda kaçak elektrik kullanımında ''özel hat'' yönteminin tercih edildiği görülürken, yapımı devam eden bir camiye ve caminin bağlı bulunduğu derneğe, meskenden kaçak hat çekildiği tespit edildi. 
     Yetkililer, kaçak elektrik kullanımı saptanan meskenlerin ve ticarethanelerin sayaçlarının önce laboratuara gönderilip inceleneceğini, bundan sonra gerekli cezai işlemin yapılacağını bildirdiler. 
     Taramaları yerinde izleyen Başkent EDAŞ Genel Müdür Yardımcısı Abdullah Tancan, kaçak elektrik kullanımını önlemeye yönelik mücadelelerinin hız kaybetmeden devam ettiğini belirtirken, önceki yıllara oranla kaçak elektrik kullanımındaki düşüşün bunun en büyük göstergesi olduğunu söyledi. 
     Kışın ısınma ihtiyacının daha çok elektrikle giderildiğini ifade eden Tancan, bu nedenle kış aylarında özellikle gecekondularda çalışmalarını yoğunlaştıracaklarını bildirdi. 
     Tancan, Eylül ayı itibariyle elektrikte kayıp-kaçak oranının yüzde 11.63'e düşürüldüğünü de sözlerine ekledi. 
     
     SAHTE KAÇAK KONTROL ELEMANLARINA DİKKAT 
     Bu arada, vatandaşları ''sahte kaçak kontrol ekiplerine'' karşı da uyaran Tancan, bu ekiplerin kendilerini TEDAŞ elemanı olarak tanıttığını ve sahte belge düzenleyerek, para istediğini söyledi. 
     TEDAŞ ekiplerinin yaptığı operasyonlarda parayla pazarlığın söz konusu olmadığını anlatan Tancan, vatandaşlardan tarama yapan ekiplerden kimlik sormasını ve herhangi bir şüpheli durumla karşılaştıklarında da ''231 23 31'' ile ''231 25 18'' ihbar hatlarını aramalarını istedi. 
     
</TEXT>
</DOC>
