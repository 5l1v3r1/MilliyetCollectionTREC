<DOC>
<DOCNO> 253812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko13.html </URL>
<DATE> 2004/07/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TEKEL, fiyat indirimine şimdilik mesafeli... 
</HEADLINE>
<TEXT>

     Sigarada, British American Tobacco BAT firması ile başlayan fiyat indirimine, TEKEL şimdilik mesafeli duruyor. TEKEL Genel Müdürü Sezai Ensari, şu anki durum itibariyle BAT'ın yaptığı fiyat indirimi karşısında, kendilerinin de aynı tutumu izleyip hemen indirime gitmeyeceklerini açıkladı. 
     Konuya ilişkin A.A muhabirinin sorularını yanıtlayan TEKEL Genel Müdürü, sigara firmaları arasında fiyat konusunda bir anlamda centilmenlik anlaşması olduğu hatırlatılarak ''bu bozuldu mu '' sorusuna karşılık, ''gerçekten centilmenlik anlaşması bozulmak üzere, belki de bozuldu sayılabilir'' yorumunda bulundu. 
     Ancak şu anki durum itibariyle BAT'ın yaptığı indirim karşısında hemen kendilerinin de aynı tutumu izleyip indirime gitmeyeceklerini ifade eden Ensari, şöyle konuştu 
     ''Biz piyasanın en büyüğüyüz, büyük olan kendine yakışan bir tavır izler. Biz de bunu izleyeceğiz. Ama sigara piyasasının tek hakimi de değiliz. Böyle bir fiyat kargaşası yaşanırsa piyasanın gereği neyse onu yaparız.'' 
     
     FİYAT İNDİRİMİ ÇOK FAZLA TALEP YARATMAZ 

     TEKEL'in son yapılan indirimleri çok da fazla önemsemediğini, BAT'ın pazar payının çok düşük olduğunu ifade eden Ensari, ''Bu fiyat indiriminin talep patlaması yapacağını sanmıyorum. Ama biz de tabiiki piyasayı yakından izliyoruz. Ancak şu an bizim adım atmamızı gerektiren bir ortam, bir durum yok'' diye konuştu. 
     İndirim sonrası BAT'ın bazı sigaralarının fiyatlarının Samsun 216 sigarasının altına düştüğünün hatırlatılması üzerine TEKEL Genel Müdürü, ''sıkıntı yaratacağını sanmıyorum. 216 çok iyi tutulan satılan bir sigara. Damak tadı itibariyle farklı zaten. Müşteri kesimimiz de sabittir'' dedi. 
     Ancak piyasayı yakından takip ettiklerini tekrarlayan Ensari, ''piyasanın gerektirdiği bir faaliyet ya da karar vermek gerekiyorsa o kararı almakta tereddüt etmeyiz. Ama şu an böyle bir acil durum görmüyoruz'' şeklinde görüş bildirdi. 
     
     TEKEL PAZAR PAYINI KORUYOR 

     Ensari bu arada TEKEL'in pazar payını koruduğunu ve halen yüzde -54 seviyesinde bir payı bulunduğunu anlatırken, önümüzdeki aylarda yapacakları ataklarla, pazar payında büyük artışlar hedeflediklerini vurguladı. 
     TEKEL'in geçtiğimiz ay piyasaya sürdüğü tamamı şark tütününden mamul Bahar sigarasının piyasada tutuğunu söyleyen Ensari, şöyle konuştu 
     ''Ambalajı ve içeriği iyi olan bu sigarayı 1 milyon liraya satmak yürek işiydi, biz bunu yaptık. Piyasadaki talebi çok iyi. 600 tona yakın ürettik, 400 tona yakının sattık. Çoğu yere yetiştiremiyoruz. Ama piyasa talebini karşılayacak pozisyondayız. Soft paket olduğu için sıkıntımız yok.'' TEKEL'in ilk 6 ayını da değerlendiren Genel Müdür Ensari, TEKEL Alkollü İçkiler bölümünün satışı nedeniyle bilançoda bir takım dengesizliklerin bulunduğunu belirtirken, ''ancak bu sunidir, TEKEL şu an gayet iyi durumdadır'' görüşünü dile getirdi. 

     
</TEXT>
</DOC>
