<DOC>
<DOCNO> 281145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yazar/toruner.html </URL>
<DATE> 2004/10/18/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
SPK 'anlaşmayı açıklayın' diye mektup yazdı, TMSF ve BDDK 'sır' diye açıklamadı 
</HEADLINE>
<TEXT>

Sermaye Piyasası Kurulu SPK Başkanı Doğan Cansızlar TMSF ve BDDK'ya mektup yazıp 'Çukurova anlaşmasını açıklayın' dedi. Her iki kurumdan da 'bankacılık sırrı, açıklayamayız' yanıtı geldi 
Bankacılığı biraz bilen, bu yolculuğun sonunun böyle biteceğini rahatlıkla tahmin edebilirdi. Aslında, olacakları 7-8 Ocak 2004 tarihli yazımda yazmış, 25-26-30 Ağustos 2004 tarihlerinde tekrarlamıştım. Para bulunamadı, bulunamayacağı gün gibi aşikardı. Zaten kazayla para bulunsaydı, başımıza çok daha vahim hadiseler gelecekti. Ya hisseler elden gidecek ve Çukurova borçları teminatsız kalacak ya da kara para iddiaları ortaya atılacaktı. 
Yeni tren kazasının en acıklı yönü, aynı öncekilerde olduğu gibi işten anlamayan adamların yönetimde olması. Çukurova, Turkcell, Show TV, Digitürk gibi Türkiye'nin nadide kuruluşları maalesef dolandırıcıyı profesyonellerden ayıramayan patron ve yöneticiler tarafından yönetiliyor. Bunların alt kadroları da, üst kadroları da, ekonomistleri de çok zayıf. Bu patron ve yöneticiler Türkiye'ye layık değil. Biz de bunlara katlanmak ve oyalanmak zorunda değiliz. Bu hatalarının gereği neyse, otoritelerce hemen yerine getirilmesi lazım. 

Profesyonellik yok 
Bankacılık Düzenleme ve Denetleme Kurumu BDDK ile Tasarruf Mevduatı Sigorta Fonu'nun TMSF başlarındaki yöneticiler de yeterince profesyonel davranmadılar. Belki para gelir umuduyla, belki de siyasi baskılarla bir şeylere razı oldular ama dolandırıcı ile gerçek finansörü ayırabilmeleri lazımdı. Profesyonel bankacılık bunu gerektirir. Bizim yönetimde olduğumuz dönemlerde de bunlara benzer birçok teklifle karşılaştık. Hepsine direnmeyi bildik. 
Çukurova'nın finansörü olduğu söylenen Northway Petroleum'un Devlet Bakanı Abdüllatif Şener tarafından zamanın BDDK Başkanı'na takdim edildiği iddia edilmişti. En azından, Çukurova'nın sahibi birçok kişiye böyle söylüyordu. Sayın Şener'le görüştüm ve bunu kesinlikle yalanladı. Çukurova'yla anlaşması için BDDK'ya veya TMSF'ye başka birisi tarafından bir siyasi baskı yapılıp yapılmadığı mutlaka açıklanmalıdır. Değilse, BDDK'yı, TMSF'yi frenleyen güç veya güçlerin ne olduğu ortaya çıkarılmalıdır. 

Mektup yazdı 
Sermaye Piyasası Kurulu SPK Başkanı Doğan Cansızlar'la Çukurova konusunu görüştüm. Geçen hafta İstanbul Menkul Kıymetler Borsası'nda Yapı Kredi tahtasını kendilerinin kapattırdığını Çukurova'yla yapılan gizli anlaşmaların açıklanması için TMSF ve BDDK'ya mektuplar yazdıklarını ve "Bu iş bankacılık sırrıdır" diye cevap aldıklarını anlaşmaların açıklanması için ellerinden gelen her şeyi yaptıklarını ancak karşılarındaki kamu kurumlarının direnciyle karşılaştıklarını anlattı. Gerçekten de, SPK "bankacılık sırrı"nın yeniden tarif edilmesi için uğraştı ve uğraşıyor. 

Bilenler diyor ki 
Ayrıca, anlaşmaları bilen birkaç kişiden birisi olan üst düzey bürokrat bir dostumla görüştüm. Muhtemelen kreditörün, Çukurova'dan ek teminat veya para istediğini, kreditör Northway'in TMSF ile hiçbir anlaşma imzalamadığını ve TMSF'ye taraf olmadığını, TMSF'nin muhatap olarak sadece Çukurova'yı gördüğünü, Çukurova ile Norhway'in anlaşmasını TMSF'nin bilmediğini, Çukurova'nın 31 Ekim'e kadar hala süresi olduğunu, üst üste olmamak kaydıyla anlaşmada 4 kez ödemede gecikme olanağı tanındığını, Yapı Kredi'yle olan anlaşmayı BDDK'nın yapıp kontrol ettiğini söyledi. 
Bu köprünün altından daha çok su akacak 



</TEXT>
</DOC>
