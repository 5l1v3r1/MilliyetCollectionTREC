<DOC>
<DOCNO> 266506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun09.html </URL>
<DATE> 2004/08/26/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Irak'ta oğlu ölen baba, acı haberi verenlere saldırdı... 
</HEADLINE>
<TEXT>

     Irak'ta görev yapan 20 yaşındaki asker oğlunun öldüğünü öğrenen Amerikalı baba, kendisine acı haberi vermeye gelen Deniz Piyadeleri'nin minibüsünü yaktı. 
     Floridalı 44 yaşındaki Carlos Arredondo, oğlunun ölüm haberini aldığı 3 deniz piyadesinin minibüsüne binerek, benzin döktü, aracın içine oturdu ve minibüsü ateşe verdi. 
     Ağır yanıklarla Florida'daki Hollywood bölge hastanesine kaldırılan Arredondo'nun oğlu Alexander'ın salı günü öldüğü belirtildi. 
     Olay, öğleden sonra acı haberi vermek üzere Arredondo'nun evine 3 Amerikan deniz piyadesinin gelmesiyle başladı. Oğlunun ölüm haberini alan baba, garajına giderek bir galon benzinle dışarı çıktı. Deniz piyadeleri, Arredondo'yu sakinleştirmeye çalıştı ancak acılı baba piyadelerin geldiği aracın camlarını kırarak araca bindi ve her yerine benzin döktü. Daha sonra aracı ateşe verdi ve kendisi de ciddi şekilde yandı. 
     Arredondo, aracın içinden kendisini dışarı çekerek ölmesini engelleyen deniz piyadeleri tarafından hastaneye kaldırıldı. Acılı baba hakkında cezai işlem yapılmasının beklendiği belirtildi. 
     
</TEXT>
</DOC>
