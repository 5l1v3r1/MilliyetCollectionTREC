<DOC>
<DOCNO> 252446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy02.html </URL>
<DATE> 2004/07/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Okulların ardından hastaneler de satışa çıkacak 
</HEADLINE>
<TEXT>

     Milli Eğitim Bakanlığı'nın ardından Sağlık Bakanlığı da benzer bir uygulamaya giderek verimsiz sağlık işletmelerinin gayrimenkullerini satıp daha büyük ve verimli yatırımlar yapmayı tasarlıyor. 
     Sağlık Bakanlığı'na tahsisli gayrimenkullerin satılıp buradan elde edilecek gelir ile Bakanlığa bina, inşaat, onarım yapıp, tıbbi cihaz almasını öngören yasa tasarısı Plan ve Bütçe Komisyonu'nda kabul edilerek Genel Kurul'a sevk edildi. Buna göre, Sağlık Bakanlığı da Milli Eğitim Bakanlığı gibi elindeki hastane binaları benzeri taşınmazları satabilecek. Bakanlık, özellikle şehir içinde bulunan ve hasta kapasitesi, araç trafiğini kaldırmayan hastaneleri satıp yerine daha büyük arsalar üzerine hastaneler yapmayı planlıyor. Tasarıya göre, Maliye Bakanlığı, Sağlık Bakanlığı adına taşınmazları satacak, satış gelirinin öngörülen miktarını Sağlık Bakanlığı'na aktaracak. 
     Örneğin, Ankara Eğitim ve Araştırma Hastanesi gibi hasta yükünün yoğun olduğu hastanelerde doktor sayısı çok fazla ancak yer darlığı nedeniyle poliklinik sayısı yetersiz bulunuyor. Yeni poliklinik açamayan hastane yetkilileri bu soruna çözüm bulmakta zorlanıyor. Tasarıda bu gibi hastanelerin satılması, yerine de büyük arsa alımı ile geniş hastane yapımı öngörülüyor. 
     
     KOĞUŞ SİSTEMİNDEN ODA SİSTEMİNE 
     Bakanlık yetkilileri, Sağlık Bakanlığı'na ayrılan bütçenin yüzde 7 gibi kısıtlı bir bölümünün yatırımlara ayrılmasının hastane yapımını zorlaştırdığını belirtirken, bu nedenle böyle bir uygulamanın gündeme geldiğini bildirdiler. Bakanlığın elindeki gayri menkullerin satışı ile daha geniş arsalara sağlık tesisi yapma imkanı bulacağını kaydeden yetkililer, bu yolla daha geniş hastane yapmının planladığını ifade ediyor. Mevcut hastanelerin, koğuş sistemine göre planlanmış olduğunu belirten yetkililer, geniş hastene binaları ile oda sistemine de geçileceğini söyledi. 
     Sağlık Bakanı Recep Akdağ ise gayri menkul satışı ile 1.5-2 katrilyon lira gelir elde etmeyi beklediklerini 
     bildirdi. 
     
</TEXT>
</DOC>
