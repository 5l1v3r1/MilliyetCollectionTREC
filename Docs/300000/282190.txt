<DOC>
<DOCNO> 282190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy08.html </URL>
<DATE> 2004/10/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gül "AB'den ayrıcalık değil eşit muamele talep ediyoruz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'den ayrıcalık değil, eşit muamele talep ettiklerini belirterek, katılım müzakerelerinin süresinin Türkiye'nin performansına bağlı olacağını bildiklerini söyledi. 
     Gül, Dış Politika Enstitüsü'nün kuruluşunun 30. yıldönümü nedeniyle düzenlenen ''Avrupa'ya Hazırlanan Türk Dış Politikası'' konulu konferansın açılışında konuştu. 
     Türkiye'nin tarih boyunca Avrupa'nın ayrılmaz bir parçası olduğunu belirten Gül, Türkiye'nin yaklaşık yarım yüzyıldır da Avrupa ile ilişkilerini geliştirmek için çabaladığını bildirdi. Bakan Gül, AK Parti hükümeti olarak iktidara gelişlerinden itibaren siyasi ve ekonomik alanda reformlar yaptıklarını hatırlatarak, yapılan bu reformların İlerleme Raporu'nda AB Komisyonu tarafından da teyit edildiğini kaydetti. 
     Bakan Gül, AB Komisyonu tarafından hazırlanan etki raporunun da Türkiye'nin AB için bir yük değil, kazanım olacağını kanıtladığını söyleyerek, daha önemli bir noktanın da komisyonun Türkiye'nin Kopenhag kriterlerini karşıladığı sonucuna varması olduğunu ifade etti. 
     AB Komisyonu'nun tavsiyesini yaptığını ve şimdi sıranın AB üye ülkelerine geldiğini söyleyen Gül, AB siyasi liderliğinin komisyonun tavsiyesi doğrultusunda bir karar alacağından emin olduklarını belirtti. Gül, bu çerçevede AB'nin Aralık zirvesinde müzakerelere 2005'in ilk yarısında başlanması yönünde bir karar vereceğini tahmin ettiklerini kaydetti. 
     Bakan Gül, komisyonun tavsiyesinde, geçmiş örneklerden farklı bir biçimde müzakerelerin modalitelerine ilişkin bazı nüanslar bulunduğuna da dikkat çekerek, bu nüansları AB'li ortaklarıyla ele aldıklarını bildirdi. Türkiye'nin 1999 Helsinki zirvesinde diğer aday ülkelerle eşit şartlarda aday bir ülke olarak kabul edildiğini hatırlatan Gül, ''Bu nedenle bir ayrıcalık değil, eşit muamele talep ediyoruz'' dedi. 
     Müzakerelere başlanmasıyla katılım sürecinin son aşamasına girileceğine işaret eden Gül, bu aşamada da öncekiler gibi sıkı çalışma gerektiğini, sorumluluklarının farkında olduklarını kaydetti. 
     ''Müzakerelerin süresinin çoğunlukla bizim performansımıza bağlı olacağını biliyoruz'' diyen Gül, reform sürecine müzakereler sırasında devam edileceğini bildirdi. 
     Gül, müzakere sürecinde ele alınacak 31 konu başlığına ilişkin şimdiye kadar önemli hazırlıklar yaptıklarını belirterek, bundan sonra da önemli dış politika alanlarındaki uyumlaştırma çalışmalarının devam edeceğini kaydetti. 
     Dışişleri Bakanı Gül, Türkiye'nin barışı koruma faaliyetlerindeki tecrübesinin AB için önemli bir kazanım olacağını ifade ederek, Avrupa'nın güvenliğinin, sınırları dışındaki gelişmelerin göz ardı edilmesiyle sağlanamayacağını, Türkiye'nin bu açıdan önemli kazanım olacağını bildirdi. 
     
</TEXT>
</DOC>
