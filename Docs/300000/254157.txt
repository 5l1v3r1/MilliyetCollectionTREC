<DOC>
<DOCNO> 254157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo06.html </URL>
<DATE> 2004/07/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Cimbom'da hayal kırıklığı Roque Junior Leverkusen'de 
</HEADLINE>
<TEXT>

     Galatasaray'da transferde kötü son.... Bundesliga takımlarından Bayer Leverkusen, Milan'da forma giyen Brezilyalı savunma oyuncusu Roque Junior ile üç yıllık sözleşme imzaladı. 2002 Dünya Kupası'nda şampiyon olan Brezilya Milli Takımı'nın kadrosunda yer alan Roque Junior için Milan'a bonservis ücreti ödenmedi. 
     Teknik direktör Klaus Augenthaler, "Roque Junior harika bir savunma oyuncusu" derken, kulüp menajeri Wolfgang Holzhauser, "Her iki taraf da ekonomik konularda anlaştı. Sözleşme imzaladığımız için gerçekten çok mutluyuz" diye konuştu. 
     Palmeiras'ta oynarken 2001-2002 sezonunda Milan'a transfer olan Brezilyalı oyuncu, takımda yeteri kadar şans bulamadığı için geçen sezon Siena ve Leeds United'da kiralık oynamıştı. 
     Öte yandan Middlesbrough, Leeds United'ın golcü oyuncusu Mark Viduka'yı 4.5 milyon pound karşılığında üç yıllığına renklerine bağladı. Geçen sezon Premier Lig'de 11 gol kaydeden Avustralyalı oyuncu, "Birçok milli oyuncunun yer aldığı Middlesbrough'nun bir parçası olacağım için çok memnunum" dedi. 

     
</TEXT>
</DOC>
