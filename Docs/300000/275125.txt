<DOC>
<DOCNO> 275125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur05.html </URL>
<DATE> 2004/09/26/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Koca dayağı felç etti 
</HEADLINE>
<TEXT>

     Ahmet PESEN BALIKESİR, DHA 
BALIKESİR'in Bandırma İlçesi'nde emekli Hava Astsubayı İsmail Duymaz, 19 yıllık eşi Hanife Duymaz'ı döverek hastanelik etti. Sağ tarafı felç olan talihsiz kadın tedavi altına alınırken, eşi kaçtı. 
     17 Eylül Mahallesi Hacı Keşfetti Caddesi Duymaz apartmanında önceki gece meydana gelen olay, İsmail Duymaz'ın 76 dün sabaha karşı kayınbira Selim Varlı'nın eşi Nuriye Varlı'ya telefon etmesiyle ortaya çıktı. Duymaz telefonda,"Ben uzak bir yerdeyim. Ablanızı dövdüm. Dairenin anahtarı kömürlükte. Gidin, ablanızı alın'' dedi. Polise haber verip ablasının evine giden kardeşleri, 56 yaşındaki Hanife Duymaz'ı baygın halde buldu. Hanife Duymaz, 112 Acil Yardım ekibi tarafından bir ambulansla Bandırma Dr. Güven Karahan Devlet Hastanesi'ne kaldırıldı. Sağ tarafı felç olan ve konuşamayan Hanife Duymaz, Beyin Cerrahi servisinde tedavi altına alındı. Hanife Duymaz'ın vücudunda çok sayıda yara ve çürük olduğu bildirildi. 
     19 yıllık eşinden öldüresiye dayak yiyen Hanife Duymaz'ın erkek kardeşi Mehmet Varlı "Böyle vahşet olmaz. Tüyler ürpertici bir olay. İnsan karısını böyle döver mi Ablamın kafasında, boynunda, ellerinde, vücudunda yara ve çürükler var. Şikayetçi olduk, bu insanın hak ettiği cezayı çekmesini istiyoruz'' dedi. Hanife Duymaz'ın 74 yaşındaki annesi Halime Varlı da kızının başından bir an olsun ayrılmazken, damadının bir an önce bulunup adalete teslim edilmesini istedi. 
     Hanife Duymaz'ın evli kızı Şahinde Ünal da annesini görünce şoke oldu. "Anneme yapılanları kabullenemiyorum. Babam bunu nasıl yapar, anlamakta zorlanıyorum'' diyen genç kadın, "Babam, annemi daha önce de dövmüştü. İnsan hayatı bu kadar ucuz olmamalı. Babam da olsa, onun yakalanıp cezasını çekmesini istiyorum'' diye konuştu. 
     Evdeki telefonun kablosunu kopardığı belirlenen Duymaz'ın boşandığı ilk eşini de döverek felç ettiği ileri sürüldü. Olayla ilgili soruşturmanın sürdürüldüğü belirtilirken, Duymaz'ın yakalanması için çalışmaların sürdürüldüğü bildirildi. 
     
</TEXT>
</DOC>
