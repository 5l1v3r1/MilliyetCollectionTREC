<DOC>
<DOCNO> 255798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/axspo01.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın gözü Fran'da 
</HEADLINE>
<TEXT>


Beşiktaş, yabancı transferinde liste başına Celta Vigo'nun sol kanattaki yıldızını aldı. del Bosque, bonservis için 5 milyon Euro isteyen İspanyol kulübü ile pazarlık yapıyor 

ORHAN YILDIRIM 


Yeni bomba yolda 
YABANCI transferindeki arayışlarını yoğun bir şekilde sürdüren Beşiktaş, yeniden İspanya pazarına döndü. Siyah - Beyazlılar'ın Celta Vigo'da forma giyen Juan Fran'ı gündemine aldığı öğrenildi. Sol kanatta oynayan yıldız futbolcunun Beşiktaş'a gelmeye sıcak baktığı ancak kulübüyle sözleşmesinin devam etmesi nedeniyle bazı pürüzler yaşandığı bildirildi. 

Hoca devrede 
CELTA Vigo'nun Juan Fran'ı satmak için 5 milyon Euro bonservis bedeli istediği iddia edildi. Bu gelişme üzerine devreye Teknik Direktör Del Bosque girdi. İspanyol çalıştırıcının, Celta Vigolu yöneticilerle fiyat indirimi için pazarlık yaptığı ifade edildi. 28 yaşındaki futbolcu daha önce Alacuas, Acero, Levante ve Valencia'da forma giymişti. 

'Sıradan yakışmaz' 
BEŞİKTAŞ Başkanı Yıldırım Demirören, kısa bir süre kaldığı Salzburg kampında transferle ilgili çarpıcı açıklamalar yaptı. Demirören, alternatifli bir listeye sahip olduklarını belirtip, "Bir transfer hakkımız daha var. Onu da değerlendireceğiz. Sıradan transfer bize yakışmaz. Ünlü bir yıldız daha alacağız" dedi. Parasal sıkıntılarının olmadığını söyleyen Demirören, "Hedef Beşiktaş'ı dünya kulübü yapmak" yorumunu yaptı. 

'Felsefem kazanmak' 

Carew'den inciler 
BEŞİKTAŞ'IN yeni golcüsü Carew, Salzburg kampına katıldığı ilk gün basın toplantısı düzenledi. Yıldız futbolcu, sahadaki felsefesinin kazanmak olduğunu dile getirerek, "Normalde sakin, özel hayatımda renkli, sahada ise agresifim. Elimden geldiğince gol atacağım" dedi. Bu arada golcü futbolcuya oteldeki yatağa sığmadığı için dışarıdan yatak getirtildi. Ayrıca Beşiktaş Yönetimi, taraftarlar için 150 bin Carew forması hazırlatıyor. 

Bosque çıldırdı 


Oyuncularını eleştirdi 
BEŞİKTAŞ Teknik Direktörü del Bosque, 3 - 1'lik Hertha Berlin yenilgisinin ardından sert açıklamalar yaptı. İspanyol çalıştırıcı, "Maçın ilk yarım saati her açıdan istediğim gibiydi. Ancak takımın geçen yıldan kalma hastalıkları yine ortaya çıktı. Böyle rakiplerle, hakemle didişmeyle bir şey kazanılmaz. Bu hastalıkların hepsini tedavi edeceğim" dedi. del Bosque, Tümer'in hakemi itmesini ise "Çirkin" olarak yorumladı. 

Rakip 1860 Münih 
YENİ sezon çalışmalarını Salzburg'ta sürdüren Beşiktaş, dördüncü hazırlık sınavında bugün Alman 1. Lig takımlarından 1860 Münih ile karşılaşacak. TSİ 19.00'da başlayacak olan maçı Kanal D naklen ekranlara getirecek. del Bosque'nin, Münih karşısında sahaya ideale yakın bir kadro sürmesi bekleniyor. 



</TEXT>
</DOC>
