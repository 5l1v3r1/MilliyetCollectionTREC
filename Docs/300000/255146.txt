<DOC>
<DOCNO> 255146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo23.html </URL>
<DATE> 2004/07/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gaziantepspor, aşırı sıcak havaya rağmen tempo düşürmedi 
</HEADLINE>
<TEXT>

     Gaziantepspor, 17 Temmuz günü başlayacak olan ikinci etap Almanya kampı öncesi olumsuz hava koşullarına rağmen yeni sezon hazırlıklarını kendi tesislerinde yoğun bir tempoda sürdürüyor. 
     Teknik direktör Nurullah Sağlam yönetiminde sabah ve akşam olmak üzere iki antrenman yaparak sezon hazırlıklarını sürdüren kırmızı- siyahlılarda, geçen hafta sözleşme imzalayan Andre ve Tarık Ettayeb izinli oldukları için çalışmalara katılmazken, bu oyuncuların 17 Temmuz da başlayacak olan Almanya kampına katılacakları bildirildi. 
     Zaman zaman 40 dereceyi geçen sıcak havanın çalışmaları olumsuz etkilediğini ancak programdan taviz vermeden sürdürdüklerini kaydeden Sağlam, sezon öncesi kondisyonların iyi duruma gelmesi için bir dizi test uyguladığını, Almanya kampına kadar iyi bir kondisyon yüklemesi yapılması gerektiğini söyledi. 
     Futbolcuların genel durumundan memnun olduğunu, Almanya'da güçlü takımlarla yapılacak hazırlık maçları sonrasında takımın genel görüntüsünün net bir şekilde ortaya çıkacağını vurgulayan Sağlam, ''Gaziantepspor geçen sezonu dördüncü olarak bitirdi. Yine çıtayı yükseklere kuruyoruz. Ekip olarak lige iyi ve iddialı hazırlanıyoruz. Hızlı ve iddialı bir çalışma programını uygulamaya koyduk. Portekiz'in Boavista kulübünden alınan Andre ve Libya milli takım oyuncusu Tarık Ettayeb ile orta sahamız daha da güçlendi. Uyum sorununu kısa sürede çözebilirsek, harika bir ekip olacağız'' diye konuştu. 
     Genç ve iyi bir kadroya sahip olduğunu belirten Sağlam, futbolcuların yaratılan rekabet ortamından son derece memnun olduğunu kaydetti. 
     ''Takım olarak iyi yoldayız'' diyen Sağlam, şöyle konuştu 
     ''Birinci Süper Lig'in 2004-2005 sezonunun zevkli ve çekişmeli bir mücadeleye sahne olacağını sanıyorum. Tüm takımlar yeni sezon öncesi sıkı bir çalışma temposu içindeler. Her takım bütçesi ölçüsünde, ligde sıkıntılı günler geçirmemek için takviyeler yaptı. Güçlü veya güçsüz takım diye bir ayrım yapmak istemiyorum. Her takım bence güçlü. Futbolcular arasında iyi bir rekabet ortamı yarattık. İyi bir futbol ve iyi kadroyla başarıdan başarıdan başarıya koşmak istiyoruz'' 
     
     ALMANYA KAMPI PROGRAMI 
     Bu arada, Almanya'nın Köln kentinde Wold Emerich Otel'de kamp yapacak olan kırmızı-siyahlıların Almanya kampı programı ve hazırlık maçlarının tarihleri kesinleşti. 
     Buna göre, İsrail Lig şampiyonu Maccabi Hayfa ile 18 Temmuz, Hollanda Birinci Ligi takımı De Graaischap ile 20 Temmuz, Almanya'dan FC Bochalt ile 21 Temmuz, Belçika'dan Maas Mechelen ile 23 Temmuz, Belçika'dan FC Zwolle ile 25 Temmuz, İsrail Birinci Ligi takımı Petah Tikva ile 26 Temmuz ve Hollanda Birinci ligi takımı Vitesse Arnhem ile 27 Temmuz'da hazırlık maçları yapılacak. 
     
</TEXT>
</DOC>
