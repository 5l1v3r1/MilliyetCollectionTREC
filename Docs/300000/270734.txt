<DOC>
<DOCNO> 270734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo33.html </URL>
<DATE> 2004/09/10/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
KTÜ'den milli maç açıklaması... 
</HEADLINE>
<TEXT>

     Karadeniz Teknik Üniversitesi KTÜ Rektör Vekili Prof. Dr. Selahattin Köse, ''600 yıldır Trabzon'da olan vatan, millet, bayrak aşkının, bir maçla yok edilmeye çalışıldığını'' söyledi. 
     Köse, üniversitenin Senato Salonu'nda düzenlediği basın toplantısında, 4 Eylül Cumartesi günü, Hüseyin Avni Aker Stadyumu'nda yapılan Türkiye-Gürcistan milli maçının berabere bitmesinin ardından yaşanan olaylara ilişkin, KTÜ Üniversite Yönetim Kurulu'nca alınan kararı açıkladı. 
     ''Maçın berabere bitmesinin faturasının, Trabzon halkına ödettirilmek istendiğini'' ifade eden Köse, KTÜ olarak yaşanan olaylardan büyük üzüntü duyduklarını belirtti. 
     Köse, şunları kaydetti 
     ''600 yıldır Trabzon'da olan vatan, millet, bayrak aşkı bir maçla yok edilmeye çalışılmaktadır. Bunu yapanlar, Fatih Sultan Mehmet'i, Yavuz Sultan Selim'i, Kanuni Sultan Süleyman'ı tanımayan ve Trabzon Müdafai Hukuk Cemiyeti'ni bilmeyenlerdir. 
     Türkiye'de bölücülüğe karşı durarak, maçlarda ilk kez İstiklal Marşımızı söyleyen ve her zaman ülkemizin çimentosu olarak bilinen Trabzon halkı, sorumluların iyi bir organizasyon yapabilme becerisinden yoksun olmalarından dolayı haksızca karalanmıştır. 
     Tel örgüsüz statta olay çıkmasını bekleyenler, bayrak sayısıyla büyük Trabzon'un ulusal onurunu lekelemeye çalışmaktadırlar. Misafirperverlikle milliyetçilik, karıştırılır olmuştur. KTÜ Üniversite Yönetim Kurulu olarak, Trabzon'u karalamaya çalışanları kınıyor, kamuoyunu sağduyuya davet ediyor ve tahrik edici münferit hareketlerin, bir şehir halkına mal edilmemesini diliyoruz.'' 
     
</TEXT>
</DOC>
