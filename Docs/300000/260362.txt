<DOC>
<DOCNO> 260362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/dunya/axdun02.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus faşistleri El Kaide'yi örnek alıyor 
</HEADLINE>
<TEXT>


DIŞ HABERLER SERVİSİ 


Rusya'da, Etnik Azınlıkların Haklarını Koruma Örgütü kurucusu Nikolai Mikhailovich Girenko'nun haziran ayında öldürülmesiyle, ülkede gittikçe yayılan neo - Nazizm mercek altına alındı. Son sayısında bu konuya 4 sayfa ayıran Amerikan Time dergisi, neo - Nazi gruplara üye gençlerle görüşerek, çarpıcı açıklamalarına yer verdi. Rus neo - Nazi grubu Schlutz88'in üyesi Alexei, örgütlerinin 2001'den bu yana kendisine El Kaide terör örgütünü örnek aldığını, neo - Nazi örgütün de El Kaide gibi hücreler halinde organize olarak saldırılar için bir araya gelip daha sonra bölündüklerini söyledi. 
Alexei, "Biz beyazların El Kaide'siyiz. Kaç kişinin öldüğünü umursamıyoruz. Ne kadar fazlası ölürse o kadar iyi. Bizim cihad zamanımız geldi" dedi. Alexei, "Biz kendimizi Rus olarak görmüyoruz. Biz beyaz ırka aitiz" ifadesini kullandı. 
Neo - Nazi Özgürlük Partisi adlı grubun lideri Yuri Belyayev de, Rus gençlerinin azınlıklara şiddet uygulamakla aslında kendilerini savunduklarını iddia ederek, Kremlin'in neo - Nazi'leri tanımaması durumunda teröre başvuracaklarını söyledi. Belyayev, gelecekte, otonom hücrelerin saldırıları ve genetik bilim sayesinde arı ırka kavuşulacağını ileri sürdü. 
Rusya'da 50'ye yakın neo - Nazi Örgütü bulunduğu, bunlardan 17'sinin St Petersburg'da faaliyet gösterdiği belirtiliyor. 
Moskova'da yayımlanan Izvestia gazetesi, son 7 yılda neo - Nazilerin en az 15 bin kişiye saldırdığını yazdı. Moskova İnsan Hakları Ofisi'nin geçtiğimiz günlerde yayımladığı raporda, bu tarz saldırıların her yıl 20 - 30 kişinin ölümüne yol açtığı belirtildi. 


</TEXT>
</DOC>
