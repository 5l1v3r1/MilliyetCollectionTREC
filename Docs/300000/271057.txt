<DOC>
<DOCNO> 271057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/guncel/gun03.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mirasçı' aranıyor 
</HEADLINE>
<TEXT>


ABD'de "soykırım" iddiasıyla sigorta şirketine açtığı davada 30 trilyon tazminat kazanan Yeğyayan Hukuk Bürosu, mirasçı Ermenileri arıyor 

İSTANBUL Milliyet 

Osmanlı topraklarında yaşarken "soykırım" sırasında öldürüldükleri iddia edilen Ermenileri sigortalayan New York Life Sigorta Şirketi'ne karşı açtığı davayı kazanan Yeğyayan Hukuk Bürosu, 20 milyon dolarlık yaklaşık 30 trilyon lira tazminatı dağıtmak amacıyla mirasçıları arıyor. 
İstanbul'a gelen Yeğyayan Hukuk Bürosu idarecilerinden Arman Bağdoyan, Ermeni cemaati yayın organı AGOS gazetesine yaptığı açıklamada, poliçe sahibi ailelerin, akrabalık ilişkisini kanıtlayarak tazminattan pay alabileceklerini söyledi. Sigorta şirketinin 1875'ten 1914'e kadar Osmanlı topraklarında çalıştığını ve çoğunluğu Ermeni ve Rum olmak üzere binlerce kişiye yaşam sigortası yaptığını saptadıklarını anlatan Bağdoyan, "1928'de yaşam sigortası yaptırmış Ermeniler ve mirasçılarını bulmak için büyük çaba sarf edilmiş. 1999'a kadar başka bir çalışma yapılmamış" dedi. Kazandıkları dava sonucunda, mirasçıları bulabilmek için "www.armenianinsurancesettlement.com" adresinde başvuruları beklediklerini belirten Bağdoyan, şöyle devam etti 

'Listede atalarını arasınlar' 
"Ermeniler, sigortalanmış 2300 kişiyi aşkın listede kendi atalarını ve akrabalarını arasın. Eğer bir iz bulurlarsa, bunu ispatlayacak bir evrakla yine o sitede nereye ve kime nasıl başvurulacağı yazılı, ona göre hareket etsinler. Her başvurunun ciddiyetle ele alınacağından kuşku duymasınlar." 
Bugüne kadar 11 milyon dolar tutarında bir ödeme yapıldığını da kaydeden Bağdoyan, mirasçıların bulunamaması halinde kalan paranın hayır kurumlarına bağışlanabileceğini söyledi. 


</TEXT>
</DOC>
