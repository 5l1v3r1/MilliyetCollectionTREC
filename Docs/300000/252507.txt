<DOC>
<DOCNO> 252507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur05.html </URL>
<DATE> 2004/07/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kandilli Rasathanesi "Bölgede diri faylar mevcut" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü, Doğubayazıt'ta gerçekleşen depremin ardından bölgede hafif şiddette artçı depremlerin olabileceği uyarısında bulundu. 
     Enstitü'den yapılan yazılı açıklamada, Ağrı'nın Doğubayazıt ilçesi yakınlarında, yerel saat ile 01.30'da, 5.0 aletsel büyüklüğünde, orta şiddette bir deprem meydana geldiği ve depremin dış merkezinin Doğubayazıt-Iğdır arası olduğu kaydedildi. 
     Depremin olduğu yere en yakın yerleşim birimlerinin Bosyayla, Bardaklı, Karabulak ve Sazoba olduğu bildirilen açıklamada, şöyle denildi 
     ''Deprem bu bölgede geleneksel yapı tarzı olan yığma-kerpiç yapılarda kısmen de olsa can kaybına ve hasara neden olabilir. Bu depremden sonra bölgede hafif şiddette artçı depremlerin olması beklenebilir. Artçı depremler zaman içerisinde sıklıkları ve büyüklükleri azalarak birkaç gün devam edebilir.'' 
     
     ''BÖLGEDE TANINMIŞ DİRİ FAYLAR MEVCUTTUR'' 
     Bölgenin Kuzey Anadolu Fay Zonu ile Doğu Anadolu Fay zonlarının dışında, Ağrı bölgesi yerel fay sistemleri içinde yer aldığı belirtilen açıklamada, ''Bölgede tanınmış diri faylar mevcuttur. Bu faylar Balık Gölü Fayı, Doğubayazıt Fayı, Iğdır ve Ağrı Fayları olarak adlandırılır'' ifadesine yer verildi. 
     Açıklamada depremin dış merkezinin, Doğubayazıt Fay Sistemi'nin kuzeyi ile Iğdır Fay sisteminin güneyi arasında yer aldığı ifade edildi. 
     Bölgede genelde K-KB gidişli aktif tali kırıklar bulunduğu ifade edilen açıklamada, ''Ağrı-Doğubayazıt-Iğdır üçgeni arasında kalan bölgede tali kırıklar çok parçalı olup, zaman zaman 5.0 ile 5.5 büyüklüğünde depremler üretebilirler'' denildi. 
     Bu arada, Rasathane yetkilileri, AA muhabirine yaptıkları açıklamada, Doğubayazıt'ta 01.30'da gerçekleşen depremin, süreye bağlı olarak hesaplanan aletsel büyüklüğünün MD 5.0 olduğunu, dalgalardaki genliklerden hesaplanan lokal büyüklüğünün ML ise 5.1 olarak belirlendiğini ifade ettiler. 
     Doğubayazıt'taki depremin yerin 5 kilometre derinliğinde meydana geldiği öğrenildi. 
     
</TEXT>
</DOC>
