<DOC>
<DOCNO> 297941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo10.html </URL>
<DATE> 2004/12/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Demirören Parma'ya kazanmak için gidiyoruz... 
</HEADLINE>
<TEXT>

     Beşiktaş, AC Parma ile yarın yapacağı UEFA Kupası 2. tur B Grubu 4. ve son maçı için bu sabah İtalya'ya gitti. 
     Beşiktaş Kulübü Başkanı Yıldırım Demirören, Atatürk Havalimanı'nda yaptığı açıklamada, Beşiktaş'ın hedefinin belli olduğunu ve İtalya'ya kazanmak gittiklerini belirterek, ''Takımımıza güveniyoruz. Kazanacağımıza da inanıyoruz. Ancak kazanmasak da bu, dünyanın sonu değil. O zaman hocamızla oturup, gelecek sezonun planlarını yaparız'' diye konuştu. 
     Beşiktaş'ın son haftalarda ligde üstüste galibiyetler aldığını hatırlatan Demirören, bu oyunlarını İtalya'da da sürdürmeleri durumunda AC Parma'yı da yeneceklerini savundu. 
     
     ZİRVE, MAÇLAR BİTİNCE 
     Teknik direktör Vicente Del Bosque ile ilk yarının son maçı ve Türkiye Kupası karşılaşması bittikten sonra biraraya geleceklerini anlatan Demirören, ''O zaman kalacak, gidecek veya alınacak futbolcular görüşülüp, karara bağlanacak'' dedi. 
     Basın mensuplarının Galatasaray-Fenerbahçe derbisinde tribün merdivenlerinin boşaltılamadığını hatırlatması üzerine de Demirören, ''Tribün olayları bugünün değil, 20 senenin sorunu. Bunu 1 günde halletmek de doğal olarak kolay değil. Biraz zaman alacak ama hep birlikte mücadele ederek bu konuda başarılı olacağımıza inanıyorum'' diye konuştu. 
     
     OKTAY DA UMUTLU 
     Kulüp asbaşkanı ve futbol şubesi sorumlusu Kıvanç Oktay ise, önemli maça gittiklerini ve kazanmak istediklerini söyledi. 
     Oktay, ''Kazanmak zorundayız ve kazanmak için gidiyoruz. Bu işi aslında son maça bırakmamalıydık. Parma, kendi liginde kötü durumda. Ancak UEFA Kupası maçlarının atmosferi farklı olur. Takımımızın morali iyi. İnşallah kazanarak İstanbul'a döneriz'' dedi. 
     Menajer-kaptan Tayfur Havutçu ise, ''İyi mücadele edip, istediğimiz sonucu alacağız'' derken, İbrahim Üzülmez de UEFA Kupası'ndaki son şanslarını iyi değerlendirmek istediklerini söyledi. 
     
     3 FUTBOLCU YOK 
     Beşiktaş, İtalya'ya 23 kişilik futbolcu kadrosuyla giderken, 3 oyuncu kafilede yer almadı. 
     Sarı kart cezalısı Ali Güneş, sakatlığı süren Carew ile Ronaldo, İtalya kafilesinde bulunmuyor. 
     Özel uçakla Bologna'ya giden siyah-beyazlılar, buradan karayoluyla Parma kentine geçecek. 
     Beşiktaş, bu akşam da maçın oynanacağı Ennio Tardini Stadı'nda son çalışmasını yapacak. Teknik direktör Del Bosque, idman öncesinde basın toplantısı düzenleyecek. 
     AC Parma ile Beşiktaş arasındaki karşılaşma yarın TSİ 21.45'te başlayacak ve Kanal D'den naklen yayınlanacak. 
     
</TEXT>
</DOC>
