<DOC>
<DOCNO> 291897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/siyaset/axsiy01.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yan çiziyor 
</HEADLINE>
<TEXT>


Türkiye - AB Troykası'na, AB ülkelerinin Türkiye üzerinde uzlaşamamış olması damgasını vurdu. Gül, AB'nin imzalarına sadık kalmasını istedi 

Güven Özalp 


AB'nin Türkiye açısından tarihi niteliğe sahip 17 Aralık zirvesine haftalar kala gerçekleştirilen Türkiye - AB Troykası, Ankara'nın önündeki sürecin kolay olmadığını ortaya koydu. AB ülkeleri arasında Türkiye konusunda uzlaşmaya varılamamış olması da Troyka toplantısına damgasını vurdu. 
Dönem başkanı Hollanda, iki tarafı da memnun edecek bir formül bulma çabasında olmasına karşın, önceliğinin AB'nin çekincelerini giderme yönünde olduğunun sinyallerini verdi. Dışişleri Bakanı Abdullah Gül ise, AB ülkelerinin imzalarına sadık kalmasını istedi. 

'Sahanın efendisi' 
Toplantı sonrası AB Komisyonu'nun genişlemeden sorumlu üyesi Olli Rehn ve Gül'le birlikte ortak basın toplantısı düzenleyen Hollanda Dışişleri Bakanı Bernard Bot, komisyonun İlerleme Raporu'nda yaptığı tavsiyenin sadece "temel alındığını" ancak son kararı üye ülkelerin söyleyeceğini vurguladı. "Sahanın efendisi üye ülkelerdir" diyen Bot, "Eğer 2005'te bir tarih üzerinde anlaşılabilirse, müzakere öncesi tarama sürecinin açılmasının yerinde olacağını düşünüyoruz. Bu sürecin önce yapılması, müzakereler süresinde Türkiye'ye yardımcı olacaktır" diye konuştu. 
Bot, sözlerini şöyle sürdürdü 
"Karar alınması halinde müzakerelere gecikmeden başlama sözümüzün arkasında duruyoruz. Kalan 3.5 haftalık sürede Türkiye birtakım alanlarda ilerleme sağlayabilirse, bu aralıktaki karara da yardımcı olabilir." 
Bot'un ima ettiği konularınsa CMUK, adli kolluk, infaz yasası, istinaf mahkemeleri, TCK ve dernekler yasası olduğu kaydedildi. 
Türk tarafı da koruma önlemleri, müzakerelerin ucunun açık olması ve müzakere başlıklarının açılması için aranacak eşik sistemini gündeme getirdi. Kararın net ve açık olmasına vurgu yapan Gül, Türkiye'nin önündeki tek şartın Kopenhag kriterleri olduğunu vurgulayarak, "Biz bunu tamamladık. Komisyon da bunu açıkladı" dedi. 

Görüşmede yüksek tansiyon 

GÜVEN ÖZALP Lahey 

Dışişleri Bakanı Abdullah Gül'le Hollanda Dışişleri Bakanı Bernard Bot arasındaki ikili toplantıda tansiyonun yükselmesi, AB Troykası'yla Türkiye arasındaki toplantının yansıtılan olumlu havanın aksi yönünde, beklenenden daha olumsuz geçmesinde etkili oldu. 
Gül, Türkiye'de zirve için belli bir kamuoyu oluştuğunu ve Ankara'nın Brüksel'den beklentisinin zirvede net ve açık, 2005'i aşmayan bir müzakere tarihi olduğunu iletti. AB tarafı ise buna Avrupa kamuoyunun Türkiye konusunda şüpheleri bulunduğunu hatırlatarak karşılık verdi. Gül'e verilen bir başka mesajı da AB'deki bazı ülkelerde Avrupa Anayasası'na yönelik referandumların önemi oluşturdu. Bot, bu referandumların Türkiye konusuyla gölgelenmemesine çalıştıklarını vurguladı. 
AB'nin rahatsızlık ilettiği bir başka konu da Kıbrıs oldu. Bot, Türkiye'nin Kıbrıs'ı 17 Aralık öncesinde tanımayacağını, kamuoyu önünde son derece net bir şekilde açıklamasının yersiz ve zamanlama açısından kötü olduğunu vurguladı. Bu konuda AB'nin telkini, "Türkiye'nin Kıbrıs'ı 17 Aralık'tan önce ya da müzakerelere fiilen başlamadan tanıması iyi olur" yönünde oldu. İlerleme Raporu'nun açıklanmasından bu yana Türkiye'nin bu belgenin ardına saklanır bir hava verdiği, bu raporun olumlu çıkmasının otomatik olarak 17 Aralık kararının Türkiye'nin istediği gibi olacağı sonucunu doğurmayabileceği, 6 Ekim'den bu yana belli bir durağanlık hissedildiği Türk heyetine iletilen diğer unsurlardı. 

Schröder, Türkiye'yi Türk gibi savundu 

Almanya Başbakanı Gerhard Schröder, sorunlarla dolu bir bölgede bulunan Türkiye'nin, istikrar unsuru olarak Almanya'nın ulusal çıkarlarına büyük katkı sağlayacağını bildirdi. Meclis'te Başbakanlık bütçesinin görüşüldüğü oturumda yaptığı konuşmada, "Türkiye, sorunlarla dolu bölgede Batı'ya yönelik bir istikrar unsuru olarak desteklenmelidir. 17 Aralık'ta 10 - 15 yıllık bir perspektifle üyelik müzakerelerine başlanması yönünde karar alacağız" diyen Schröder, Türkiye'nin AB üyeliğine karşı çıkan Hıristiyan Sosyal Birlik Partisi CSU Federal Meclis Grup Başkanı Michael Glos'u da "Yanlış tahminlerinizle insanları endişelendirmeyin" diye eleştirdi. 

Bakan Fischer'e Meclis'te hakaret 

FRANKFURT Milliyet 

Alman Hıristiyan Sosyal Birlik Partisi'nin CSU Federal Meclis Grup Başkanı Michael Glos, Dışişleri Bakanı Joschka Fischer'e "pe..k" dedi. Federal Meclis'te bütçe tartışmaları sırasında söz alan Glos, Doğu Avrupa ülkelerindeki Alman başkonsolosluklarından seyahat vizesi verilmesini kolaylaştıran uygulamayı eleştirirken, bu yolla kaçak çalışma, fuhuş ve insan kaçakçılığının desteklendiğini öne sürdükten sonra Fischer'e dönüp "Siz de bu nedenle pe..ksiniz" dedi. Fischer, bu sözleri soğukkanlıkla karşıladı. Glos, daha sonra kürsüye çıkarak özür diledi. Glos, Türkiye'nin AB üyeliğine karşı imza kampanyası başlatılmasını önermişti. 


</TEXT>
</DOC>
