<DOC>
<DOCNO> 282157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko11.html </URL>
<DATE> 2004/10/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Talep var ancak Irak'a bisküvi gönderilemiyor... 
</HEADLINE>
<TEXT>

     Önde gelen bisküvi üretim merkezlerinden Karaman'dan Irak'a yönelik ihracat, siparişlerin artmasına karşın, yaşanan olaylar yüzünden yüzde 80'e varan oranlarda düşüş gösterdi. 
     Anı Bisküvi Gıda A.Ş Genel Müdürü Kemal Boynukalın, ''savaş öncesine göre gelen siparişler iki katına çıktı ama gönderemiyoruz'' dedi. 
     A.A muhabirinin derlediği bilgiye göre, Türkiye'de küçüklü büyüklü 300'ün üzerinde firma, yılda yaklaşık 800 bin ton bisküvi ve çikolata üretimi yapıyor. 
     Bifa, Saray, Biskot ve Anı gibi yaklaşık 15 büyük bisküvi fabrikasının faaliyet gösterdiği Karaman, ülke geneli yapılan üretimin yüzde 60'ını gerçekleştirdiği için sektörde lider konumda bulunuyor. 
     Üretiminin önemli bir kısmını ABD'den Afrika ve Avrupa'ya kadar yaklaşık 80 ülkeye ihraç eden Karaman, çok sayıda dünya ülkesi tarafından da oldukça yakından biliniyor. 
     İhracat konusunda önde gelen ülkelerin başında ise komşu ülke Irak geliyor. Karaman bisküvi sektörü, savaş öncesinde sadece Irak'a yılda yaklaşık 6 milyon dolarlık bisküvi ve çikolata ihraç ediyordu. 
     Savaş nedeniyle olumsuz etkilenen bisküvi ihracatı, tam hareketlenme göstermek üzereyken, son aylarda kamyon şoförlerinin karşılaştığı olumsuzluklar nedeniyle yeniden azaldı. 2004 yılında bugüne kadar Karaman'dan Irak'a yapılan ihracat yüzde 80'lere varan oranlarda düştü. 
     Anı Bisküvi Gıda A.Ş Genel Müdürü Kemal Boynukalın, Türkiye'deki çok sayıda sektör ve firma gibi Karaman bisküvi sanayisinin de Irak'ta yaşanan olaylar nedeniyle büyük darbe aldığını anlattı. 
     
     SİPARİŞ VAR, GİDEN YOK 
     Bugün yeniden yapılanma sürecine giren Irak'ın özellikle gıda açısından önemli bir pazar olduğunu dile getiren Boynukalın, ''Ancak bu fırsatı değerlendiremiyoruz. Savaş öncesine göre gelen siparişler iki katına çıktı ama gönderemiyoruz. Bölgeye gidecek kamyon bulmak neredeyse olanaksız. Ayda bir iki tırı güçlükle gönderebiliyoruz. Elimizin altındaki pazara girmek sorun oldu'' dedi. 
     Bugün itibariyle Irak'a yapılan ihracatlarının yüzde 80'e varan oranlarda düşüş gösterdiğini vurgulayan Boynukalın, ihracatın kolaylaşması açısından Telafer kapısının açılmasını beklediklerini anlattı. 
     Bifa Bisküvi ve Gıda Sanayi A.Ş Genel Müdür Yardımcısı Celalettin Kaya ise Irak'a ihracatın azalmasının olumsuz etkilerini yaşadıklarını bildirdi. 
     Önceden rahatlıkla girebildikleri Irak pazarına, şimdi aracı firmalar aracılığıyla zor şartlar altında ulabaşabildiklerini dile getiren Kaya, ''ürünü sınır kapısında aracı firmaya teslim ediyoruz. Bunu bile güçlükle yapıyoruz. Savaş öncesine oranla ihracatımız çok düştü. Karaman'ın Irak'a yok denecek kadar az. Aracı firma bile ürünü satmakta zorluk çekiyor. Tüketici korkusundan dışarı çıkamadığı için eski tüketim oranları da yakalanamıyor'' diye konuştu. 
     
</TEXT>
</DOC>
