<DOC>
<DOCNO> 278831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/ygokce.html </URL>
<DATE> 2004/10/10/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kuşkudan coşkuya 
</HEADLINE>
<TEXT>



Bu güzelliği çok özlemiştik. Üstelik gözümüzün nuru futbolumuza çok para yatırmış, aşık olmuş, emek vermiş, sonucu da hak etmiştik. 
Gürcistan maçında yaşayamadığımız ambiansı bize Kadıköy'de İstanbul seyircisi sundu. Bayraklar dalgalandı, pozisyonlar alkışlandı, kalecisinden kulübedeki yedeklerine kadar hepsi de destek alkışlarından payını aldı. 
Ersun Yanal'ın radikal bir karar ile Hakan Şükür'ü davet etmeyerek oluşturduğu kadro saha üzerinde Kazakistan'a, zihinlerde de bu tartışmaya karşı savaş veriyordu. Kolay değildi... Hele fiziği güçlü, teknik ve taktik kapasitesi sınırlı acemi Kazakistan önünde beklenen golleri atmak ve sonuca ulaşmak. O kadar "çantada keklik" bir kolaylık taşımıyordu. Milli Takım savunmasında acemi rakibine göre sağlam yerleşti. Yeterince baskı görmedikleri için fazlasını yaptılar. Dörtlünün sağındaki Ümit Özat ile soldaki Deniz Barış tipik kanat oyuncuları gibi topu ileri taşıyarak Milli Takımın hücum aksiyonlarına önemli katkılar sağladılar. Ancak kafaya şişirme top alışkanlığı terkedildiğinden bu iki oyuncumuzun klasik kanat ortalarını görmedik. Milli Takımın oyun planı orta alanda Serkan ve Hüseyin'e, onların önünde hücuma yönelik ikinci perdeyi oluşturan Gökdeniz, Necati ve Nihat üçlüsüne ve en önde tek santrfor Fatih Tekke'ye dayanıyordu. Golcüleri biliyorsunuz... Golleri de... Dört adamdan üçü golleri attı. Necati penaltı kazandırdı. Demek ki, hepsi de görevlerini yapmışlar. Aferin çocuklara 
Bu oyun elbette Danimarka maçı için bir ölçü değil. Örneğin, Serkan ve Hüseyin orta alanda kesici olarak yeterli, ancak kazandıkları topları yaratıcı biçimde hücuma dönük kullanırken yetersiz kaldılar. Bu alanda Emre Belözoğlu'na da kesin ihtiyaç var. Hasan Şaş, Tuncay Şanlı ve Hamit Altıntop da milli takımın zenginlikleri olarak oyunda yer aldılar. Bu zenginliğin daha etkili ve disiplinli bir oyunla Danimarka maçına da yansımasını bekliyoruz. İşimiz zor ama ümitliyiz, inanıyoruz. 



</TEXT>
</DOC>
