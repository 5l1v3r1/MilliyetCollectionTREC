<DOC>
<DOCNO> 254358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun32.html </URL>
<DATE> 2004/07/10/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Eski Avusturya Cumhurbaşkanı Klestil toprağa verildi... 
</HEADLINE>
<TEXT>

     Eski Avusturya Cumhurbaşkanı Thomas Klestil, bugün yapılan ve çok sayıda yabancı devlet başkanının da katıldığı bir törenle toprağa verildi. 
     Viyana Merkez Mezarlığı'nda yapılan cenaze törenine, Türkiye'yi temsilen Devlet Bakanı Beşir Atalay katıldı. 
     Atalay, törende Avusturya'nın yeni Cumhurbaşkanı Heinz Fischer'le yan yana ilk sırada yer aldı. 
     Avusturya Başbakanı Wolfgang Schüssel, Federal Meclis Başkanı Andreas Kohl, yeni Cumhurbaşkanı Fisher ile aynı sırada eşiyle birlikte yer alan Atalay, dini törenin sona ermesinin ardından mezarın başına giderek Klestil'in eşi ve çocukları gibi kendisine verilen gülü mezara attı ve Klestil'in eşi Margot Löffler-Klestil ve çocuklarına baş sağlığı diledi. 
     Devlet Bakanı Atalay, diğer yabancı devlet başkanları ve bakanlarla birlikte Hofburg Sarayı'nda Cumhurbaşkanı Fischer tarafından verilecek resepsiyona katılacak. 
     Bu arada, bir kaç günden beri Avusturya kamuoyunu meşgul eden Merhum Klestil'in birinci eşi Edith Klestil ve ikinci eşi Margot Löffler-Klestil arasındaki protokol tartışmasının, Edith Klestil'in protokolde ilk sırada yer almasıyla sona erdiği gözlendi. 
     Edith Klestil ve Margot Löffler-Klestil, daha sonra birbirlerine baş sağlığı dilediler. 
     
</TEXT>
</DOC>
