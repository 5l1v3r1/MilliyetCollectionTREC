<DOC>
<DOCNO> 256135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonsiy12.html </URL>
<DATE> 2004/07/17/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bakan Şahin Türkiye ekonomisi yoğun bakımdan çıkmıştır... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Türkiye ekonomisi yoğun bakımdan çıkmıştır, Türk ekonomisi artık ayağa kalkmıştır'' dedi. 
     Çankırı'nın Ilgaz İlçesi'nde düzenlenen ''4. Ilgaz Dağı Kültür Festivali''ne katılan Şahin, burada yaptığı konuşmada, Türkiye'nin yakın dönemde önemli ekonomik krizler atlattığını söyledi. 
     Türkiye'nin kriz döneminde, ekonomik bakımdan büyük sıkıntılar atlattığını ifade eden Şahin, söz konusu krizin etki ve tesirlerinin halen devam ettiğini belirtti. 
     Şahin, ancak iktidarda bulunan hükümetin yoğun gayret ve çabaları sonucu Türkiye ekonomisinin yoğun bakımdan çıktığını belirterek, sözlerini şöyle sürdürdü 
     ''Türk ekonomisi artık ayağa kalkmıştır. Türkiye ayağa kalkmıştır. Beti benzi solan yüzüne kan gelmeye başlamıştır, ama kuşkusuz ki perhizine bir süre daha devam etmesi gerekiyor. İlaçlarını bir süre daha kullanması lazım. İktidarımızın 3. yılından itibaren Türkiye'de çok şeyin değiştiğini artık herkes hissetmeye başlayacaktır. 
     31 Temmuz'da Başbakanımız tarafından Kayseri'de 101 fabrikanın temeli atılacaktır. Acaba dünyada 101 tane fabrikanın temelinin atıldığı bir başka organizasyon var mı Eğer böyle bir organizasyon yoksa, Guinnes Rekorlar Kitabı'na bu temel atma programımız girecek. Bunlar Türkiye'de başlattığımız yatırım atağının sonuçlarıdır'' 
     
     ''TÜRKİYE'DE TAŞLAR YERİNE OTURUYOR...'' 

     Şahin, Türkiye'nin artık olumlu bir noktada olduğunu ve yavaş yavaş kendine geldiğini belirterek, Türkiye'de taşların yerine oturmaya başladığını bildirdi. 
     ''Bu nedenle artık geleceğe ümitle bakıyoruz'' diyen Şahin, şunları kaydetti 
     ''Türkiye hem bölgesinde hem dünyada artık etkin konumdadır. Çünkü dinlenen, kendisine itibar edilen bir ülkedir. Türkiye'de geçen bir aya şöyle bir bakalım. Dünya liderleri Türkiye'de önemli etkinliklere imza attılar. İslam Konferansı Örgütü'nün toplantısı İstanbul'da yapıldı. İl kez genel sekreterliğe bir Türk seçildi. Türkiye dünyada çok önemli bir imkan yakalamıştır. Bu Türkiye'de yıllar sonra yakalanmış olan tek parti iktidarının getirmiş olduğu şans ve hareketin sonucudur. İnanıyorum ki Türkiye yakalamış olduğu bu siyasi istikrarı bundan sonra da devam ettirecektir. Hükümet olarak biz bu işin farkındayız. Çünkü siyasi istikrar kolay yakalanmıyor. Siyasi istikrarı yakalamadan ekonomik istikrarı yakalamak mümkün değildir.'' Bakan Şahin daha sonra tören alanına katılan Enerji ve Tabii Kaynaklar Bakanı Hilmi Güler'le birlikte Halk Eğitimi Merkezi Müdürlüğü'nce hazırlanan El Sanatları Sergisi'nin açılışını yaptı. 
     Bu arada, Ilgaz Belediyesi'nce düzenlenen ve yarın sona erecek festivale Bakan Şahin ve Güler'in yanı sıra Çankırı Valisi Ali Haydar Öner, Çankırı Belediye Başkanı İrfan Dinç, Ilgaz Kaymakamı İbrahim Avcı, Ilgaz Belediye Başkanı Cevdet Çetin ve çok sayıda vatandaş katıldı. 
     
</TEXT>
</DOC>
