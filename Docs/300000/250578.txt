<DOC>
<DOCNO> 250578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo05.html </URL>
<DATE> 2004/06/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bakan Güçlü Toplumumuzun Oğuz Çetin gibi futbolculara ihtiyacı var 
</HEADLINE>
<TEXT>

     Tarım ve Köyişleri Bakanı Sami Güçlü, ''Toplumumuzun Oğuz Çetin gibi, futbolculara ihtiyacı var'' dedi. 
     Bakan Güçlü, Fenerbahçe'nin ve Türk Futbol Milli Takımı'nın oyuncusu olan Tuncay Şanlı ile menajeri Erdinç Şehit'i makamında kabul etti. 
     Görüşmenin basına açık bölümünde konuşan Bakan Güçlü, Tuncay ve menajerinin kendisine bir nezaket ziyaretinde bulunduğunu söyledi. 
     Futbolun dünyanın her yerinde olağanüstü ilgi toplayan ve toplumların ortak değerlerinden biri arasında sayılmaya başlanan bir oyun olduğunu belirten Bakan Güçlü, bu nedenle futbolcuların çok göz önünde olduklarına ve hareketlerinin devamlı izlendiğine işaret etti. 
     Futbolcuların örnek bir kişilik sergilemeleri gerektiğini ifade eden Bakan Güçlü, buna örnek olarak çok beğendiği Fenerbahçe'nin ve Milli Takım'ın eski futbolcusu Oğuz Çetin'le ilgili bir anısını anlattı. Oğuz'un Sakarya'da öğretim üyeliği sırasında kendi öğrencisi olduğunu belirten Bakan Güçlü, şöyle konuştu 
     ''Benim öğrencim olduğu yıllarda aynı zamanda Genç Milli Takım'da ve Sakaryaspor'da oynuyordu. Sınav dönemi sakatlanmış ve omuzları askıya alınmış. Eli çok zor kalem tutuyor. Ben Senin yazılı sınava girmene gerek yok, bana sözlü olarak anlat, notunu vereyim dedim. Oğuz, bunu reddetti ve kalemi zorla tutarak sınavına girdi. Bin kişiye sorun 999'u benim teklifimi kabul ederdi. Bu karakter Türkiye'nin ihtiyaç duyduğu bir karakterdir. Toplumumuzun Oğuz gibi futbolculara ihtiyacı vardır. Ben bu kadar kendine güvenen kendi gayretiyle bir iş yapmaya çalışan insan, çok az gördüm. Oğuz da onun için Oğuz oldu. İnşallah çok popüler olan bu alanda futbolcularımız bu konulara dikkat ederler.'' 
     
     İŞ AHLAKINA SAHİP OLMAK 
     Gazetecilerin bir futbolcu olarak Tuncay'ı nasıl bulduğunu sormaları üzerine Bakan Güçlü, insanları iş ahlakına sahip olanlar ve olmayanlar olmak üzere ikiye ayırdığını belirtti ve Tuncay'ı iş ahlakına sahip olanlar kısmında gördüğünü söyledi. 
     Fenerbahçeli futbolcu Tuncay da Türk insanının en çok mutluluk duyduğu alanlardan birinin futbol olduğunu ifade etti. 
     Gazetecilerin Tuncay'a yeni sezona nasıl baktığını sormaları üzerine de Tuncay, yeni sezonda beklentilerin çok olduğunu belirterek, ''Şampiyonlar liginde de şu anda büyük bir beklenti var, başarıya aç bir kadromuz olduğu için bazı şeylere inandığımız zaman başaracağımıza inanıyorum'' dedi. 
     
</TEXT>
</DOC>
