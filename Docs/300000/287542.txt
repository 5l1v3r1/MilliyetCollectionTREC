<DOC>
<DOCNO> 287542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur32.html </URL>
<DATE> 2004/11/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çakıcı'nın 'Borsacı Öngen'e saldırı' davasına katılması bekleniyor 
</HEADLINE>
<TEXT>

     Avusturya'dan Türkiye'ye iade edilen ve halen cezaevinde tutuklu olan çıkar amaçlı suç örgütü elebaşı Alaattin Çakıcı'nın, borsa danışmanı Adil Öngen'e yönelik silahlı saldırıya azmettirdiği iddiasıyla yargılandığı dava kapsamında yarın ilk kez hakim karşısına çıkması bekleniyor. 
     Çakıcı'nın, İstanbul 3. Ağır Ceza Mahkemesi'ndeki duruşmada hazır bulundurulması için Tekirdağ F Tipi Kapalı Cezaevine'ne yazı gönderildi. 
     Çakıcı, bu yazı uyarınca yarınki duruşmaya getirilmesi halinde Öngen'e yönelik silahlı saldırı konusunda ilk kez hakim karşısına çıkmış olacak. 
     İstanbul Cumhuriyet Başsavcılığı'nca hazırlanan iddianamede, Erol Evcil'in, Türk Ticaret Bankası'nı satın almaya çalıştığı, ancak bankanın yöneticisi Nurhan Ünlüata ile anlaşamadığı belirtiliyor. 
     Bunun üzerine Ünlüata'nın, iş arkadaşı ve dostu olan Adil Öngen'den ikna için devreye girmesinin istendiği anlatılan iddianamede, ancak Öngen'in bunu reddetmesi nedeniyle korkutmak amacıyla vurulmasına karar verildiği kaydediliyor. 
     Erol Evcil'in bu iş için Alaattin Çakıcı ile anlaştığı, Çakıcı'nın da Adnan Çiçek ve Ali Gürsel'e talimat verdiği, Tanju Atlıhan, Murat Özer, Sinan Zembil, Mehmet Mustafa Bingöl ve Hüseyin Ün'ün de saldırıyı planladıkları ifade edilen iddianamede, 12 Mart 1997 günü sanıklardan Sinan Zembil, Mehmet Mustafa Bingöl ve Hüseyin Ün'ün, Esentepe Vefa Bayırı Sokak İş Bankalılar Sitesi Otoparkı'nda Adil Öngen'e otomobiline bindikten sonra silahla ateş ettikleri anlatılıyor. 
     Adil Öngen'in yara almadan saldırıdan kurtulduğu, koruması Hüseyin Yolcu'nun ise hafif şekilde yaralandığı belirtilen iddianamede, Alaattin Çakıcı'nın, ''silahla müessir fiile azmettirmek'' ve ''korku ve panik yaratacak şekilde meskun mahalde silahla ateş etmeye azmettirmek'' suçlarından 9 yıl 8 aya kadar hapis cezasına çarptırılması talep ediliyor. 
     İstanbul 11. Asliye Ceza Mahkemesi'nde açılan dava, sanıkların suçunun ''öldürmeye teşebbüs'' kapsamına girdiği ve suçun da ağır cezalık olduğu gerekçesiyle ''görevsizlik kararı'' ile İstanbul 3. Ağır Ceza Mahkemesi'ne gönderilmişti. 
     İstanbul 3. Ağır Ceza Mahkemesi, 15 Mart 1999 tarihli duruşmada, Sinan Zembil'i, Adil Öngen'e yönelik eyleminden dolayı ''taammüden adam yaralamaya teşebbüs etmek'' ve Hüseyin Yolcu'ya yönelik eyleminden dolayı ''adam yaralamak'' ile ''ruhsatsız silah taşımak'' suçlarından 4 yıl 3 ay 15 gün hapis cezasına çarptırmıştı. 
     Sanıklardan Hüseyin Ün'ü 1 yıl 9 ay 15 gün, Mehmet Mustafa Bingöl'ü de 1 yıl 7 ay 15 gün hapis cezasına çarptıran mahkeme heyeti, Erol Evcil'in de aralarından bulunduğu 5 sanığın beraatını, Alaattin Çakıcı'nın dosyasının ise ayrılmasını kararlaştırmıştı. 
     
</TEXT>
</DOC>
