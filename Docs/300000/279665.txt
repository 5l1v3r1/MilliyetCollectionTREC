<DOC>
<DOCNO> 279665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/ulagay.html </URL>
<DATE> 2004/10/13/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
'Türkiye son 20 yılı kaybetti şimdi işi zor' 
</HEADLINE>
<TEXT>


Yazının başlığını oluşturan sözleri İstanbul Sanayi Odası'nın İSO düzenlediği 3. Sanayi Kongresi'ne konuk konuşmacı olarak katılan, Financial Times gazetesinin baş ekonomi yazarı Martin Wolf söyledi. Birkaç ay önce ABD ve İngiltere'de yayınlanan Why Globalization Works Küreselleşme Neden Başarılı adlı kitabı sayesinde, dünyada bu konularla uğraşan çevrelerde ilgi odağı haline gelen Martin Wolf'un kitabında vurguladığı temalarla ilgili değerlendirmemi başka bir yazıya bırakıp dün yaptığı konuşmada Türkiye ile ilgili olarak söyledikleri üzerinde duracağım. 
Yazılarından ve Davos toplantılarından tanıdığım Martin Wolf'un Türkiye'nin ekonomideki performansına yıllardır eleştirel bir gözle yaklaştığını bildiğim için dünkü konuşmasında yaptığı değerlendirme benim için sürpriz olmadı. "Türkiye son 20 - 25 yılda önüne çıkan fırsatı iyi kullanamadı" diyen Wolf aynı dönemde Güney Kore'nin ve Çin'in gerçekleştirdiği atılımlara ayak uyduramayan Türkiye'nin, rekabetin çok yoğunlaştığı bugünün dünyasında atılım yapmasının daha da zorlaştığını belirtti. 

Tasarruf seferberliği 
Özellikle Çin'in son 20 yıldaki performansından çok etkilenmiş görünen Martin Wolf, Türkiye'nin 2001 krizi sonrasında attığı adımlarla doğru yola yöneldiğini kabul ediyor. Bundan sonra başarılı olup atılım yapabilmek için Türkiye'nin yapması gerekenleri ise şöyle sıralıyor 
Makroekonomik istikrarı ve mali disiplini hiç ödün vermeden sürdürün.Çok düşük olan tasarruf oranınızı bir ulusal tasarruf seferberliği yaparak artırın.Özelleştirmede cesur olun ve yapısal reformları tamamlayın.Doğrudan yatırım sermayesi çekmek için gereken her şeyi yapınEğitim atılımına birinci önceliği verinÜlkenizdeki eşitsiz gelir dağılımını düzeltecek önlemleri ve altyapı yatırımlarını ihmal etmeyin. 
Tam bir liberal olduğunu her fırsatta ifade eden ve eşitlik sorununu fazla vurgulamayan Martin Wolf'un bile Türkiye'nin yapması gerekenleri sayarken gelir dağılımına değinmek gereğini duyması ilginç geldi bana. Martin Wolf'un kimi tavsiyeleriyle 3. Sanayi Kongresi'nin dünkü oturumunda ondan önce konuşan özel sektör sözcülerinin dile getirdikleri görüşler arasındaki benzerlik de dikkate değerdi. 

Özel sektörün sesi 
Örneğin İSO Meclis Başkanı Hüsamettin Kavi, son üç yılda ihracatını 30 milyar dolardan 60 milyar dolara yükselten Türkiye'nin h l "yeterli miktarda tasarruf üretemeyen, yatırım ve istihdamda gerekli atılımı yapamayan" bir ülke olduğunu söyledi. Kavi'ye göre, Türkiye'nin küresel rekabet ortamında varlık gösterebilmesi için firmaların katma değeri yüksek alanlara girmesi ve birleşmelere giderek ölçek ekonomilerini yakalaması gerekiyordu. Kavi'nin öncelikle yapılması gerekenleri sayarken üzerinde durduğu üç nokta ise 1 Hukukun üstünlüğünün tam olarak sağlanması, 2 Kayıt dışı ekonominin ve haksız rekabetin önlenmesi ve 3 Eğitimde atılım yapılmasıydı. 
Türkiye'nin Avrupa Birliği'ne giden yolda yeni bir merhaleye geldiğini belirten İSO Yönetim Kurulu Başkanı Tanıl Küçük de kayıt dışı ekonominin yaygınlığından yakınarak yapısal reformların tamamlanmasını istedi. Türkiye'nin son üç yıldaki ekonomik büyümesinin tamamen özel sektör kaynaklı olduğunu vurgulayan TOBB Başkanı Rıfat Hisarcıklıoğlu'nun konuşması ise bundan sonra yapılması ve yapılmaması gerekenleri madde madde sıralayan bir manifestoydu adeta. 
Devlet Bakanı Abdüllatif Şener de özel sektör kaynaklı büyümenin sevindirici olduğunu belirterek dünyadaki değişime ayak uydurmanın önemini vurguladı. 
3. Sanayi Kongresi'nin açılış oturumundan bir sonuç çıkarmak gerekirse şu söylenebilir Türkiye'nin, küresel rekabetin azgınlaştığı bir dünyada başarılı olmak için neler yapması gerektiği az çok belli de bunları yapıp yapamayacağı henüz tam belli değil. 



</TEXT>
</DOC>
