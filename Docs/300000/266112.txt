<DOC>
<DOCNO> 266112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas07.html </URL>
<DATE> 2004/08/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Julia Roberts doğuma kadar sinemaya ara veriyor... 
</HEADLINE>
<TEXT>

     İkiz bebek bekleyen Oscarlı ünlü oyuncu Julia Roberts, doğuma kadar sinemaya ara verdiğini açıkladı. 
     Roberts, Amerika'da yayın yapan ''Newsweek'' dergisine verdiği röportajda anneliğin şu anda hayatındaki birinci öncelik olduğunu söyledi. 
     ''Şu anda hiçbirşey planlamıyorum. Gelecek üç ay içinde neler olacağını da kestiremiyorum'' diyen 37 yaşındaki Roberts, karnının giderek belli olmaya başladığını ve bunun heyecan verici olduğunu kaydetti. Roberts, ''Sanki bütün bu yaşadıklarım bir günde gerçekleşmiş gibi. Sanki uyanıyorsunuz ve 'aman tanrım' diyorsunuz'' diye konuştu. 
     Julia Roberts ve kameraman eşi Danny Moder, 2000 yılında Brad Pitt ile rol aldığı ''The Mexican'' filminin setinde tanışmıştı. Bu sırada Benjamin Bratt ile birlikte olan Roberts'ın ayrılık haberinin ardından Moder'ın makyaj sanatçısı eşi Vera Steimberg'den ayrıldığı haberi magazin basınında yer almıştı. 
     Roberts'ın New Mexico'daki çiftliğinde 2002 yılının Temmuz ayında evlenen çift, uzun süredir çocuk sahibi olmanın hayalini kuruyordu. 
     Julia Roberts, ilk evliliğini şarkıcı Lyle Lowett ile 25 Haziran 1993'te evlenmiş, çift 22 Mart 1995'te yollarını ayırmıştı. 
     Roberts, son olarak George Clooney, Brad Pitt, Matt Damon ve Catherine Zeta-Jones ile başrolünü paylaştığı ''Oceans Twelve'' filminin çekimlerini tamamlamıştı. 
     
</TEXT>
</DOC>
