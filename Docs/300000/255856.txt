<DOC>
<DOCNO> 255856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun33.html </URL>
<DATE> 2004/07/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kerry'den Irak'tan çekilmek için 3 şart... 
</HEADLINE>
<TEXT>

     ABD'de Demokrat Parti başkan adayı John F. Kerry, 2 kasımda yapılacak başkanlık seçimlerini kazanması durumunda, Irak'taki Amerikan askerlerinin geri çekilmesi konusunda üç şartı olduğunu belirtti. Kerry, rakibi ABD Başkanı George Bush'un seçimlerden önce Amerikan askerlerini Irak'tan çekmeyi planladığını iddia etti. 
     Wall Street Journal gazetesine demeç veren Kerry, başkan seçilmesi durumunda, Irak'tan Amerikan askerlerini geri çekmek konusunda bir takvim vermekten kaçındı. 
     Kerry, asker çekmek için şartların oluşup oluşmadığına, Irak'ta ''istikrar düzeyinin, bu istikrarın ne kadar sürdürülebileceğinin ve Irak güvenlik güçlerinin ülkeyi savunma kabiliyetinin ölçülmesi'' sonrasında karar verileceğini açıkladı. 
     Irak'tan askerlerin çekilmesine dair takvim vermekten özenle kaçınan Kerry, Başkan Bush'un seçimlerden önce prim yapmak için 140 bin Amerikan askerini bu ülkeden çekeceğini iddia etti. 
     Kerry'nin bu iddiası, Beyaz Saray sözcüsü Suzy De-Francis tarafından yalanlandı. 
     De-Francis, ''Irak'taki asker miktarı ülkede bulunan komutanların rehberliğinde belirlenmektedir ve görevin başarılabilmesi için de bu gereklidir'' dedi. 
     Kerry ise muhtemel başkanlığının ilk döneminde Irak'taki asker sayısını azaltmayı başaramazlarsa bunun, izlemeyi düşündükleri diplomasinin başarısızlığı anlamına geleceğini ifade etti. Kerry, asker sayısının ne kadar azaltılacağı konusunda bilgi vermekten kaçındı. 
     Kerry, bunun ''ülkede istikrarlı, başarısızlığa uğramamış bir devletin demokrasiye doğru yol alırken gerekli güvenlik şartlarını oluşturmasına bağlı olduğunu'' söyledi. 
     Bush yönetiminin, komutanların tavsiyelerine kulak asmadığı için ordunun ihtiyaçlarını karşılayamadığını söyleyen Kerry, kendisinin komutanlara daha büyük saygı göstererek, onları dinleyeceğini ve ordunun ihtiyaçlarını daha iyi karşılayacağını ifade etti. 
     
</TEXT>
</DOC>
