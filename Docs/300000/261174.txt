<DOC>
<DOCNO> 261174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo34.html </URL>
<DATE> 2004/08/06/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Beşiktaş, İspanyon oyuncu Juanfran'a kavuştu 
</HEADLINE>
<TEXT>

     Beşiktaş Kulübü, transfer etmek için uzun uğraş verdiği İspanyol sol kanat oyuncusu Juanfran ile 3 yıllık resmi sözleşmeyi imzaladı. 
     Akaretler'deki kulüp binasında gerçekleştirilen, Asbaşkan ve Futbol Şube Sorumlusu Kıvanç Oktay ile yönetici Latif Ayaz'ın da hazır bulunduğu törende, Juanfran kendisini 3 yıllığına siyah-beyazlı renklere bağlayan sözleşmeye imza attı. 
     İmza töreninde konuşan Kıvanç Oktay, tecrübeli ve iyi bir oyuncu aldıklarını söyledi. 
     Oktay, Juanfran'ın transferinin uzun sürdüğünü, ancak bu oyuncuyu kadroya dahil etmeyi başardıklarını belirterek, ''İmzalara uzun ara verdik, ancak bugün tekrar biraradayız. Juanfran ile daha önce görüşmeler yapmıştık. Kulübüyle de görüşüyorduk. Transferinin uzun sürmesinin nedeni, kulübüyle yaptığımız görüşmelerdi. Ama bu konuda Beşiktaş'ın menfaatlerini düşünmemiz gerekiyordu. Celta Vigo'ya bonservis bedeli olarak 3.5 milyon euro, Juanfran'a ise 1.1 milyon yıllık maaş vereceğiz'' diye konuştu. 
     Siyah-beyazlı takımın yeni transferi Juanfran ise sonunda Beşiktaş'a geldiği için mutlu olduğunu dile getirdi. 
     Juanfran, siyah-beyazlı renklere sahip olduğu için sevindiğini vurgulayarak, ''Beşiktaş yönetimine ve Teknik Direktör Del Bosque'ye, beni ısrarla istedikleri için teşekkür ediyorum. Beşiktaş ve Del Bosque için her şeyi yapmaya hazırım. Çünkü yeni teknik direktörüm beni çok istedi'' dedi. 
     Bu arada İspanyol futbolcu Juanfran'ın, yarından itibaren çalışmalara başlayacağı bildirildi. 
     
     TAYFUN'UN TRANSFERİ 
     Beşiktaş'ın 2 yıllığına anlaştığı Tayfun Korkut'un ise 8 Ağustos Pazar günü İstanbul'a geleceği açıklandı. 
     Beşiktaş Kulübü Futbol Şube Sorumlusu Kıvanç Oktay, Tayfun ile 2 yıllığına anlaştıklarını belirterek, şöyle konuştu 
     ''Tayfun büyük bir ihtimalle 8 Ağustos Pazar günü İstanbul'a gelecek. 9 Ağustos Pazartesi günü sağlık kontrolünden geçtikten sonra sözleşme imzalayacak. Bu oyuncunun transferi de yaklaşık 10 gün sürdü. Tayfun, Del Bosque'nin çok istediği oyunculardan biri. Bu transferi Borsa'ya bildirdik. Ayrıca yabancı oyuncu transferi bitti. Ancak yerli transfer olabilir.'' Oktay, Interli Emre Belözoğlu'nun transferi konusundaki soruları ise ''Emre'nin durumu kulübüne bağlı. Inter'in tavrına göre hareket edeceğiz'' diye yanıtladı. 
     
</TEXT>
</DOC>
