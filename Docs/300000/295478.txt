<DOC>
<DOCNO> 295478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun24.html </URL>
<DATE> 2004/12/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Alman CSU partisi Genel Başkanı Bu Avrupa'ya Türkiye uymuyor 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı Edmund Stoiber, farklı tarihi ve kültürel geleneğe sahip olduğu için Türkiye'nin AB'ye ait olmadığını iddia etti. 
     Stoiber, kardeş parti konumundaki Hıristiyan Demokrat Birlik Partisi'nin CDU Düsseldorf kentinde devam eden parti kurultayında yaptığı konuşmada, Türkiye'nin AB üyeliği konusuna da değinerek, ''Türkiye'ye duyduğum tüm dostluğa rağmen, şunu açıkça söylemeliyim bu Avrupa'ya, farklı tarihi ve kültürel geleneğe sahip olan Türkiye uymuyor. Türkiye ile AB arasında büyük ekonomik, coğrafi, mali ve her şeyden önce kültürel farklılıklar var. Bu farklılıklar AB'yi zorlayacaktır'' dedi. 
     Fransa'daki Halk Hareketi Birliği UMP partisinin, Alman Birlik partileri gibi CDU CSU Türkiye'ye tam üyelik yerine ''imtiyazlı ortaklık'' önerilmesini açıkça ifade ettiğini söyleyen Stoiber, Türkiye'nin üyeliğinin AB'yi siyasi bir birlik yerine sadece ekonomik topluluğa dönüştüreceğini öne sürdü. 
     Stoiber, ''AB'yi zorlarsak siyasi bir birlik yerine sadece ekonomik bir topluluğa dönüşürüz. Başkaları bunu isteyebilir. Biz istemiyoruz'' diye konuştu. 
     Stoiber ayrıca, ülkede yaşayan yabancıların anayasayı ve Alman değerlerini benimsemeleri gerektiğini kaydederek, Alman vatandaşlığına geçen yabancıların, ABD'de olduğu gibi anayasa üzerine yemin etmeleri gerektiğini tekrarladı. 
     Birlik 90 Yeşiller Partisi'nin, Müslümanlara ait dini bir tatil gününün resmi tatil ilan edilmesi önerisini de reddeden Stoiber, ''Böyle öneriler getirenler, insanlarımızın çoğundan uzaklaşmışlar demektir'' ifadesini kullandı. 
     
</TEXT>
</DOC>
