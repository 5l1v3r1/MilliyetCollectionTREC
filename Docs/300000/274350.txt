<DOC>
<DOCNO> 274350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur19.html </URL>
<DATE> 2004/09/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
21. evliliğinden önce ayaklarında vuruldu ama bu onu durdurmadı .. 
</HEADLINE>
<TEXT>

     Balıkesir'in Edremit İlçesi'nde, nikahına bir gün kala uğradığı silahlı saldırı sonucu ayaklarından vurulan 60 yaşındaki damat, hastaneden kaçarak eski eşinin kız kardeşiyle evlendi. 
     Kendisinden 25 yaş küçük Fatma Şahan ile evlilik yapmaya hazırlanırken Hatice Arıkan İş Merkezi'ndeki işyerinin önünde tabancayla ayaklarından vurulan Mahmut Kaya, kaldırıldığı Edremit Devlet Hastanesi'nden kaçarak, nikah masasına oturdu. 
     Kaya, eski eşinin kızkardeşi olan Fatma Şahan ile evlenmekten büyük mutluluk duyduğunu belirterek, ''İlk evliliğimi ortaokula gittiğim dönemde yaptım ve kısa süre sonra ayrıldım. En uzun evliliğimi ise yeni eşimin ablasıyla yapmıştım. Bugüne kadar bir bölümü dini nikahla birlikte olma şeklinde 20 evlilik gerçekleştirdim. 21. nikahımı, 17'nci eşimin kız kardeşi Fatma Şahan ile kıymaktan dolayı çok mutluyum'' dedi. 
     Yeni eşiyle mutluluğu sonunda yakaladığına inandığını ifade eden Kaya, ''İnşallah, bu evliliğim ömür boyu sürer. Eşimi seviyorum'' diye konuştu. 
     Üçüncü evliliğini eski eniştesiyle yapan Fatma Şahan ise Mahmut Kaya ile nikah kıymaktan dolayı bir pişmanlık duymadığını söyledi. 

     
</TEXT>
</DOC>
