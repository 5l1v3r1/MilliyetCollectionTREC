<DOC>
<DOCNO> 292951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/spor/aspo.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ustalık kokuyor 2-4 
</HEADLINE>
<TEXT>


Bükreş kazasından sonra Karadeniz'e moral bulmaya gelen Beşiktaş, Pancu'nun kırmızısıyla gerilim yaşadı. Ancak Ahmed Hassan, Tümer 2 ve Sergen'le galibiyeti yakaladı 


90 dakika 

BİLAL MEŞE 

Hakemleri eleştirmek tarzım değildir. Ama Mustafa Çulcu'nun 34. dakikada Pancu'yu oyundan atması, bence bir hakem skandalıydı. Pozisyon tam gözümüzün önünde oldu. Pancu, taç çizgisine yakın, Adnan ile girdiği ikili mücadelede rakibinden sıyrıldı, top boşta kaldı. Ancak Rumen oyuncu, rakibinin karnına basmamak için herşeyi yaptı. Çulcu da pozisyona çok yakındı. Önce devam ettirdi, Adnan'ın bağırması ve kenar yönetiminin çığlıklarından etkilendi. Bu haksız karar, maçın geri kalan bölümünü gerginliğe sürükledi. İlk yarıda Samsunspor rakibine oranla daha çok koşan ve pres yaparak pozisyon arayan taraftı. Kartal'ın 10 kişi kalmasından sonra herşey Samsunspor lehine gibi görünüyordu. Ne var ki, Del Bosque'nin, son haftaların formsuz oyuncusu Juanfran'ı oyundan alıp, Tümer'i sahaya sürmesi tüm hesapları alt üst etti İlk yarıda gol pozisyonu hemen hemen yok gibiydi. 

Tümer sahneye çıktı 
52. dakikada soldan Musa'nın kullandığı korner atışında gelen topa Caner ayak koydu, top yandan az farkla auta gitti. 
Samsunspor'un galibiyet hesapları, 67. dakikada hayal kırıklığına dönüştü. Tümer soldan indi. İki savunmacıyı geçti, soluyla penaltı noktası üzerine çıkardı, Ahmed Hassan'a dokunmak kaldı 0 - 1. 
Pancu'ya gösterdiği haksız kırmızı kartın altında ezilen Çulcu, bu dakikadan sonra ipin ucunu kaçırdı. 68'de, maç süresince savunmayı ayakta tutan Emre, topla elle oynayınca Çulcu penaltı noktasını gösterdi. Kaies eşitledi 1 - 1. 
71. dakikada Tümer yine sahneye çıktı. Kaleye 30 metre uzaklıkta kazanılan serbest atışı, iki kişilik barajın verdiği avantajı ile iyi kullandı, topu Kerem'in uzanamayacağı köşeye bıraktı 1 - 2. 
78. dakikada Çulcu'nun, Sergen'in Şenol tarafından düşürülmesine penaltı çalması, inanılır gibi değildi Tümer, bu atışı da gole çevirirken, yaptığı asist ve attığı gollerle Kartal'ı sırtlayan adam oldu 1 - 3. 
Bu golle biraz olsun rahatlayan Beşiktaş'a yine gerilime girdi. 80. dakikada Fatih Sonkaya, Erkan'ı indirdi. Karar yine penaltıydı. Kaies nefis vurdu 2 - 3. 
Golden sonra biraz panikleyen 10 kişilik Kartal, 86. dakikada Tayfun ile inanılmaz gol kaçırdı. Sergen, soldan hareketlenen arkadaşını topuk pasıyla kaçırdı. Tecrübeli futbolcu kaleciyi de geçti ama topu yan ağlara gönderdi. 
Ve 90 3... 45 dakikanın yıldızı Tümer yine soldan indi, bu kez arka direğe kesti. Sergen, şık bir kafa vuruşuyla perdeyi kapadı 2 - 4. 
Ligde ve UEFA'da inişli ve çıkışlı bir grafik çizen Beşiktaş'ın ne yapacağını doğrusu artık biz de kestiremiyoruz. Steaua Bükreş gibi zayıf bir ekibe yenilen ve UEFA'da tur şansını zora sokan Beşiktaş, dün belki iyi oynamadı. Ama Romanya'daki yenilginin acısını da Samsun'dan çıkardı. 

Ziya Doğan sesleri 

Bosque'nin koltuğunun sallantıda olduğu belirtilirken, Beşiktaş'ın Standard Liege'ye yenilmesi durumunda Trabzon'un eski çalıştırıcısının göreve geleceği konuşuluyor 

ORHAN YILDIRIM 

Diken üstünde 
BU sezon göreve geldiği günden bu yana Beşiktaş camiasını bir türlü mutlu edemeyen Vicente del Bosque'nin durumunun kritik olduğu vurgulandı. UEFA Kupası'nda en son Steaua Bükreş'e yenilen Siyah - Beyazlılar'da, Ziya Doğan'ın adı geçiyor. Yönetime yakın kaynaklardan sızan haberlere göre, Siyah-Beyazlılar'ın, Standard Liege'ye yenilmesi durumunda İspanyol hocanın biletinin kesileceği, yerine Ziya Doğan'ın getirileceği ifade ediliyor. 

Defans ve Tümer 
SAMSUNSPOR karşısında iki farklı bir oyun ortaya koyduklarını belirten Beşiktaş Teknik Direktörü Vicente del Bosque, Tümer'in oyuna girmesiyle sonucun değiştiğini belirtti. İspanyol hoca, "Bizim için çok farklı ve ilginç bir karşılaşma oldu. Futbolcuların yaşadığı stres, ilk yarıdaki futbolumuzu etkiledi. Ancak defansın yaptığı doğru işler ve Tümer'in katkısıyla ikinci yarıda oyunun dengesi değişerek bu skor ortaya çıktı" diye konuştu. 

Şerden hayır çıktı 
DEL Bosque, basın toplantısında bir gazetecinin, "Beşiktaş'ın kendine gelmesi için bir şeye kızması mı lazım " sorusunu ise şöyle yanıtladı "Bu doğru. Reaksiyon açısından ilk yarıda iyi bir oyun ortaya koyamadık. Sanki bize gol atılsın diye bekliyorduk. Belki iki yarıdaki iyi futbola Pancu'nun oyundan atılması neden oldu." Beşiktaş'ın teknik patronu, hakemler hakkında yine yorum yapmadı, "Hakem gördüğünü çaldı" diye konuştu. 

Maçın hakemi 
Çulcu klasiği 
MUSTAFA Çulcu yine geceye damgasını vurdu. Juanfran'a göstermesi gereken sarı kartı atlayan Çulçu, Pancu'nun Adnan'ın üzerine basışında kasıt buldu ve 4. hakemin de katkısıyla kırmızı kartını yanlış çıkardı. Çulcu, bu kararın etkisinde kalmış olacak ki, ipin ucunu kaçırdı. Emre'nin elle oynamasına verdiği penaltı kararı doğruydu, ama Sergen'in düşüşüne çaldığı aynı düdük hatalıydı. Fatih Sonkaya'nın hareket penaltılıktı. Mustafa Doğan'ın elle oynamasını isea atladı. Tümer'in sakatlanmasına neden olan Tamer'in penaltılık hareketine kayıtsız kalması şaşırtıcıydı. Ayrıca Tümer'in attığı frikik golünden önce faul kararı da doğru değildi. 

'Kabul edilmesi zor bir yenilgi' 

SAMSUNSPOR Teknik Direktörü Ertuğrul Sağlam, Beşiktaş maçını, "Kabul edilmesi zor bir mağlubiyet" olarak yorumladı. Rakibin 10 kişi kalmasının ardından olumlu bir sonuç beklentisi içine girdiğini vurgulayan Sağlam, "Yediğimiz golden sonra oyunun dengesi bozuldu" ifadesini kullandı. Kırmızı - Beyazlılar'ın çalıştırıcısı, hakem Mustafa Çulcu için, "İyi niyetliydi ve gördüğünü çaldı" diye konuştu. 

Maçtan notlar 
Her yer karanlık 
KARŞILAŞMANIN devre arasında, soyunma odalarının elektrikleri kesildi. İki takım da karanlıkta dinlenmek zorunda kalırken, Vicente del Bosque ile Ertuğrul Sağlam, ikinci yarı için taktiklerini veremeden futbolcuları sahaya sürmek zorunda kaldı. 

Pes doğrusu 
KARADENİZ ekibi, tribünlerdeki gerginliğin yumuşaması için bayanları ücretsiz maça alırken, Hatice Banaz adlı bir taraftar, karşılaşmanın ardından Samsunspor Kaptanı Kenan'a küfürler yağdırdı. Otobüsten inen bu futbolcu, bayan taraftarın üzerine yürümek istedi. Çevredekiler Kenan'ı güçlükle yatıştırdı. 

PAF'ta gülen Samsun 
İKİ takım arasındaki PAF Ligi mücadelesini Beşiktaş'ı 2-1 yenen Samsun kazandı. Siyah-Beyazlılar'ın tek sayısı Yaser'den gelirken, ev sahibi Erhan ve Ahmet ile sonuca gitti. 

S. Liege dağıldı 
UEFA Kupası'nda çarşamba günü Beşiktaş ile karşılaşacak olan Standard Liege, Belçika Ligi'nde bozguna uğradı. Zayıf rakibi St. Truiden karşısında 4-1 mağlup olan Liege, çok kötü bir performans ortaya koydu. Kartal'ın rakibinin tek golünü 32. dakikada Juan Ramon Curbelo attı. 


</TEXT>
</DOC>
