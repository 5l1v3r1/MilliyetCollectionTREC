<DOC>
<DOCNO> 256442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun02.html </URL>
<DATE> 2004/07/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Gazze Şeridi'nde, Filistinli militanlarla polis çatıştı 
</HEADLINE>
<TEXT>

     Gazze Şeridi'nde, Filistinli silahlı militanlarla, Yaser Arafat'ın dün atadığı, hakkında yolsuzluk iddiaları da ortaya atılan yeni güvenlik servisi şefi Musa Arafat'a bağlı güçler arasındaki çatışmalar yayılıyor. Refah'taki çatışmalarda en az 12 kişinin yaralandığı bildirildi. 
     Filistin lideri Yasar Arafat'ın hafta sonunda bir dizi adam kaçırma eyleminin ardından yeğeni Musa Arafat'ı yeni güvenlik şefi olarak atamasının ardından çoğu maskeli silahlı Filistinli, Gazze'nin güneyinde güvenlik güçleriyle silahlı çatışmaya girdi. 
     Refah'taki sağlık görevlileri, kentin askeri istihbarat birimlerinin bulunduğu bölgedeki çatışmalarda yaralanan 12 kişinin hastaneye getirildiğini, yaralananlardan 1'inin durumunun ağır olduğunu kaydettiler. 
     Han Yunus'ta da ''Arafat, söz verdiğin reformlar nerede '' şeklinde slogan atan silahlı militanların, Arafat'a yakın bir güvenlik yetkilisinin aracını ateşe verdiği bildirildi. 
     Bölgeden gelen haberlerde, Gazze Şeridi genelinde bu gece gösteri yapan binlerce silahlı Filistinlinin, Arafat'tan yeni güvenlik şefini görevden almasını isteği belirtilerek, Gazze'nin orta kesimlerindeki Nusseriye mülteci kampındaki gösterilerde ''Yolsuzluk bir kanser gibidir'', ''Yolsuzluğa, yolsuzluk hükümetine karşıyız, reform istiyoruz'' şeklinde sloganlar atıldığı kaydedildi. 
     Han Yunus mülteci kampında gündüz saatlerinde de militanların, Filistin istihbarat bürolarına saldırarak, büroları kundakladıkları bildirilmişti. 
     Filistinli görgü tanıkları, saldırganların, burada tutuklu bulunan kişileri serbest bıraktıklarını ve içerideki silahlara da el koyduklarını belirtmişti. 
     Saldırıyı, Filistin lideri Yaser Arafat'ın el Fetih örgütüne bağlı radikal El Aksa Şehitleri Tugayları'nın üstlendiği, saldırının, ''genel güvenlik servisinin başına Arafat'ın yeğeni general Musa Arafat'ın getirilmesini protesto etmek amacıyla düzenlendiği'' açıklanmıştı. 
     Musa Arafat, saldırının ardından düzenlediği basın toplantısında, bu göreve atanmasına karşı gösterilen muhalefete rağmen istifa etme niyetinde olmadığını açıklamıştı. Gazze'de gündüz yaşanan gelişmelerin ardından Filistin sahil muhafız komutanı General Cuma Gali de Arafat'a istifasını sunmuştu. 
     Gali, Arafat'a sunduğu istifa mektubunda gerekçe olarak, ''Gazze Şeridi'de hüküm süren kaos durumunu'' göstererek ''bu koşullarda görevine devam edemeyeceğini'' belirtmişti. 
     Filistin'de peş peşe gelen kaçırma eylemlerinin ardından diğer üst düzey güvenlik yetkilileri ve Başbakan Ahmed Kurey dün istifa etmiş, Filistin lideri Yaser Arafat bu istifaları kabul etmemişti. 
     Arafat'ın dün, Gazze'deki güvenlik şefliği görevine yeğeni Musa Arafat'ı atamasının ardından da hemen protesto gösterileri başlamıştı. 
     Filistin Özerk Yönetimi'nin İsrail ile varılan geçici barış anlaşmaları uyarınca 1994'te Gazze Şeridi'nin çoğunluğunda kontrolü devralmasından bu yana Arafat'ın bölgede bu boyutta kargaşayla ilk kez karşı karşıya kaldığı yorumları yapılıyor. 
     
</TEXT>
</DOC>
