<DOC>
<DOCNO> 282773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur06.html </URL>
<DATE> 2004/10/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kızının arkadaşına tecavüz eden babaya 2 yıl hapis .. 
</HEADLINE>
<TEXT>

     

İsmail AKDUMAN SAMSUN, DHA 
     SAMSUN'da kızının arkadaşı 17 yaşındaki G.A'ya tecavüz ettiği iddiasıyla tutuklu yargılanan evli ve 2 çocuk babası 49 yaşındaki Şener Özgenç, 1 yıl 9 ay 12 gün hapis cezasına çarptırıldı. Üzerine atılan suçlamaları kabul etmeyen Özgenç, iftiraya uğradığını belirtirken, yatağında bulunan kanın G.A.'ya ait olduğu saptandı. 
     Samsun'un Selahiye Mahallesi'nde 6 ay önce iddialara göre, ailesiyle tartışan G.A., evden kaçarak arkadaşı 17 yaşındaki S.Ö'nün evine gitti. Akşam evine gelen S.Ö.'nün babası Şener Özgenç, G.A.'yı ailesine götürmek üzere ikna etti. Ancak bir arkadaşının evine götürdüğü genç kıza burada tecavüz etti. Daha sonra evine dönen G.A.'nın durumu ailesine bildirmesi üzerine Özgenç tutuklanarak cezaevine gönderildi. 
     Samsun 1'inci Ağır Ceza Mahkemesi'nde alıkoymak ve ırza geçmek suçlarından 10 yıla kadar hapis istemiyle tutuklu olarak yargılanan Şener Özgenç üzerine atılan suçlamaları kabul etmedi. Özgenç yaptığı son savunmasında, "Ailesi benden borç para istedi. Bende vermeyince, üzerime böyle bir suç attılar. Bu kız sürekli başka erkeklerle gezer dolaşır. Ben ona elimi bile sürmedim. Hatta kızıma bu kızla görüşmemesini söyledim'' dedi. Özgenç tecavüz iddialarını kabul etmezken, yatağındaki çarşaftan alınan kan örnekleri Ankara Kriminal Dairesi'nde incelemeye alındı. Kriminal Dairesi'nce yapılan DNA incelemesi sonrasında, çarşaftan alınan kan örneğinin G.A.'ya ait olduğu saptandı. 
     Duruşmada dinlenen G.A. ise, sanığın yalan söylediğini belirterek "Ailemle kavga edince arkadaşım S.Ö.'nün yanına gittim. Gece geç saate kadar orada kaldım. Sonra babası, beni evime götüreceğini söyledi. Ancak bir arkadaşının evine getirip bana burada tecavüz etti. Bu durumu kimseye söylememem için de beni ölümle tehdit etti. Ben onu babam gibi biliyor ve güveniyordum'' diye konuşarak Şener Özgenç'ten şikayetçi oldu. 
     Mahkeme, tecavüz ve alıkoymak suçlarından tutuklu olarak yargılanan Şener Özgenç'e, genç kızla kendi isteğiyle ilişkiye girmek ve alıkoymak suçlarından 1 yıl 9 ay 12 gün hapis cezası verdi. Heyet, sanığın cezaevinde kaldığı süreyi gözönüne alarak Özgenç'i tahliye etti. 
     
</TEXT>
</DOC>
