<DOC>
<DOCNO> 280448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur33.html </URL>
<DATE> 2004/10/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Memur-Sen'den Hükümet'e zam tepkisi... 
</HEADLINE>
<TEXT>

     Memur-Sen Genel Başkanı Ahmet Aksu, Bakanlar Kurulu'nun memurlara zam konusunda aldığı kararı üzüntüyle karşıladıklarını bildirdi. 
     Aksu, yaptığı yazılı açıklamada, memurların üzüldüğünü, Bakanlar Kurulu'nun bugün aldığı kararı üzüntüyle karşıladıklarını, Kamu İşveren Kurulu'nun teklifi olan 12-8 oranının hemen hemen değiştirilmediğini kaydetti. Aksu, şu görüşleri dile getirdi 
     ''Sayın Başbakan'ın sözü yere düşmüştür ve Bakanlar Kurulu Sayın Başbakan'ın sözünün arkasında durmamıştır. Sayın Başbakan, en alt kademede olan memura daha fazla meblağ verilmesi, üst kademedekine daha az meblağ verilmesi şeklindeki talimatıyla memurlara ümit vermiştir. Çıkan sonuca göre Uzlaştırma Kurulu kararları hiç gündeme alınmamış ve değerli hocalarımızın tavsiyeleri ve önerileri hiç dikkate alınmamıştır. 
     Bu karara göre, güya çok alan memura 50 milyon, güya az alan bürokrata ise 150-450 milyon artış olacaktır. Milletvekillerine ayrıca 350 milyon artış gelecektir. Bunun hangisinin çok olduğunu kamuoyunun dikkatine sunuyorum.'' 
     
     KAMU-SEN AİHM'YE BAŞVURACAK 

     Türkiye Kamu-Sen Genel Başkanı Bircan Akyıldız, Bakanlar Kurulu'nun memur maaş zammı konusundaki kararının toplu görüşme sürecine aykırı olduğunu savunarak, Avrupa İnsan Hakları Mahkemesi'ne AİHM başvuracaklarını söyledi. 
     Akyıldız, konfederasyon genel merkezinde yaptığı açıklamada, Uzlaştırma Kurulu ile mutabık kalıp kalmadıklarını siyasi iradeyle görüşme fırsatı bulamadıklarını söyledi. 
     Devlet Bakanı ve Başbakan Yardımcısı Mehmet Ali Şahin'in kendilerini herhangi bir toplantıya çağırmadığını ifade eden Akyıldız, ''Uzlaştırma Kurulu kararı üzerideki görüşümüz alınmadan, Bakanlar Kurulu'nun 2005 yılında kamu çalışanlarının ücretlerine ilişkin karar vermesi hukuka aykırıdır'' dedi. 
     Akyıldız, bu hukuka aykırılığın peşini bırakmayacaklarını dile getirerek, ''ILO'ya zaten uygulamalarla ilgili bir müracaatı düşünmekteydik. Ama şimdi hukuka aykırılığın öne çıktığı bir uygulamada AİHM'e başvurumuz yapılacaktır'' diye konuştu. 
     Akyıldız, önümüzdeki hafta toplantıya çağrılmaları durumunda, ''prosedürü tamamlamak adına'' katılacaklarını söyledi. 
     Bir gazetecinin, ''Açıklanan zam oranlarını nasıl değerlendirdiğini'' sorması üzerine Akyıldız, Uzlaştırma Kurulu'na gitmelerinin nedeninin masada açıklanan bu oranlar olduğunu vurguladı. Akyıldız, taban aylığa yansıtılmayan ortalama yüzde 10.7'lik artışı kabul edemeyeceklerini kaydetti. 
     Akyıldız, bir başka soru üzerine, kurulun en düşük kamu işçisi maaşıyla memur maaşının eşitlenmesi yönünde görüş bildirdiğini, bunun 180 milyon liralık artışı gerektirdiğini bildirdi. 
     
     KESK KABUL EDİLEMEZ 

     Kamu Emekçileri Sendikaları Konfederasyonu KESK Genel Sekreteri Mustafa Avcı, Bakanlar Kurulu'nun memurlara zam konusunda aldığı kararı kabul etmelerinin olanaklı olmadığını söyledi. 
     KESK Genel Merkezi'nde basın toplantısı düzenleyen Avcı, açıklanan zam oranlarıyla en düşük kamu çalışanı ücretinin Ocak 2005'te 510 milyon, Temmuz 2005'te ise 540 milyon lira olacağını ifade etti. 
     ''Toplam artış miktarı sadece 59 milyon liradır, bu da ortalama yüzde 8'dir'' diyen Avcı, şöyle devam etti 
     ''Hükümet'in açıkladığı zam oranlarını kabul etmemiz olanaklı değil. Bizler, komik oranlarda yüzdelik zamlar değil, insanca yaşanacak bir ücret düzeyi istiyoruz. Açıklanan artış miktarı kamu çalışanlarıyla oynamak, onları aileleriyle birlikte açlık sınırında yaşamaya zorlamaktır.'' Avcı, ''AK Parti Hükümeti'nin IMF soslu bütçe ve politikalarda ısrar ettiğini'' savunarak, ''açıklanan artış oranlarının da IMF ile yapılan pazarlıklar sonucunda ortaya çıktığını'' ileri sürdü. 
     ''IMF programına alternatif olarak kendi sosyal programlarını hazırlayacaklarını'' da belirten Avcı, ''Ekim sonunda bir taslak ortaya çıkacak. Bu taslağı Kasım ayında uygulamaya koyacağız. AK Parti iktidarı, Kasım ayında demokratik ve kitlesel eylemlere hazır olmalı'' diye konuştu. 
     

     
</TEXT>
</DOC>
