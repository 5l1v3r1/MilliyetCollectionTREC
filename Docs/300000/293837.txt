<DOC>
<DOCNO> 293837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy20.html </URL>
<DATE> 2004/12/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Dernekler Yasası'nın bir hükmünün yürürlüğü durduruldu 
</HEADLINE>
<TEXT>

     Anayasa Mahkemesi, 52 sayılı Dernekler Kanunu'nun derneklerin siyasi partilere yardım yapmasına olanak sağlayan hükmünün yürürlüğünü durdurdu. 
     A.A muhabirinin aldığı bilgiye göre, Anayasa Mahkemesi, Cumhurbaşkanı Ahmet Necdet Sezer, 52 sayılı Dernekler Kanunu'nun 2 hükmünün iptali ve yürürlüğünün durdurulması istemiyle açtığı davada, ilk incelemeyi yaptı ve esastan görüşmeye karar verdi. 
     Anayasa Mahkemesi, kanunun ''yardım ve işbirliği'' başlıklı 10. maddesinin 1. fıkrasının ''adı geçen kurumlara maddi yardımda bulunabilirler'' bölümünün, ''siyasi partiler'' yönünden yürürlüğünü durdurdu. 
     Yürürlüğü durdurulan yasa hükmü, derneklerin siyasi partilere yardımda bulunabilmelerine olanak sağlıyordu. 
     Anayasa Mahkemesi, iptal istemini raportörün esasa ilişkin raporunu tamamlamasının ardından karara bağlayacak. 
     
     İPTALİ İSTENEN HÜKÜMLER 
     Cumhurbaşkanı Sezer'in iptalini ve yürürlüğünün durdurulmasını istediği Dernekler Kanunu'nun ''Yardım ve işbirliği'' başlıklı 10. maddesinin birinci fıkrası ile ''yurtdışından yardım alınması'' hükmünü düzenleyen 21. maddesi sırasıyla şöyle 
     ''Dernekler, tüzüklerinde gösterilen amaçları gerçekleştirmek üzere, benzer amaçlı derneklerden, siyasi partilerden, işçi ve işveren sendikalarından ve mesleki kuruluşlardan maddi yardım alabilir ve adı geçen kurumlara maddi yardımda bulunabilirler. 
     Dernekler mülki idare amirliğine önceden bildirimde bulunmak şartıyla yurtdışındaki kişi, kurum ve kuruluşlardan ayni ve nakdi yardım alabilirler. Bildirimin şekli ve içeriği yönetmelikte düzenlenir. Nakdi yardımların bankalar aracılığıyla alınması zorunludur.'' 
     
</TEXT>
</DOC>
