<DOC>
<DOCNO> 292920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/dunya/dun01.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ukrayna'yı bölelim mi' referandumu 
</HEADLINE>
<TEXT>


CENK BAŞLAMIŞ Moskova 


Ukrayna'da tartışmalı seçimlerin ardından kozların muhalefete geçmesi üzerine iktidar yanlısı bölgeler, statülerinin belirlenmesi için aralık ayında referanduma gitme kararı aldı. Başbakan Viktor Yanukoviç taraftarı 17 doğu ve güney bölgesinden toplam 3 bin 500 delege, Severedonetsk kasabasında düzenledikleri toplantıda, referandum lehinde oy kullandı. Toplantıya Moskova Belediye Başkanı Yuriy Lujkov'la gelen Yanukoviç, "başkan" tezahüratıyla karşılandı. Lugansk Meclis Başkanı Viktor Tihonov, "yasadışı bir başkan"ın iktidara gelmesi durumunda bölgenin özerklik ilan edebileceğini söyledi. Donetsk Meclis Başkanı Boris Kolesnikov da, Yuşçenko'nun başkan olması halinde, "Güneydoğu Ukrayna Cumhuriyeti" adında federal bir devlet kurulmasını önerdi. Donetsk Bölge Meclisi de, 5 Aralık'ta özerklik için referandum yapılması kararı aldı. 


</TEXT>
</DOC>
