<DOC>
<DOCNO> 251341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/siyaset/siy10.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush gazetecilerin sorularından kaçtı 
</HEADLINE>
<TEXT>



Başkentteki temasları sırasında ABD Başkanı George Bush ile basın arasında adeta duvar örüldü. Hem Başbakanlık Konutu hem de Çankaya Köşkü'ndeki görüşmelerinde Bush'un medyayla birebir temasa geçmesine izin verilmedi. Başbakanlık'taki görüşmeyi izleyecek basın mensuplarının sayısına sınırlama getirildi. Sadece 15 Türk ve 15 ABD'li basın mensubuna izin verilirken, görüşmede Bush'a soru sorulması da son dakikada engellendi. Bush, ABD'li bir gazetecinin Irak'ta kaçırılan üç Türk'le ilgili sorusunu da yanıtsız bıraktı. Ankara ziyaretinde, temaslar sonrası basın toplantısı düzenleme geleneği de uygulanmadı. Diplomatik kaynaklar, "Sorular PKK ve Kıbrıs konularında yoğunlaşacaktı. ABD bu konularda Türkiye'ye verdiği taahhütleri henüz yerine getirmediği için olumsuz bir havanın yaratılmasından kaçınmak istedi" yorumunu yaptılar. 


</TEXT>
</DOC>
