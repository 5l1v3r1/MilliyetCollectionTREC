<DOC>
<DOCNO> 284836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun29.html </URL>
<DATE> 2004/10/31/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Basayev'den yine tehdit geldi 
</HEADLINE>
<TEXT>

     Kuzey Osetya'nın Beslan kentindeki okul saldırısını üstlenen Çeçen lider Şamil Basayev, Rusya'nın Çeçenistan'daki insan hakları ihlalleri devam ederse, sivilleri hedef alan yeni saldırılar düzenleyeceklerini söyledi. 
     Basayev, bugün bir internet sitesinde yayınlanan röportajında, Rusya Devlet Başkanı Vladimir Putin'in uluslararası hukuka uymaya başlaması durumunda, kendilerinin de otomatik olarak aynısını yapacaklarını belirtti ve şunları kaydetti 
     ''Uluslararası hukuka uymaya hazırız, bu bizim için sivillerin korunması demek olacak. Ancak Aslan Mashadov'un aksine bu yolu tek taraflı olarak seçmek istemiyoruz.'' Şamil Basayev, Rusya'nın kendisi gibi liderleri yakalamasının Rusya'ya yardım etmeyeceğini, çünkü Çeçenlerin küçük bağımsız gruplar olarak çalıştıklarını söyledi. 
     Rusya, Beslan'daki eylemden sorumlu tuttuğu Basayev ve Mashadov'un yakalanmasına yardım edenlere 10 milyon dolar ödül verileceğini açıklamıştı. 
     Beslan'daki eylemin planlanmasında, Mashadov'un rolünün olmadığını söyleyen Basayev, ''Mashadov'la haziran sonunda buluştum. Ona ele geçirilen silah ve mühimmatı verdim. Savaş yöntemleriyle ilgili ortak bir yaklaşım bulmayı istiyordum, ama başarılı olmadı'' dedi. 
     Kuzey Osetya'nın Beslan kentindeki ilköğretim okulunu basan teröristler okuldaki yaklaşık 1300 kişiyi 3 gün boyunca rehin tutmuştu. 
     Teröristlerin binaya yerleştirmeye çalıştığı bombanın kaza sonucu patlamasıyla başlayan operasyonda, çoğunluğu çocuk en az 330 kişi hayatını kaybetmiş, yüzlerce kişi yaralanmıştı. 
     
</TEXT>
</DOC>
