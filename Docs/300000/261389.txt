<DOC>
<DOCNO> 261389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo09.html </URL>
<DATE> 2004/08/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Gürsoy Transferde elimizden geleni yaptık, eksik olursa telafi ederiz 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, yeni sezon öncesi transfer olarak ellerinden gelenin büyük bir kısmını yaptıklarını ifade ederek, ''Eksik olursa onu da telafi ederiz'' dedi. 
     Gürsoy, AA muhabirine yaptığı açıklamada, şu anda tek düşüncelerinin Galatasaray olduğunu vurgulayarak, ''Galatasaraylılar bunu bilsin, tek amacımız Galatasaray'ın ekonomik ve sportif yapısının düzeltilmesi için çalışıyoruz. Başka bir işimiz yok. Bunun için çalışıyoruz'' diye konuştu. 
     Hazırlık maçlarını ölçü olarak kabul etmediklerini anlatan Gürsoy, sözlerini şöyle sürdürdü 
     ''Yenildiğimiz, hatta yendiğimiz maçları da ölçü olarak kabul etmiyorum. Sezon öncesinde eksik yerlere oyuncular aldık, bu işi bilen oyuncular. Geçmişleri başarılarla dolu ve yaşları futbol oynamaya uygun. Artık ligin başlamasını bekliyoruz.'' Ergun Gürsoy, 2004-05 sezonunda tüm takımlara başarılar da diledi. 
     Bütün takımların taraftar desteğini arkasına aldığını vurgulayan ikinci başkan Gürsoy, ancak kendilerinin taraftarıyla şu anda övünemediklerini kaydetti. 
     Ergun Gürsoy, taraftarların takıma eski desteği vermediklerini ima ederek, ''Biz eskisi gibi övünemiyoruz. Taraftarımız bize desteğini eksik etmesin, bu işler yalnız olmaz'' şeklinde konuştu. 
     Taraftar desteği konusunda Suat Kaya'nın jübile maçını ölçü kabul etmediğini söyleyen Ergun Gürsoy, ancak yarınki Konyaspor maçını ölçü olarak alacaklarını sözlerine ekledi. 
     
</TEXT>
</DOC>
