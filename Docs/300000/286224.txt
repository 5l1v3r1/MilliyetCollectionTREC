<DOC>
<DOCNO> 286224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/ekonomi/aeko.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslami Özel Kurum' tartışması büyüyor 
</HEADLINE>
<TEXT>


Önceki gün, Sanayi ve Ticaret Komisyonu'nda görüşmeleri yapılan 'İslami Kurum Anlaşması'nın yankıları sürüyor. CHP'liler tepkili Bu şeriat anlaşmasıdır. Çeviride şeriat lafı kasıtlı olarak çıkarılmış 

SALİHA ÇOLAK Ankara 

İslam özel sektörünün teşviki, İslami üretim kurallarının geçerli olması ve anlaşmazlıkların İslam Adalet Mahkemesi'nde çözülmesini, bunun için de İslam Kalkınma Bankası bünyesinde özel bir kurum oluşturulmasını öngören anlaşma ile ilgili tasarı yeni bir tartışma yarattı. 
Önceki gün Sanayi ve Ticaret Komisyonu'nda, Kazakistan'da Türkiye'nin şerh koyarak imzaladığı anlaşmanın kabulü ile ilgili tasarının görüşülmesi sırasında, CHP'li üyeler, tepki göstererek, bu anlaşmanın 'şeriat hükümleri' içerdiğini ileri sürmüşlerdi. CHP, anlaşmanın 'İslami özel sektör'ün desteklenmesi amacıyla şeriat kurallarının geçerli olmasını öngördüğünü savunarak tasarının geri çekilmesini istedi. 
Görüşmelere katılan Dışişleri Bakanlığı temsilcisi de, İslami tüm hükümlere çekince koyduklarını ancak bunun sözleşmenin sonucunu değiştirmeyeceğini bildirirdi. Dışişleri Bakanlığı temsilcisi Yasemin Eralp'in ifadesine göre, anlaşmaya çekinceleri Dışişleri koydu, Hazine'ye görüş soruldu, Hazine 'sakıncası olmadığını' bildirdi. 
Eralp'in tutanaklara geçen sözleri şöyle 
"İslam kurallarına uygunluk, şeriat hükümlerine uygunluk, biz de 'Anayasamız, kanunlarımız ve bağlı bulunduğumuz uluslararası anlaşma hükümleri saklı kalmak koşuluyla' diye bütün bu maddelere çekince koyduk. Başbakanlığa sevkettik, Başbakanlık'tan da Meclis'e aynı şekilde sevkedildiğini görüyoruz." 

'Çeviride gizlenmiş' 
Eralp, 'çekince' konulmuş olmasının, bir değişiklik yaratmadığını belirtti. CHP Milletvekili Tacidar Seyhan ise, Dışişleri Bakanlığı'nın notunda, İslam kuralları olarak çevrilen, "Principles of Shari'ah" ifadesine dikkat çekerek, "Shari'ah" kelimesinin "şeriat" anlamına geldiğini ama çeviride kasıtlı olarak, "İslam" denilerek gizlendiğini söyledi. 
Dışişleri Bakanı Abdullah Gül de CHP'yi yanıtlayarak, "Türkiye 1969'dan beri üye olduğu örgütün çalışmalarına taraf olmuştur. Bu çalışmalar CHP döneminde de devam ettirilmiştir. Bu polemik ana muhalefet partisine yakışmamaktadır" dedi. 

'Şeriat anlaşması kaçırılıyor' CHP Grup Başkanvekili Kemal Anadol, anlaşmanın, İslam ortak pazarı kuruluş belgesi olduğunu, Türkiye'nin yönünün AB'ye değil, Mekke'ye ve Tahran'a çevrileceğini söyleyen Anadol, "Milli görüş gömleğini sırtından çıkardıklarını söyleyen AKP'nin, zina olayında olduğu gibi bu gömleği çıkarmadığı deşifre edildi. Anlaşmaya çekince konulduğu savunması safsatadır. Şeriat anlaşması laik cumhuriyetten kaçırılıyor" dedi. 


</TEXT>
</DOC>
