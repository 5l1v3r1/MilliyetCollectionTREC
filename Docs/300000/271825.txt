<DOC>
<DOCNO> 271825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur61.html </URL>
<DATE> 2004/09/14/ </DATE>
<TIME> 18.41 </TIME>
<AUTHOR>  </AUTHOR>
<HEADLINE>
İETT'de toplu sözleşmeler başladı 
</HEADLINE>
<TEXT>

     Sendikalar arasında 7 yıl süren yetki tartışması Hizmet-İş lehine sonuçlanan İstanbul Büyükşehir Belediyesi'nin bağlı kuruluşlarından İETT'de, 1998'den itibaren 3 yıllık dönemler için geçerli olacak toplusözleşme görüşmelerine başlandı. 
     İETT Genel Müdürlüğü'nde, Hak İş Konfederasyonu'na bağlı Hizmet-İş Sendikası ile İETT'nin üyesi olduğu Mahalli İdareler Kamu İşveren Sendikası MİKSEN arasında başlayan görüşmelere ilişkin açıklama yapan İETT Genel Müdürü Muammer Kantarcı, uzun bir aradan sonra işçilerin yeniden toplusözleşme yapma hakkını elde etmelerine sevindiklerini söyledi. 
     Geçmiş dönemde işçilerin mağduriyetini gidermek için ortak çözüm olarak Büyükşehir Belediyesi'ndeki ücret ve sosyal zamlardan işçilerin yararlandırıldığını, ancak bunun aynı oranda olmaması nedeniyle işçilerin mağduriyetinin devam ettiğini anlatan Kantarcı, ''Amacımız, en kısa zamanda barış ve uzlaşı içerisinde, her iki tarafı da memnun edecek şekilde bu toplusözleşmenin bağıtlanması. Ama ülkenin genel ekonomik şartlarını da göz ardı etmeden...'' dedi. 
     Kantarcı, şu anda işçi ücretlerinin 6. gün uygulaması ile 1 milyar 100 milyon lira ile 1 milyar 200 milyon lira arasında olduğunu, imzalanacak sözleşmenin 8 bin 500 işçiyi kapsayacağını kaydetti. 
     
     ''SÖZLEŞME, KAYIPLARI TELAFİ EDECEK'' 
     Hizmet-İş Sendikası Genel Başkanı Mahmut Arslan da İETT'de en son sözleşmenin 28 Şubat 1998'de sona erdiğini, bu nedenle kanunen hazırladıkları toplu iş sözleşme taslağının 1 Mart 1998 tarihinden itibaren 3 yıllık süreyi kapsayacağını belirtti. 
     Kanunda toplusözleşmelerin 1 yıldan az, 3 yıldan fazla süre için yapılamadığını, bu nedenle bu toplusözleşmeyi bitirdikten sonra 3 yıllık yeni bir toplusözleşme sürecinin başlayacağını, ondan sonra ileriye dönük sözleşme yapılacağını anlatan Arslan, ancak tarafların anlaşması halinde geriye dönük 6 yıllık sürece ilişkin kayıpların geçici bir madde ile düzenlenerek, ileriye dönük sözleşme görüşmelerinin zaman yitirilmeden başlayabileceğini kaydetti. 
     Arslan, 100 maddeden oluşan taslakta 7 geçici madde bulunduğunu ve bunların 6'sında bugün anlaşma sağlandığını belirterek, ikinci görüşmenin 22 Eylül'de yapılacağını bildirdi. 
     Mahmut Arslan, yetki tartışmasının öncesindeki dönemde İETT çalışanlarının ücretlerinin her zaman Büyükşehir Belediyesi'nden yüzde 25 daha yüksek olduğunu, bunu dikkate alan ve kayıpları telafi eden bir düzenleme yaptıklarını söyledi. SER- 
     
</TEXT>
</DOC>
