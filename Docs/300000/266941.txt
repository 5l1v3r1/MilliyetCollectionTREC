<DOC>
<DOCNO> 266941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo39.html </URL>
<DATE> 2004/08/27/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Athletic Bilbao Türkler çok rekabetçi... 
</HEADLINE>
<TEXT>

     UEFA Kupası ilk turunda Trabzonspor ile eşleşen İspanyol Athletic Bilbao'nun genel direktörü Andoni Zubizarreta, ''Türkler çok rekabetçi'' değerlendirmesinde bulundu. 
     Kura çekimleri sonrasında basına açıklama yapan Zubizarreta, Trabzonspor'un ''asla kolay bir rakip olmadığını'' söyledi. Athletic Bilbao temsilcisi, ''Bizim için Türkiye'de oynamak hiçbir problem yaratmayacak ama kolay da olmayacak. Çünkü Türk futbolu çok rekabetçi ve asla işinizi kolaylaştırmıyorlar. Ama bu bir Avrupa kupası ve bunu böyle kabul etmek zorundayız'' şeklinde konuştu. 
     Athletic Bilbao'nun defans oyuncusu Del Horno ise UEFA'ya katılmak için geçen sezon ligde büyük mücadele verdiklerini belirterek, ''Olabilecek en yüksek yere ulaşmak istiyoruz'' dedi. 
     Bu arada maçlarını 46.500 kişilik San Mames Stadı'nda oynayan Athletic Bilbao'da en tehlikeli oyuncular golcü Etxeberria ve orta sahada Guerrero olarak biliniyor. La Liga'da 2004-2005 sezonu bu hafta başlarken, Athletic Bilbao ilk maçını pazar günü deplasmanda Osasuna'ya karşı oynayacak. 
     
</TEXT>
</DOC>
