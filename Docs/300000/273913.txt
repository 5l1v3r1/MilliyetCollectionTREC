<DOC>
<DOCNO> 273913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun42.html </URL>
<DATE> 2004/09/22/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
ABD'de sigara üreticileri suçlamaları kabul etti 
</HEADLINE>
<TEXT>

     ABD hükümetinin, toplam 280 milyar dolar tazminat istemiyle sigara üreticilerine karşı açtığı tarihi davanın 2. gününde büyük sigara üreticileri, hükümetin suçlamalarını kabul etti. 
     Washington Federal Mahkemesi'nde görülen davada, sigara üreticilerinin avukatları, ''sigaranın tehlikeli bir ürün'' olduğuna dair hiçbir şeyi saklamadıklarını belirterek dev sigara üreticilerini savundular. 
     ABD sigara devi Philip Morris'in avukatı Ted Wells, ''Bugün, hakkında dava açılan tüm şirketler, sigara kullanımının tehlikeli olduğunu ve bazı hastalıklara neden olduğunu net ve açık bir biçimde kamuoyuna açıkladılar'' dedi. 
     Hükümetin, açtığı davanın sebebi, sigara üreten firmaların sigara bağımlılığını artırmak için yüksek dozda nikotin kullanmasına, milyarlarca dolarlık tanıtım ve reklamların özellikle yeni yetme gençleri hedef almasına, bu reklamlarda sigaranın sağlığa olduğundan daha zararsız gösterilmesine, sigaranın zararları hakkında yalan bilgi verilmesine ve sigaranın sağlık üzerindeki etkilerini gösteren bilimsel araştırmaların saklanmasına dayanıyor. 
     ABD hükümeti, dava dilekçesi metninde, 50 yıldır sigara satışından çok fazla gelir sağlayan sigara üreticilerinin, halk sağlığına büyük zararlar verdiğinin altını çiziyor. 
     Davanın ilk bölümünün Mart 2005'e kadar sürmesi ve dava sonucunda sigara üretimi, reklamı, ambalajı ve satışı konularında katı önlemlerin alınması bekleniyor. 
     
</TEXT>
</DOC>
