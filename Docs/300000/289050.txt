<DOC>
<DOCNO> 289050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur16.html </URL>
<DATE> 2004/11/15/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Söke'de hortum evlerin çatısını uçurdu .. 
</HEADLINE>
<TEXT>

     Aydın'ın Söke İlçesi'ne bağlı Burunköy'de, yaklaşık 3 dakika süren ''hortum'' bazı evlerin çatısını uçururken, bazı ağaçların devrilmesine neden oldu. 
     Aydın ve çevresinde dün akşam saatlerinde zaman zaman etkili olan şiddetli fırtına ve yağış, hayatı olumsuz yönde etkiledi. 
     İl merkezinde şiddetli rüzgar nedeniyle bazı mahallelerin elektrikleri kesilirken, olumsuz hava şartları en çok Söke İlçesi'ne bağlı Burunköy'de etkili oldu. 
     Burunköy Köy Muhtarı Halil Eskibaş, AA muhabirine yaptığı açıklamada, köyde aniden başlayan hortum nedeniyle vatandaşların panik yarattığını belirtti. Jandarma ekiplerinin köyde hasar tespit çalışması yaptığını ifade eden Eskibaş, şöyle konuştu 
     ''Köyde birden bastıran hortum ilk tespitlerimize çok sayıda evin çatısının uçmasına neden oldu, 14 evin çatısı da maddi zarar gördü. Bayram ziyaretinde olan köylüler korkudan tek bir odada toplandı. Hortumun çıkardığı şiddetli ses yüzünden bazı evlerin camları kırıldı. Şu anda jandarma köyde hasar tespiti yapıyor. Bazı yol güzergahlarındaki ağaçlar da devrilmiş durumda.'' Öte yandan sağanak yağış nedeniyle Aydın-Muğla karayolunda yer yer su birikintileri olduğu, sürücülerin özellikle bu yol güzergahında dikkatli olması gerektiği belirtildi. 
     
</TEXT>
</DOC>
