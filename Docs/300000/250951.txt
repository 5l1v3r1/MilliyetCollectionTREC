<DOC>
<DOCNO> 250951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur44.html </URL>
<DATE> 2004/06/25/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Görülmemiş olay Bankamatik çek verdi .. 
</HEADLINE>
<TEXT>

     Trabzon'un Şalpazarı İlçesi'nde, bir kişinin bir bankaya ait ATM'den çektiği banknotların arasından 250 milyon liralık çek çıktı. 
     Şalpazarı Belediyesi'nde çalışan Kamil Gürman, maaşının yatırıldığı bankaya ait bankamatikten maaşını çektiğini belirterek, ''Paraların arasında çek görünce çok şaşırdım. Hayatımda ilk kez böyle bir olayla karşılaştım. Bir an, bankanın promosyon düzenlediğini sandım'' dedi. 
     İbrahim Yılmaz adındaki kuyumcu tarafından hamiline düzenlenmiş çeki banka şubesine götürdüğünü ifade eden Gürman, ''Durumu görevlilere anlattım. Banka görevlileri durumu araştırdılar. İbrahim Yılmaz'ın çeki, Merkez İlköğretim Okulu Müdürü Kemal Türkmen'e, bando malzemesi alımına maddi katkı olarak verdiği ortaya çıktı'' diye konuştu. 
     Okul Müdürü Türkmen ise, çekle birlikte okula yapılan 2 milyar 400 milyon liralık bağışları bir zarfta topladığını kaydederek, ''Zarfı bankaya götürdüm. Yetkililer, zarfta 2 milyar 420 milyon lira olduğunu söylediler. O zaman yanlış saydığımı düşünmüştüm. Demek ki para sayma makinesinde, 20 milyon liralık banknotlarla aynı ebatta olan çek de 20 milyon lira olarak sayılmış'' dedi. 
     
</TEXT>
</DOC>
