<DOC>
<DOCNO> 277363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/asik.html </URL>
<DATE> 2004/10/05/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Vasiyeti olan şiir 
</HEADLINE>
<TEXT>


Önceki gün kaybettiğimiz Profesör Atalay Yörükoğlu, çocuk psikolojisi alanında ülkemizin önde gelen uzmanlarındandı... Zaman zaman telefonlaşır, bilgi isterdik. Son görüşmemizde bir şiirinden söz etmiş, ölümünden sonra yayımlanmasını istemişti. İşte o şiir 

ÇOCUK ASKER 
Çocuk asker, Afrika'da savaşın çocuğu 
Elinde uzun tüfeği, başında miğferi 
Ayağında koca postalları 
Belinde kasatura, el bombaları. 
Oyuncak değil hiçbiri. 

Usul usul ilerliyor, eli tetikte, ürkek. 
Gözlerinde korku, 
Dizleri titrek. 
Çalıların ardında bir kımıltı, 
Ölmek istemiyorsan öldüreceksin 
Doğrulttu silahını, çekti tetiği 
Cılız bir Aahhh Sonra ölüm sessizliği. 

Zafer çığlığı atar gibi açtı ağzını 
Sesi çıkmadı. 
O artık küçük değil kocaman bir askerdi. 
Hızla uzaklaştı, gözden yitti. 
Damarlarında akan kin, soluduğu nefretti. 
Ama bilemezdi ki, aslında ölen içindeki çocuktu. 
Düşman değil. 

O şimdi kahraman 
Bir insan vurdu, daha bir kuş vurmadan 
İyi ki küçük bedene bakmadı. 
Kana bulanmış yerde yatan. 
Cansız. 
O da bir çocuktu, savaştan kaçan. 
Silahsız 

Başbakan Erdoğan AB'lilere, "Ciddi olun, devlet adamlarından ciddiyet beklenir" demiş. 
Başbakan, sonunda AB'nin bizimle gırgır geçtiğini anladı galiba... 
Haldun Ertem 

Vizede misilleme Eloğlu ülkemize elini kolunu sallaya sallaya girerken... Yurttaşımız bir başka ülkeye gitmek için sabahın köründe vize kuyruklarına girip perişan oluyor. 
Okurumuz Ahmet Uludağ diyor ki 
- Turist olarak gelenlere olmasa bile görevli gelen Amerikalı, Kanadalı ve Avrupalılara, gazeteciler dahil, mütekabiliyet esası uygulanmalı, vize için aynı belgeler istenmelidir... 
Var mı bu cesaret bu hükümette İşte soru bu 

Ordu imamlaştı Hayır, yanlış anlamayın, imamlaştırılan ordu Türk ordusu değil. Şirin ilimiz Ordu... CHP Ordu Milletvekili Sami Tandoğdu anlatıyor 
"Bu iktidar döneminde atanan Ordu Doğumevi Müdürü ve Müdür Yardımcısı... Devlet Hastanesi ve Diş Hastanesi Müdür Yardımcıları... İl Sağlık Müdürlüğü Personel Müdürü ve İdari İşler Müdürü... Bunların tamamı imam hatip kökenli... Sağlık Bakanı'na bir soru önergesi vererek bu kişilerin sağlık kurum ve kuruluşlarını yönetme ve geliştirmede yeterli bilgi ve beceriyi nereden ve nasıl kazandıklarını sordum. Vereceği yanıtı merakla bekliyorum." 

Chirac'ın oyunu... Pandora'nın kutusu açılıyor, İlerleme Raporu açıklanıyor... AB ile ilişkileri ciddiyetle izleyen CHP Milletvekili Onur Öymen, üzerinde pek durulmayan daha önemli bir noktayı anımsatıyor 
- Şu an için en endişe verici gelişme Fransa Cumhurbaşkanı Jacques Chirac'ın Türkiye'nin üyeliğini referanduma bağlama girişimidir... 
Fransa Anayasası, önümüzdeki günlerde AB Anayasası'na göre değiştirilecek. Chirac, bu değişiklikler sırasında Türkiye'nin üyeliği için referandum şartını Anayasa'ya koyduracak... Bunun hazırlığını yapıyor... 
Yani... AB ile müzakereler 10 - 15 yıl sürecek. Türkiye bütün yükümlülükleri yerine getirip her türlü tavizi verse bile yetmeyecek... Türkiye'nin üyeliği için Fransız halkının "evet" oyu beklenecek... Ermeni lobisi başta olmak üzere Türkiye aleyhine lobilerin cirit attığı Fransa'da halkın, Türkiye'nin üyeliğine evet deme ihtimali var mı 
Bugün de yok, yarın da olmayacak. 
Onur Öymen 
- Hükümet bu konuda sessiz kalıyor diyor, bu sessizlikten istifade belki yarın da Avusturya, Danimarka, Hollanda, Kıbrıs vs. aynı şekilde halkoylaması şartını koyacaklar kendi anayasalarına... Fransa'ya ses çıkarmayan hükümetin, onlara ses çıkarmak için gerekçesi kalmayacak... 

Referandum kararı Türkiye'ye eşit muamele yapılmasını öngören Helsinki Kararı'na aykırıdır... Bu arada referandum kararının Romanya, Bulgaristan ve Hırvatistan'ın üyeliğe kabulünden sonra yürürlüğe girmesinden söz ediliyor. Kararın sadece Türkiye'yi hedeflediği açık. Bu koşulda müzakerelere başlanabilir mi 

Paşa'nın viyolonseli Profesör Selçuk Erez, Cumhuriyet Pazar Eki'nde, İsmet İnönü'nün ellisinden sonra viyolonsel dersleri aldığını anımsatıyor... Parmakların katılaştığı ve çalmanın zorlaştığı bir yaşta David Zirkin'den dersler alıp bu zor aleti çalmaya uğraşırmış Paşa... Selçuk Erez, açıkça söylemese de şunu demeye getirmiş 
- Henüz ellisindeki Başbakan Erdoğan, acaba İngilizce dersi almayı düşünmez mi 



</TEXT>
</DOC>
