<DOC>
<DOCNO> 272770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonyas12.html </URL>
<DATE> 2004/09/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"Ormancı Türküsü"ne konu olan kahvehane onarılıyor... 
</HEADLINE>
<TEXT>

     Ünlü ''Ormancı Türküsü''ne konu olan ''Belen Kahvesi'', Muğla Valiliği katkısıyla onarılmaya başlandı. 
     Muğla Kültür ve Turizm Müdürü Erdem Uyanık, AA muhabirine yaptığı açıklamada, Yatağan İlçesi'ne bağlı Çaybükü Gevenes Köyü'ndeki Belen Kahvesi'nin, İl Özel İdaresi bütçesinden 200 milyar lira harcanarak, eski haline dönüştürüleceğini bildirdi. 
     Belen Kahvesi'nin etrafında rekreasyon düzenlemesi yapıldığını belirten Uyanık, dama ve satranç şampiyonlarının gerçekleştirileceği kahvehanede, sürekli Ormancı türküsünün çalınacağını söyledi. 
     Türküye konu olan, ölen muhtar Tevfik Cezayir'in torunu, Çaybükü Köyü Muhtarı Necati Cezayir de, Belen Kahvesi'nin yıkılmış, harap olmuş kalıntısının, yıllarca kendilerine hep acıyı hatırlattığını belirtti. 
     Dedesi Tevfik Cezayir'in ölümünden sonra, 16-17 yaşlarında olan babasının büyük acılar yaşadığını anlatan torun Necati Cezayir, şöyle konuştu 
     ''120 haneli 400 kişinin yaşadığı köyümüz, çiftçilik ve hayvancılıkla uğraşıyor. Burası, çok sakin insanların yaşadığı bir yer. Babam bana, yıllarca muhtar olmamam konusunda baskı yaptı. Ama köyümüzden gençler gidince işler çoğaldı. Belen Kahvesi, tarihi Taşköprü ve değirmenin eski mimarisine uygun düzenlenmesi gündeme geldi. Köyün acıyla değil, turizmle anılması için gayret gösteriyorum.'' 
     
     ORMANCI TÜRKÜSÜNÜN ÖYKÜSÜ 
     Gevenes Köyü'nde 1922 yılında dünyaya gelen Mustafa Şahbudak, ağa çocuğudur. Köy Muhtarı Tevfik Cezayirli, Mustafa'nın en yakın ''canciğer'' arkadaşıdır. 
     Bu ikili her akşam köy kahvesinde dama maçı düzenler, iddialı ve dostça yapılan bu karşılaşmalar, kahvehanedekiler tarafından ilgi ile izlenir. 
     1946 yılının sıcak bir Temmuz gününde, Mustafa Şahbudak ve Muhtar Tevfik Cezayirli, yine dama tahtasının başına otururlar. Oyunun yarısında ''Sarı Memet'' lakaplı Orman Memuru Mehmet İn, çıkagelir. Mehmet, sarhoştur. Bir gün önce, komşu olan Çiftlik Köyü'nde yangın çıkmıştır. 1946 seçimlerinin evrakı Yatağan'a gönderilecektir. Seçim evrakını Yatağan'a, köy bekçisinin götürmesi zorunludur. Ormancı ise, yangın evrakının bir an önce ilçeye götürülmesi için bekçiyi muhtardan ister. Muhtar Cezayirli, ''Olmaz, daha acil olan seçim sonuçlarının ulaştırılması gerekiyor. Bekçiyi gönderemem'' diye cevap verir. Bunun üzerine ormancı ile muhtar arasında tartışma başlar. Muhtar Tevfik Cezayirli, ''Ayıp ediyorsun Mehmet, bize müsaade et'', der. Ormancı kahveye geri döner, gelir, dama masasını bir yumrukta darmadağın eder. Mustafa Şahbudak, bu davranışa tahammül edemez ve ormancıya tokat atar. Olayın büyüyeceğini anlayan köylüler, ormancıyı sakinleşmesi için kahvenin arka tarafına götürürler. Ormancı bağırarak küfürler savurmaktadır. Küfürler Mustafa Şahbudak'ın tahammül sınırını daha da zorlar. Şahbudak, yerinden kalkar, ormancının üzerine yürür. Ormancı Mehmet, kamasını çıkarıp Mustafa Şahbudak'ı kolundan yaralar. O zaman, Mustafa Şahbudak ormancıyı korkutmak için, belindeki tabancayı çıkarır, yere doğru ateş eder. Muhtar, ormancının ikinci kez kama vurmaması için elini tutar. Fakat, Mustafa tetiği çoktan çekmiştir... 
     Ormancı Mehmet İn, bunun üzerine kaçmaya başlar. Mustafa Şahbudak kaçmasın diye, bir el daha ateş eder. Bu ateş de öldürmek için değil, kaçmasına engel olmak içindir. İkinci atışta Mehmet İn, yere düşer. Arka cebinde tabaka olduğu için, ona hiç bir şey olmaz. Ama, Mustafa Şahbudak, kaza kurşunu ile dostu Tevfik'i vurmuştur. 
     O günlerin imkansızlıkları içerisinde Tevfik'i, tahta bir sal üzerinde köyden 23 kilometre uzaklıktaki Muğla Devlet Hastanesi'ne götürürler. Tevfik, çok kan kaybetmektedir. Mustafa, Doktor Veli Bey'e, ''Babamın selamı var, bu adamı iyileştir'' diye yalvarır. Doktor Veli Bey, ''O ölecek, önce senin kolunu saralım'' diye yanıt verir. O sırada Tevfik eliyle işaret edip Mustafa'yı yanına çağırarak, ''Ben ölüyorum, hakkını helal et'' dedikten sonra can verir. 
     
     ORMANCI MUSTAFA CEZAEVİNDE 
     Mustafa, en yakın arkadaşını öldürdüğü için teslim olur, 4 yıl ceza alır. Cezaevindeyken her gece Tevfik rüyasına girer. Ancak ormancıya kini gittikçe artar. 
     Bu acı olaydan sonra köyde kalamayacağını anlayan Mehmet İn, tayin ister, Kavaklıdere Orman Müdürlüğü'ne atanır. Aslen Marmarisli'dir. Emekliliğinden sonra oraya yerleşir. Doksanlı yılların başında da ölür. 
     Mustafa Şahbudak cezaevinden çıktıktan sonra, anılarla dolu o köyde yaşayamayacağını anlayıp, Muğla'ya yerleşir. Çok sevdiği, günlerini birlikte geçirdiği arkadaşı Muhtar Tevfik Cezayirli'yi tek kurşunla öldürdüğünde, arkada 25 yaşında bir eş ve 3 çocuk bırakır. Muhtar'ın eşi Pembe, bu acıya dayanamayınca birkaç yıl sonra akli dengesini yitirir. Oğlunun biri İzmir'e yerleşir. Diğer oğlu ile kızı, köyde evlenirler ve hayatlarını orada sürdürmeye devam ederler. 
     Yıllardır her şeyi unutmaya çalışan Mustafa'ya bir gün arkadaşları, Tahir Usta adında bir değirmenciden bahsederler. Bu değirmenci, annesinin akrabasıdır. Değirmenci Tahir Usta aynı zamanda türkü de bestelemektedir. Gevenes Köyü'nde yaşanan bu acı olay, Tahir Usta tarafından bestelenmiştir. Düğünlerde okunan, herkesin diline düşen türkü Ormancı'dır.'' 
     
     TÜRKÜNÜN SÖZLERİ 
     Müzeyyen Senar başta olmak üzere Sümer Ezgü, Hale Gür, Ahmet Günday, Tolga Candar, ve Kubat gibi sanatçıların okuduğu Ormancı türküsünün sözleri şöyle 
     ''Çıktım Belen Kahvesi'ne baktım ovaya Bay Mustafa çağırdı, dama oynamaya, Ormancı da gelir gelmez, yıkar masayı, Söz dinlemez ormancı, çekmiş kafayı. 
     Aman ormancı, canım ormancı Köyümüze bıraktın yoktan bir acı. 
     Gevenes' in ortasında, değirmen döner, Değirmenin suları, dağından iner, Ormancıya atılan kurşun, Tevfik' e döner, Tevfik'in feryatları, yürekler deler. 
     Aman ormancı, canım ormancı Köyümüze bıraktın yoktan bir acı. 
     Gevenes' in suları hoştur içmeye, Üstünde köprüsü var, gelip geçmeye, Tevfik'imi vurdular, hiç mi hiç yere, Yazık ettin ormancı, köyün iki gencine. 
     Aman ormancı, canım ormancı Köyümüze bıraktın yoktan bir acı 
     
</TEXT>
</DOC>
