<DOC>
<DOCNO> 280892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/siyaset/siy08.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Leopard tankları imzaya kaldı 
</HEADLINE>
<TEXT>


BARKIN ŞIK Ankara 


Kara Kuvvetleri Komutanlığı'nın ihtiyacını karşılamak üzere alınması planlanan 246 Leopard - 2 A4 tankı için Türkiye ile Almanya arasında 3 ay önce başlayan görüşmelerde sona yaklaşıldı. Almanya Savunma Bakanlığı görüşmelerde, Türkiye'nin Leopard tankı talebini olumlu yanıtlayarak, uyguladığı ambargonun kaldırılacağı sinyalini verdi. Bir hafta önce Almanya'ya giden Kara Kuvvetleri Komutanı Orgeneral Yaşar Büyükanıt'ın da burada yaptığı tank görüşmelerinin olumlu geçtiği öğrenildi. 17 Aralık'taki AB zirvesinin ardından iki ülke arasında imzalanması beklenen anlaşmada, sözde Anadolu Federe İslam Devleti Örgütü lideri Metin Kaplan'ın bir süre önce Almanya'dan Türkiye'ye iadesinin etkili olduğu belirtildi. Türkiye, 246 tank için Almanya'ya 900 milyon ile 1 milyar dolar arasında bir bedel ödeyecek. 



</TEXT>
</DOC>
