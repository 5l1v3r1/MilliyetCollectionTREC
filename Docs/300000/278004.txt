<DOC>
<DOCNO> 278004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun14.html </URL>
<DATE> 2004/10/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
AB basını Geri dönülmez bir adım... 
</HEADLINE>
<TEXT>

     Avrupa Komisyonu'nun Türkiye için verdiği tavsiye kararı AB basınında büyük yankı yaptı. 
     Türkiye'ye "Katı koşullar"ın getirildiği konusunda birleşen gazeteler, "AB, kapılarını ilk kez Müslüman bir ülkeye açtı" şeklinde başlıklar attılar. Katılımın 2015'den önce mümkün olamayacağı belirtilirken, geri dönülmez bir adım atıldığı ancak, iş güçü dolaşısına kalıcı sınırlamaların getirilmesinin doğru olmadığı yorumları yapıldı. 
     
     THE GUARDIAN 

     İngiliz The Guardian gazetesi, baş yazısında "Türkiye, testleri geçti" başlığıyla Komisyon'un tavsiyesini değerlendirdi. Türkiye'ye bir gün Avrupa'nın bir parçası olarak kabul edilebileceği ilk söylediğinde Başkan Kennedy'in hala hayatta olduğuna ve soğuk savaşının en yoğun günlerinin yaşandığına dikkat çeken gazete, Başbakan Erdoğan'ın muhafazakar hükümetinin çok şeyler başardığını kaydetti. Müzakerelerin askıya alınması önerisini destekleyen The Guardian, buna karşın Türk iş gücü için kalıcı sınırlamaların düşünülmesinin yanlış olduğunu yazdı. 
     Gazete, Türkiye'nin Avrupa yolculuğunda kattedeceği daha çok yol olduğunu, ancak "büyük bir olasılıkla geri dönülmez" bir adım atıldığını belirtti. 
     
     LE FIGARO 

     Fransız Le Figaro da Türkiye ile ilgili değerlendirmesine "Katı koşullarla yeşil ateş" başlığını koydu. Gazete, Komisyon'un tavsiyesinde müzakerelerin durdurulabilmesi, reformların daha sıkı bir biçimde denetlenmesi, uzun geçiş süreleri ve iş gücü dolaşımına kalıcı sınırlamaların getirilmesi gibi unsurlara yer verildiğine dikkat çekti. Türkiye'nin üyeliğinin 2015'den önce mümkün olamayacağına işaret eden Le Figaro, Fransa Cumhurbaşkanı Jacques Chirac'ın, dün müzakerelerin uzun, asgari 10-15 yıl süreceği yönündeki sözlerini aktardı. 
     
     FINANCIAL TIMES 

     Ekonomi gazetesi Financial Times ise "Brüksel, Türkiye ile müzakereler için yolunu hazırladı" başlıklı yazısında, müzakerelerin sürmesi için "katı koşullar" uygulanacağına dikkat çekti. AB başkentlerinin büyük bir çoğunlukla olumlu tepki gösterdiğini kaydeden gazete, "AB Dönem Başkanı Hollanda, müzakerelerin gelecek yılın ikinci yarısında başlayabileceğini söyledi. Türkiye'nin katılımı konusunda en çok kaygıları olan ülkelerden ikisi Kıbrıs ve Avusturya da müzakereleri bloke etmeyeceklerini söylediler" diye yazdı. 
     
     BILD 

     Alman Bild gazetesi, ''Türkiye için iyi notlar'' başlığıyla verdiği haberde, AB Komisyonu'nun Türkiye için hazırladığı ''karneyi'' yayınladı. 
     Gazetenin haberinde, Türkiye'nin çalışkanlık konusunda ''pekiyi'', tutum konusunda da ''iyi'', ekonomik güç açısından büyüme hızının Almanya'dakinden 5 kat fazla olmasından dolayı ''iyi'', işsizlik konusunda, işsizliğin Almanya'ya göre çok yüksek olmaması nedeniyle de ''orta'' not aldığı belirtildi. 
     Türkiye'nin tek ''zayıf'' notunu tarımda aldığı görüşüne yer verilen haberde, Türkiye'ye ticarette ''orta'', enflasyona karşı mücadelede ''iyi'', insan hakları konusunda ''yeterli'', güvenlik konusunda ''orta'' ve sosyal çabalar açısından ''orta'' not verildiği ve sonuçta Türkiye'nin, üyelik müzakerelerine başlanması konusunda ''geçer'' not aldığı ifade edildi. 
     AB Komisyonu'nun aldığı kararın bağlayıcı olmadığı ve nihai kararı Aralık ayındaki zirvede AB ülkeleri hükümet ve devlet başkanlarının vereceği hatırlatılan haberde, üyelik müzakerelerinin 2020 yılına kadar sürebileceği, müzakerelerin her an askıya alınabileceği ve Türkiye'nin üyeliği konusunda da şimdiden bir garanti verilemeyeceği kaydedildi. 
     
     DIE WELT 

     Die Welt gazetesinde yayınlanan bir yorumda ise ''Türkiye'nin henüz AB üyeliği için yeterli olgunlukta olmadığı'' öne sürülerek, ''AB'nin Türkiye'ye değil, Türkiye'nin AB'ye ihtiyacı var. Türkiye Avrupa için yeterli olduğunu ispatlamak durumunda. Türk hükümetinin verdiği sözlerin çoğu şimdilik sadece kağıt üzerinde. Bunları uygulamak sadece Türkiye'nin görevi. Eğer Türkiye ev ödevlerini yapmazsa AB el frenini çekmeli'' denildi. 
     
     FRANKFURTER ALLGEMEINE 

     Frankfurter Allgemeine gazetesinde konuya ilişkin bir yorumda da ''AB'nin kendi sonunu hazırlamış olabileceği'' görüşüne yer verildi. 
     Frankfurter Rundschau gazetesi de ''AB'nin zorla genişlemesi yerine Türkiye'ye imtiyazlı ortaklık verilmesi önerisinin daha iyi olabileceği'' görüşünü savundu. 
     Darmstaedter Echo adlı yerel gazetede yayınlanan bir yorumda ise ''AB'nin anlamı ve gerekliliği konusundaki tartışmalar yeniden alevlendi ve bu bir süre daha böyle gidecek. Sadece bunun için bile Türkiye'ye teşekkür edilmesi gerekir. AB'ye tam üyelik isteği ve nefes kesici reform süreci, Avrupa'daki politikacı ve vatandaşları uzun süren uykularından uyandırdı'' şeklinde görüşe yer verildi. 
     
     HOLLANDA BASINI MANŞETTEN VERDİ 

     Hollanda gazeteleri gelişmeleri ilk sayfalarından, Türkiye'ye tam üyelik müzakereleri için yeşil ışık yakıldığı görüşünü öne çıkaran başlıklarla aktardılar. 
     De Volkskrant gazetesi ''Türkiye, AB müzakerelerine hazır'', De Telegraaf gazetesi ''Müzakerelerin sonu açık'', Trouw gazetesi ''Türkiye için uzun bir yol'' ve NRC Handelsblad gazetesi ''AB Türkiye ile görüşmelere 2005'te başlıyor'' başlıklarını kullandılar. 
     Haberlerde, Komisyon'un, Türkiye ile müzakerelere başlanabileceğini bildirmesine karşılık, bunu önemli koşullara bağladığı, görüşmelerin istenilen şekilde yürümediği takdirde kesilebileceği, görüşmeler sonunda tam üyelik güvencesi verilmediği, serbest dolaşımın geçiş döneminde uygulanmaması gibi çok sayıda maddeye yer verdiği belirtildi. 
     Haberlerde, Brüksel'in tavsiye raporunda tarih belirtilmemesine karşılık Türkiye ile tam üyelik müzakerelerine başlanabileceğini önermesinin, Lahey'deki iktidar partilerinin kafasını karıştırdığı kaydedildi. 
     Koalisyonun iki büyük ortağı Hıristiyan Demokrat Parti ve Liberal Parti'nin müzakerelere 2005 yılında başlanmasına kesinlikle karşı çıktıkları belirtildi. 
     Bu partilerin Türkiye'nin demokratikleşme sürecinde ve insan hakları konusunda daha çok ilerleme kaydetmesi gerektiğine inandıkları, uygulamaların görülmesini istedikleri, bu nedenle dönem başkanlığını yürüten kendi hükümetlerinin görüşmeler için tarihten söz etmesinin mümkün olamayacağını savundukları kaydedildi. 
     Haberlerde, muhalefet partilerinden ana muhalefet Sosyal Demokrat İşçi Partisi, Yeşil Sol ve Sosyalist Parti ile koalisyonun küçük ortağı Demokratlar 66 Partisinin, Komisyon'un koşullar belirterek görüşmelere başlanmasını önermesini doğru ve yerinde bir karar olarak gördükleri aktarıldı. 
     
     İSPANYOL BASINI TÜRKİYE'YE KAPI AÇILDI 

     ''Türkiye'nin AB üyesi olabilmesi için Brüksel kapıyı açıyor'' başlığını kullanan İspanyol El Mundo gazetesi ise AB'de bazı çevrelerin, ilerleme raporunun, müzakerelerin başlaması yönündeki tavsiyeye garanti verdiğini düşündüğünü, bazı çevrelerin ise Türkiye ile ilgili endişeleri yansıttığına inandığını kaydetti. 
     Haberde, AB Komisyonu Başkanı Romano Prodi'nin Avrupa kamuoyuna korkacak bir şey olmadığını söyleyerek mesaj verdiği belirtildi. 
     İspanyol El Pais gazetesi de "AB, kapılarını Müslüman bir ülkeye açıyor" başlıklı haberinde "Avrupa Birliği'nin kapılarını ilk defa Müslüman bir ülkeye açtığını belirterek, bunun tarihi bir gün olduğunu söyledi. Buna karşın, Türkiye için birçok sınırlamanın getirildiğine dikkat çeken gazete, "Komisyon, 25'lere Türkiye'yi davet etmelerini tavsiye etti" diye yazdı. 
     ABC gazetesi de ''Komisyon'un tavsiyesinden sonra Türkiye'ye sert koşullar ve özel koruma önlemleri getirileceğini, 2014 yılından önce üyeliğin olmayacağını'' savundu. 
     
     LE MONDE 

     AB ülkelerinin, Avrupa Komisyonu'nun "Türkiye ile müzakereler başlayabilir" kararını temkinli bir biçimde "selamladığı" öne sürüldü. 
     Le Monde gazetesi, AB ülkeleri hükümetlerinin Avrupa Komisyonu'nun tavsiyesine verdikleri tepkileri, "Avrupa ülkeleri, Brüksel'in kararını temkinli selamlıyor" başlıklı haberinde değerlendirdi. Gazete, İngiltere, AB ortaklarını Türkiye'ye verilen sözleri yerine getirmeye çağırırken, Fransa gibi ülkelerin Türkiye'nin karşılaması gereken koşullar üzerinde durduklarına dikkat çekti. 
     Le Monde'un haberine göre, AB ülkelerinin karara yönelik tutumları şöyle 
     
     FRANSA 

     Kendi siyasi kanadında direnişle karşı karşıya olan Cumhurbaşkanı Jacques Chirac, 6 Ekim Çarşamba günü Türkiye'nin AB'ye girişine ilişkin nihai müzakerelerin uzun, 10 veya 15 yıl süreceğini söyledi. 
     
     İTALYA 

     İtalyan hükümeti, Avrupa Komisyonu'nun koşullu kararını olumlu karşıladı. Diplomasi başı Franco Frattini, İtalyan hükümetinin 17 Aralık'ta Konsey'in olumlu bir karar alabilmesi için gelecek haftalarda çaba göstereceğini söyledi. Frattini "Böylece, Türkiye gibi stratejik bir ortağın Avrupa'da sağlam bir biçimde demir atmasına katkıda bulunabileceğimizden eminmim" diye konuştu. 
     
     ALMANYA 

     Başbakan Yardımcısı ve Dışişleri Bakanı Fischer, Brüksel'in kararından dolayı duyduğu memuniyeti dile getirdi. Fischer, basına Verheugen'in raporunu "çok akıllı bir rapor" olduğunu söyledi. Başbakan Schröder de, 17 Aralık'taki zirvede gerekli çoğunluk sağlanacağına güvendiğini gösterdi. 
     
     İNGİLTERE 

     Brüksel'in koşullu "evet"ini yorumlayan Dışişleri Bakanı Jack Straw ise, Avrupalı ortaklarını Ankara'ya verilen sözleri yerine getirmeye çağırdı. İngiliz Bakan, "Türkiye, son yıllarda kayda değer değişiklikler yaptı, Avrupa Birliği'nin, angajmanlarına sadık kalması lazım" dedi. 
     
     YUNANİSTAN 

     Geçmişte Türk komşusuyla büyük gerilimler yaşamış olan Atina da "Türkiye'nin Avrupa perspektifi"ni desteklediğini bildirirken, bir hükümet sözcüsünün ifadesiyle "Türkiye'nin Avrupa yolundaki temposunun herşeyden önce bu ülkeye bağlı olduğu"nun dikkate alınması gerektiğini söyledi. 
     
     İSVEÇ 

     Brüksel'nin tavsiyelerinden tatmin olduğunu belirten İsveç Dışişleri Bakanı Laila Freivals, Türkiye ziyareti sırasında "Türkiye, reform yolunda ilerlemeye devam etmeli ve değişebileceğini kanıtlamalıdır" dedi. 
     
     DANİMARKA 

     Danimarka Başbakanı Anders Fogh Rasmussen, daha çekingen davrandı. Komisyon'un raporunundan not alırken bununla Ankara'ya "boş bir çek" verilmediğini bildirdi. 
     Rasmussen, "bu ülkedeki gelişmeler olumsuz bir seyir izlerse müzakereleri askıya almamıza olanak verecek güvencelere yer verilmesi gereği konusunda mutabıkım" dedi. 
     
     POLONYA 

     Varşova'nın Türkiye'nin Avrupa özlemlerini destekleyeceğini bildiren Polonya'nın diplomasi şefi Wlodzimierz Cimoszewicz, "Elbette, katılım müzakereleri, Türkiye tarafından yerine getirilecek bir dizi angajmanı gerektirmelidir" dedi. 
     
     BALTIK ÜLKELERİ 

     Estonya, Letonya ve Litvanya, çarşamba günü Avrupa Komisyonu'nun kararına destek verdiler. Letonya Dışişleri Bakanı Artis Pabriks, "17 Aralık'ta Letonya, Türkiye ile müzakerelerin başlaması için oy kullanacak" dedi. Pabriks, "Türkiye'nin, AB'ye katılımını hazırlamak için çok büyük bir çaba gösterdiğini düşünüyoruz ancak şimdi Türkiye'yi bunun kadar önemli bir çabanın beklediğini" vurguladı ve "Tutumuz değişmedi. İhtiyatlı iyimserliğimizi koruyoruz" dedi. 
     
</TEXT>
</DOC>
