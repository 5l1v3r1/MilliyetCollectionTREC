<DOC>
<DOCNO> 288071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy12.html </URL>
<DATE> 2004/11/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bütçe görüşmelerinde ''cemaat, tarikat'' tartışması... 
</HEADLINE>
<TEXT>

     TBMM Plan ve Bütçe Komisyonu'nda Ulaştırma Bakanlığı'nın 2005 yılı bütçesi görüşülürken, CHP Konya Milletvekili Atilla Kart'ın, ''hükümetin, cemaat ve tarikat ilişkileri çerçevesinde bir kadrolaşma içinde olduğu'' yölundaki sözleri tartışmaya yol açtı. 
     Kart, Ulaştırma Bakanlığı bütçesi üzerinde görüşlerini açıklarken, 58 ve 59. hükümetler dönemindeki niteliksiz kadrolaşmanın ulaştırma politikalarında yarattığı tahribata dikkati çekmek istediğini ifade etti. Kart, şunları söyledi 
     ''58 ve 59. hükümetler dönemlerinde maalesef niteliksiz kadrolaşma demiryolları ve havayollarında kendisini daha yoğun bir şekilde göstermeye başladı. Emniyet'teki kadrolaşma filan bunlardan söz etmeyeceğim. Demiryolları ve havayollarındaki kadrolaşma somut olarak günlük hayatımıza yansıdı. Pamukova faciası bunun bariz bir örneğiydi. Burada, o kurumun seciyesine, teknik yapısına uygun olmayan tamamen özel ilişkiler, cemaat ve tarikat ilişkileri içinde bir kadrolaşma olduğu içindir ki kurum işlevini kaybetmeye başlamıştır. Bunu demiryollarında çok somut olarak yaşadık. Endişemiz odur ki havayollarında bunları daha geniş ölçüde yaşabiliriz.'' Kart, hangi bilimsel çalışma ortaya konulursa konulsun eğer o planları uygulayacak nitelikli, o yapıya uygun eğitimi alan kadrolar yoksa başarı sağlanamayacağını, söz konusu kurumun da işvelini yitireceğini söyledi. Kart, ''58 ve 59. hükümetler dönemindeki niteliksiz kadrolaşmaya son verilmediği sürece bunun kurumlarda yarattığı ve yaratacağı tahribatın telafi edilemeyecek boyutlara ulaşacağını bir kere daha ifade etmek istiyorum'' dedi. 
     
     ''AFAKİ LAFLAR'' 

     AK Parti Samsun Milletvekili Musa Uzunkaya ise Ulaştırma Bakanlığı'nın 2004 yılında en başarılı bakanlıklar arasında yer aldığını ifade ederek, bakan Binali Yıldırım'a teşekkür etti. 
     Pamukova'daki kazanın önünde ''hızlı tren'' ibaresinin olmaması durumunda bu kazanın ''sıradan bir kaza'' olarak değerlendirileceğini ifade eden Uzunkaya, Türkiye'nin çağa ayak uydurmak istiyorsa mutlaka trenlerini hızlandırması gerektiğini söyledi. 
     Musa Uzunkaya, CHP'li Kart'ın ''tarikat cemaat ilişkileri içindeki kadrolaşma yapıldığı'' yolundaki eleştirilerine de değinerek, ''Bunlar afaki laflar'' dedi. 
     CHP'li Kart'a ''Bir Konya milletvekili olarak bunu size yakıştıramıyorum'' diyen Uzunkaya, şunları ifade etti 
     ''Tarikat, cemaat iddiaları sizin çok klasikleşmiş laflarınızdır. Bunlar afaki değerlendirmelerdir. Tarikat, cemaat ilişkisi Konya'da kendi anlayışınızda farklı olabilir. Ama kamuyu bu şekilde izan etmeye hakkınız yok. Kamu kesimine böyle yakıştırmalar yapılamaz. Nereden ispat ediyorsunuz Böyle yaklaşım olur mu Hukukta böyle yakıştırma, suçlama olur mu Varsa deliliniz yargıya gider ispatlarsınız.'' 
     
     DEMOGOJİ 

     Uzunkaya'nın konuşmaları sırasında ''Demagoji yapıyorsunuz, şov yapıyorsunuz, cesaretiniz varsa emniyetteki tarikat iddialarıyla ilgili araştırmaya destek verirsiniz'' diyen Kart'ı susturan Komisyon Başkanı Sait Açba, ''Lütfen susun. Böyle karşılıklı konuşma yöntemimiz yok. Kötü bir tecrübe yaşattınız bize. O zaman ben de bundan sonra üye olmayan milletvekillerine öncelikli değil, üyelerden sonra söz veririm'' dedi. 
     Komisyon üyesi olmayan AK Parti Erzurum Milletvekili Mustafa Ilıcalı, kedisinin de içinde bulunduğu bir bilimsel kurulun Ulaştırma Ana Planı Strateji Çalışması yaptığını ifade etti. Bu çalışma sonucu hazırlanan rapor hakkında komisyona bilgi veren Ilıcalı, ''Ulaştırma sistemlerimizi geliştirmemiz gerekiyor'' dedi. 
     Ilıcalı, 15 kilometrelik bölünmüş yolun ulaştırma ana planı stratejisiyle örtüştüğünü de ifade etti. Türkiye'nin en büyük eksiğinin insan kaynağı olduğunu belirten Ilıcalı, ulaştırma ile ilgili bir araştırma merkezi kurulması önerisinde bulundu. 
     CHP İstanbul Milletvekili Mehmet Akif Hamzaçebi ise hükümetin karayolunda ortaya koyduğu iddiayı demiryollarında sergileyemediğini söyledi. Ulaşım hatları arasında dengesiz bir dağılım bulunduğunu belirten Hamzaçebi, yeni yatırım ve kapasite genişletme ihtiyacı içindeki tersanelere ipotek karşılığı finansman olanağı sağlanmasını istedi. Hamzaçebi, sadece işletmeci olması gereken DHMİ'ye inşaat yapma izni verilmemesi gerektiğini söyledi. 
     Hamzaçebi ayrıca, Antalya Havalimanı ek inşaatının doğru yere yapılmadığını ve bu inşaat ile ilgili ihalenin şeffaflığı ile ilgili kuşkular bulunduğunu iddia etti. Hamzaçebi, ''Antalya havalimanı inşaatını yüklenen firmanın ortağı AK Parti'nin toplantılarını yaptığı otelin sahibi'' dedi. 
     Mardin Bağımsız Milletvekili Muharrem Doğan ise Hükümet'in ulaştırma politikalarını ve uygulamalarını savundu. Pamukova'daki tren kazası ile ilgili olarak Ulaştırma Bakanı Yıldırım'a haksızlık yapıldığını ifade eden Doğan, ''Sayın Bakan'a yapılan açık haksızlık bağımsız bilimsel kurulun raporu ile ortaya çıktı. Rapor ortaya koymuştur ki kazaya hız sınırına uymayan makinist neden olmuştur'' dedi. 
     Daha sonra komisyon çalışmasına öğle arası verildi. 

     
</TEXT>
</DOC>
