<DOC>
<DOCNO> 266537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun40.html </URL>
<DATE> 2004/08/26/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
BM Filistinli mültecilere yardım ajansı, İsrail'i kınadı 
</HEADLINE>
<TEXT>

     Birleşmiş Milletler Filistinli Mültecilere Yardım Ajansı UNRWA , İsrail'i kınadı. 
     UNRWA, yaptığı açıklamada, Filistin'deki bir okulu işgal ederek yüzlerce Filistinlinin gözaltında tutulduğu bir sorgulama merkezine dönüştüren İsrail'i sert dille protesto ederken, İsrail'in hapislerde tuttuğu Filistinliler arasında 300 de çocuk bulunduğu kaydedildi. 
     Uygulamanın BM tarafından belirlenen ''imtiyazlar ve dokunulmazlıkların aşikar bir ihlali'' olduğunu belirten UNRWA, İsrail askeri güçlerinin Batı Şeria'da bulunan Askar Mülteci Kampı'ndaki bir kız okuluna zorla girdiğini anımsattı. 
     Bu olayın bir ilk olmadığını kaydeden Ajans, daha önce de UNRWA'nın insani amaçlı tesisleri ve en az 10 okulun İsrail askerleri tarafından işgal edildiğini bildirdi. Ajans, daha önceki ihlal ve işgalleri de defalarca protesto etmelerine rağmen son olayın bu protestoların işe yaramadığını gösterdiğini ifade etti. 
     UNRWA'nın Batı Şeria'daki Operasyonlar Başkanı Anders Fange, ''Defalarca uyarmamıza rağmen, İsrail Ordusu'nun Filistinlileri gözaltında tutmak ve sorgulamak için UNRWA'nın binalarını kullanmakta ısrar etmesi kabul edilemez bir uygulamadır. İsrail ordusu tarafından yapılan bu konudaki bütün açıklamalar, kendilerinin uluslararası hukuk normlarını ihlal ettiklerini görmezden gelmektedir'' dedi. 
     Öte yandan, merkezi New York'ta bulunan BM Filistin Halkının Vazgeçilemez Hakları Komitesi tarafından yapılan açıklamada ise ''İsrail'deki cezaevlerinde bulunan Filistinli tutukluların haklarının sistematik olarak ihlal edildiği'' kaydedildi. Açıklamada şu an açlık grevine devam etmekte olan ve sayıları 3 bini aşan bu tutukluların yüzlercesinin hasta olduğuna da dikkat çekildi. 
     Açıklamada, ''Tutuklular insanlık dışı şartlarda tutulmakta, keyfi ve ayrım gözetmeksizin dayak atılmakta, sürekli aşağılayıcı şekilde aranmaktalar, aşırı sürelerle tecrit hapsine alınmakta ve aile ziyaretleri kısıtlanmakta... Özellikle tutuklulara yönelik kötü muamele ve işkenceler konusundaki haberler büyük endişe yaratmaktadır'' denildi. 
     İsrail'in defalarca Dördüncü Cenevre Konvensiyonu'ndan kaynaklanan yükümlülüklerini yerine getirmesi konusunda uyarıldığının belirtildiği açıklamada, aralarında kadın ve çocukların da bulunduğu tutuklulara insanca muamele edilmesi, uygun koşullarda tutulmaları ve hapishanelerde temel insan haklarının derhal tesis edilmesi istendi. 
     Komite'nin açıklamasına göre, İsrail ordusu ya da polisinin Doğu Kudüs de dahil olmak üzere işgal altındaki Filistin topraklarında 7 bin Filistinliyi siyasi sebeplerle tutukladığı, bunlar arasında 300 çocuk ve 100 kadın tutuklunun da bulunduğu kaydedildi. 
     
</TEXT>
</DOC>
