<DOC>
<DOCNO> 294153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy02.html </URL>
<DATE> 2004/12/02/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Atalay ''Türkiye, insanların yoksulluktan öldüğü bir ülke değil'' 
</HEADLINE>
<TEXT>

     Devlet Bakanı Beşir Atalay, Türkiye'de ilk kez yoksulluğun profilini çıkardıklarını belirterek, ''Türkiye, yoksulluktan insanların öldüğü bir ülke değil. Mutlak yoksulluk, yüzde 1'in altında...'' dedi. 
     TBMM Genel Kurulu'nda sosyal yardımlara kurumsal yapı getiren yasa tasarısının görüşmeleri sırasında konuşan Atalay, Hükümet olarak tüm vatandaşların sosyal güvenlik şemsiyesi altına alınmasını, yardıma ihtiyaç olanların tespit edilerek bunlara ulaşılmasını hedeflediklerini kaydetti. 
     Türkiye'de ilk kez yoksulluğun profilini çıkardıklarını hatırlatan Atalay, ''Türkiye, yoksulluktan insanların öldüğü bir ülke değil. Mutlak yoksulluğun oranı yüzde 1'in altında...'' dedi. 
     Açlık seviyesinin altında yoksul oranının çok düşük olmasına karşılık, eğitim ve sağlık imkanlarından yararlanamayan, sağlıklı konutlarda yaşamayan, temel ihtiyaçlarını karşılayamayan yoksul oranının küçümsenmeyecek düzeyde olduğunu belirten Atalay, bu oranı düşürmeyi hedeflediklerini söyledi. Atalay, yardımların onurlu yapılması isteğinin haklı olduğuna işaret ederek, ''Onurlu yardım mekanizması oluşturulmasında epey adım attık, bunu daha da geliştireceğiz'' diye konuştu. 
     CHP Grup Başkanvekili Haluk Koç, sosyal devletin zekat ve hayır devleti yaklaşımı ile bağdaşmayacağını ifade ederek, ''İnsanların yoksullukları üzerinden siyaset yapmak en kötü siyasettir. Sosyal yardımlar Türkiye Cumhuriyeti Devleti'nin icraatı olmalıdır, 'biz yardım yaptık, biz kömür dağıttık gibi yaklaşımlar' bir zekat devleti görüntüsü yaratır'' dedi. 
     
     ''YOKSULUN HALİNDEN YOKSUL ANLAR'' 

     CHP Kocaeli Milletvekili İzzet Çetin, vakıf mütevelli heyetlerinde hayırsever vatandaşlara yer verildiğini belirterek, ''Yoksulun halinden yoksul anlar. Bu heyetlerde yoksul da olmalı. Hayırsever muğlak bir ifade... Bu heyete girecek hayırsever kişi kim olacak, Albayraklar mı olacak, yoksa devleti dolandıran kişi mi İnsanları hayırsever olan, olmayan diye ayırmak yanlış'' dedi. 
     Çağdaş ülkelerde Türkiye'deki gibi bir sistemin bulunmadığını savunan Çetin, ''Hangi ülkede yardım dağıtan başbakan gördünüz Yardım yapılacaksa onurluca yapılmalı'' görüşünü ifade etti. 
     
     ''İYİ Kİ ZEKAT, SADAKA VAR'' 

     AK Parti Çorum Milletvekili Agah Kafkas, kişi başına mili geliri 20-30 bin dolar olan ülkelerde de sosyal yardım kurumları olduğunu belirtti. 
     CHP'li milletvekillerinin bu kurumları ''sadaka kurumu'' olarak görmelerini eleştiren Kafkas, ''Sadaka, bu milletin bin yılık geleneğidir. İyi ki bu ülkede sadaka var, zekat var. Bunları küçük görmeye hakkımız yok. Bunlar sayesindedir ki krizleri rahat atlattık'' dedi. 
     
</TEXT>
</DOC>
