<DOC>
<DOCNO> 273895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun24.html </URL>
<DATE> 2004/09/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Lagendijk'ten Türkiye ve AB'ye sükunet çağrısı... 
</HEADLINE>
<TEXT>

     Özgür Ekşi bildiriyor 

Avrupa Parlamentosu milletvekili ve TBMM-AP Karma Parlamento Komisyonu Eşbaşkanı Joost Lagendijk, Başbakan Recep Tayyip Erdoğan ile AB Komisyonu'nun genişlemeden sorumlu üyesi Günter Verheugen'i sükunete davet etti. 
     Erdoğan'ın yarın Brüksel'deki temasları öncesinde yazılı açıklama yapan Lagendijk, ''katılım müzakerelerinin başlaması tartışması ve zina konusunun Türk Ceza Kanunu'na dahil edilmesine ilişkin önerilerin heyecanlı günlere yol açtığını'' belirtti. Lagendijk, ''Hem Türkiye, hem AB olayların yatışması için zamana ihtiyaç duymaktadır'' dedi. 
     Lagendijk, Türkiye'nin, AB'nin yeni TCK'ya ne kadar önem verdiğini göz ardı etmemesi gerektiğini, reformlar gerçekleşmeden katılım müzakerelerinin başlamasının mümkün olmadığını bilmesi gerektiğini söyledi. Lagendijk, ''Başbakan Erdoğan, TCK'yı 6 Ekim'den önce yasalaştırmak istediğini göstermelidir. Zina konusunu tartışmayı ileri bir tarihe bırakmalıdır'' ifadesini kullandı. 
     AB'ye de tavsiyelerde bulunan Lagendijk, ''AB tek önemli sorun zina konusuymuş gibi davranmaktan vazgeçmelidir'' dedi. 
     Hıristiyan demokrat partileri de eleştiren Lagendijk, ''Tartışmanın bazı boyutları ikiyüzlülükten uzak değil. Kısa bir süre öncesine kadar kendi ülkelerinde zinanın ceza maddesi olmasını savunan bazı Hıristiyan demokrat partilerin şimdi aynı önerinin AB normlarına uygun olmadığını söylemeleri şaşkınlık verici'' ifadesini kullandı. 
     Türkiye'nin, son yıllarda müzakerelere başlanmasını haklı çıkaracak ölçüde gelişme kaydettiğini belirten Lagendijk, ''Şimdi taraflar duyarlı davranmalı ve müzakerelerin başlamasını mümkün kılmak için ortak çaba harcamalıdır'' dedi. 
     
</TEXT>
</DOC>
