<DOC>
<DOCNO> 297834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun38.html </URL>
<DATE> 2004/12/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Avusturya, 'ucu açık' müzakerede ısrarlı 
</HEADLINE>
<TEXT>

     Ali H.Yurtsever bildiriyor 

AB liderler zirvesi arifesinde Avusturya parlamentosunda, Türkiye'ye müzakere tarihi verilip verilmemesi yoğun tartışmalara neden olurken ''ortak bir pozisyon'' üzerinde görüş birliği sağlanamadı. 
     Brüksel'deki AB liderler zirvesi öncesi parlamentoya bilgi veren Başbakan Wolfgang Schüssel, ''müzakerelerde ya hep ya hiç formülünün kabul edilemeyeceğini'' yineleyerek, ''müzakere sürecinin açık, şeffaf ve yaşanabilir olması gerektiğini'' savundu. 
     Schüssel, AB liderler zirvesindeki tutumunu da, son zamanlarda sık sık kullandığı, ''ucu açık, tam üyelik dışında başka alternatifleri de içerecek müzakere süreci'' sözleriyle dile getirdi. 
     Parlamentonun bugünkü oturumunda ''hükümet ve muhalefetin üzerinde görüş birliğine vardığı ortak bir pozisyonun çıkmasını beklediğini, ancak bunun mümkün olmadığını'' belirten Schüssel, ''AB zirvesine parlamentonun desteğini alamadan gideceğini, bundan üzüntü duyduğunu'' söyledi. 
     Koalisyon hükümetinin küçük ortağı, aşırı sağcı Özgürlükçüler Partisi adına konuşan Başbakan Yardımcısı Herbert Gorbach ise ''Türkiye'nin tam üyeliğiyle sonuçlanacak bir müzakere sürecini reddettiklerini'' belirterek, ''Ancak, ucu açık ve istenildiği zaman kesilebileceği garanti edilecek bir müzakere sürecinden yana olduklarını'' bildirdi. 
     
     MUHALEFETTEN HÜKÜMETE AĞIR ELEŞTİRİLER 

     Ana muhalefet konumundaki Sosyal Demokrat Parti SPÖ sözcüsü Josep Cap, parlamentodaki tartışmalarda hükümet ve muhalefetin ortak bir strateji belirleyememiş olmasından hükümeti sorumlu tutarak, ''Böylesine hayati bir konuda parlamentodan ortak bir karar çıkartamayan hükümet aciz olduğunu göstermiştir'' dedi. 
     Türkiye'nin üyelik müzakerelerine başlayabilmesi için gerekli olan koşulları yerine getirmediğini ileri süren Cap, ''Türkiye ile müzakerelerin, tam üyelik için değil, EWR modeline uygun stratejik ortaklık için yapılması gerektiğini'' söyledi. 
     
</TEXT>
</DOC>
