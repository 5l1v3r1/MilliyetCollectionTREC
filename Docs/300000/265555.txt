<DOC>
<DOCNO> 265555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/axgun02.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çemberlitaş'ın gizemli odası 
</HEADLINE>
<TEXT>


1700 yıllık Çemberlitaş'ın altındaki, birçok yabancının tünel kazarak ulaşmaya çalıştığı odada, önemli kutsal emanetlerin bulunduğu sanılıyor 

Şükran Özçakmak İstanbul 

Şu anda restorasyon çalışmaları süren 1700 yıllık Çemberlitaş'ın altındaki odada özellikle Hıristiyanlar için önemli kutsal emenatlerin bulunduğuna dikkat çekiliyor. Birçok yabancının tünel kazarak bu odaya ulaşmaya çalıştığı bildirilirken, bazı kaynaklara göre, Hıristiyan dünyası için büyük önem taşıyan "Kutsal K se" de burada bulunuyor. 

Üstüne 7 taş daha dikildi 
6. yüzyıl tarihçisi Heskiyos'un Roma'daki Angelica Kütüphanesi'nde saklı el yazması kitabında yer alan bilgiye göre, Roma'yı aldıktan sonra Apollon Tapınağı'nı yıkan ve sütünlarını İstanbul'a taşıyıp bugünkü Çemberlitaş meydanına diken Bizans İmparatoru Konstantin ile Hz. İsa'ya inanan annesi Helena Hz. İsa, Musa ve Adem Peygamber'e ait olduğu iddia edilen kutsal emanetleri Çemberlitaş'ın altına gömdü. 
İçi oyulmuş taşa, Hz. Nuh'un gemisini inşa ederken kullandığı balta, Hz. Musa'nın asasını vurarak içinden su çıkarttığı kutsal taş, Hz. İsa'nın kutsal k sesi, çarmıha gerildiği haçın parçaları ve çivileri ile Truva'nın sembolü Palas Atena'nın heykeli yerleştirildi. Kutsal emanetlerin üzerine 7 taş daha dikildi. 
Çemberlitaş'ın restorasyon ve röleve proje ihalesini geçen yıl alan mimar Akpınar, "Birçok tarihçi 'Kutsal K se'nin de burada olabileceğini belirtiyor" diye konuştu. 

Kutsal emaneti çalmaya kalkıştılar 

Sanat Tarihçisi Prof. Dr. Semavi Eyice, şöyle dedi "1920 - 25 yıllarında Danimarkalı, dini hatıralar arama uzmanı Dr. Vett isminde biri İstanbul'a gelmiş ve kaçak olarak temelden doğru tünel kazarak kaidenin içine girmeye çalışmış. Ona, İstanbul'da öğretmenlik yapan amatör arkeolog E. Mamboury yardım etmiş. Toprağın yumuşak olduğunu, kendilerinden önce kazı yapıldığını görmüşler. 1919'lu yıllarda, civardaki bir kahvecinin 'Memlekete gidiyorum' diye ortadan kaybolduğu ve yabancılara kazı için yardım ettiği sanılıyor." Kültür ve Tabiat Varlıkları Koruma Kurulu eski Üyesi Prof. Dr. Afife Batur "Taşın altında kutsal emanetin olduğu söyleniyor ancak bugüne dek araştırma yapılmamış" diye konuştu. 


</TEXT>
</DOC>
