<DOC>
<DOCNO> 264345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun11.html </URL>
<DATE> 2004/08/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Amara'daki petrol kuyusuna saldıran gruptan, ana hattı hedef alma tehdidi 
</HEADLINE>
<TEXT>

     Irak'ta, Şii lider Mukteda Sadr'a bağlı olduğu sanılan bir grup, güneydeki bir petrol kuyusuna düzenlenen sabotajın sorumluluğunu üstlenerek, Amerikan askerleri Necef'ten çıkmazlarsa ana boru hattını hedef alma tehdidinde bulundu. 
     İmam Mehdi Ordusu Gizli Eylem Grubu adlı örgütün bir internet sitesinde yayımladığı 16 Ağustos tarihli bildiride, ''Amara'daki petrol kuyusunu ateşe verdik. Bu, Başbakan İyad Allavi hükümetine ve işgal güçlerine yaptığımız basit bir uyarıdır. Necef'ten 48 saat içinde ayrılmazlar ve kuşatmaya son vermezlerse, güneydeki ana ihracat hattını bombalayacağız'' denildi. 
     Bir başka aşırı dinci grup Ensar El Sünnet Ordusu da, yine bir internet sitesinde yayımladığı açıklamada, ABD'yi ''Irak'ın zenginliklerini çalmakla'' suçlayarak, 14 Ağustos'ta, Bağdat'ın Dora rafinerisine bağlı 5 petrol boru hattına saldırı düzenlediğini bildirdi. 
     
</TEXT>
</DOC>
