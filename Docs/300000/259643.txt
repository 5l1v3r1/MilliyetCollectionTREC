<DOC>
<DOCNO> 259643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/guncel/gun01.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlığın aklı başına yeni geldi 
</HEADLINE>
<TEXT>


Ankara 5.0 büyüklüğünde depremle sallansa Başbakanlık binasının yıkılacağı ortaya çıktı. Uzmanların uyarısı üzerine, binanın güçlendirilmesine başlandı 

ÖNDER YILMAZ Ankara 

Başbakanlık merkez binasının onarımı sırasında, Başbakan Recep Tayyip Erdoğan ve bakanların, 5.0 büyüklüğündeki bir depremde bile yıkılabilecek bir binada çalıştığı ortaya çıktı. Uzmanlar, Erdoğan'ın makam odası ve Bakanlar Kurulu salonunun bulunduğu bölümün depreme karşı çok dayanıksız olduğunu belirledi. 
Başbakanlık merkez binasındaki onarım sırasında makam katındaki mermer kaplamalar sökülürken, eskiler sökülmeden üst üste üç kez mermer kaplama yapıldığı anlaşıldı. Başbakanlık Müsteşarlığı'nın talebi üzerine Bayındırlık İl Müdürlüğü ile üniversitelerden getirilen teknik uzmanlar binayı inceledi. 
Uzmanlar, bina kolonlarının çok zayıf olduğunu ve yükü taşıyamayacağını vurgulayarak, "Bina düşük ölçekli depremde dahi zarar görebilir. 5 büyüklüğündeki depreme zor dayanır. Kolonlar 20 X 20 cm boyutunda. Kolonlar ve yan taşıyıcı duvarlar güçlendirilmeli" dedi. 
Başbakanlık Müsteşarı Ömer Dinçer'un durumu anlattığı Erdoğan'ın talimatı doğrultusunda binanın güçlendirilmesi inşaatına başlandı. Bayındırlık İl Müdürü Neşet Özdemir, "Kontroller yapıldı. Rapor hazırlanıyor. İş bitme noktasında. Yakında resmi kabulü yapacağız" dedi. 

Yetkililer şaşkın 
Binanın depreme karşı dayanıksız olduğunun ortaya çıkması, Başbakanlık üst düzey yetkililerini de şaşırttı. Yetkililer, "Farkında olmadan tehlike içindeymişiz. Güçlendirme inşaatını hemen başlattık. İyi ki bu gerçek, onarım çalışması sırasında ortaya çıktı" diye konuştu. Yetkililer, yapılacak güçlendirme çalışmalarıyla deprem riskinin ortadan kaldırılacağını ve inşaatın kasımda bitirilebileceğini kaydetti. 

Birçok kez onarımdan geçmişti 

Başbakanlık Merkez Binası, 1940'lı yılların başında Türk mimar Sedat Hakkı Eldem tarafından planlanarak yapıldı. Birbirine paralel iki ayrı blok olarak yapılan binaya, 1960'larda bugün başbakan makamı ve bakanlar kurulu salonunun bulunduğu ara bağlantı bölümü eklendi. Bina çeşitli tarihlerde onarımdan geçirilirken, tarihi özelliği bulunan alanda yapıldığı için SİT kapsamına alındı. 
Merkez bina, birçok onarımdan geçti. Ecevit döneminde asansör yapıldı. Gül'ün katlar ve zeminler yenilendi. Erdoğan'ın başbakanlığında garaj çiçek bahçesine çevrildi ancak depreme dayanıklığı hiç denetlenmedi. 

SİT sorunu nihayet aşıldı 

Başbakanlık binasında şimdi hummalı bir inşaat faaliyeti var. SİT engeliyle karşılaşan yetkililer, Koruma Kurulu ile temasa geçti. Binanın tescil edilmediğini, dış cephe dışında çalışmaların sorun olmayacağını öğrenen yetkililer, güçlendirme inşaatını başlattı. Zayıf kolonlarla yan taşıyıcı duvarlar kırılarak, yeni yerleri belirlendi. 


</TEXT>
</DOC>
