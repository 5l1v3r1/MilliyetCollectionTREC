<DOC>
<DOCNO> 283078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun01.html </URL>
<DATE> 2004/10/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Amerikalılar her geçen gün daha fazla stres yaşıyor... 
</HEADLINE>
<TEXT>

     ABD'de yapılan bir araştırma, her geçen gün daha fazla insanın stres, duygusal sorun ve depresyon yaşadığını ortaya koydu. 
     Sağlık konusundaki araştırmalar ve gelişmeleri yayınlayan internet sitesi WebMD.com'da yer alan haberde, bulguları ''Morbidity and Mortality Weekly Report Hastalığa Yakalanma ve Ölümler Haftalık Raporu'' adlı dergide aktarılan araştırmanın sonuçlarına göre, ABD'de yetişkinler arasında stres ve depresyon gibi akıl sağlığına dair sorunlar hızla artarken, bu yetişkinlerin tedavi için teşvik edilmeye ihtiyaç duyulduğu kaydedildi. 
     1993-2001 yılları arasında ABD genelinde 1 milyondan fazla kişi üzerinde yapılan araştırma sonuçlarına göre, bir aylık süre zarfında 14 ya da daha fazla gün stres veya zayıf akıl sağlığı içinde olduğunu söyleyenlerin oranı 1993'te 8,4 iken, 2001 yılında yüzde 10,1'e yükseldi. 
     Stres, depresyon gibi sorunların daha çok kadınlar, belirli ırklar ve azınlıklar arasında yaygın olduğunu gösteren araştırma, bu sorunların en yaygın biçimde yüzde 14,4'le Kızılderililer ve Alaska yerlileri arasında görüldüğünü ortaya koyuyor. Bu tür sorunların en az görüldüğü grubuysa yüzde 6,2'yle Asya Pasifik kökenliler oluşturuyor. 
     Alkolizm ve benzeri bazı alışkanlıkların da Kızılderililer ve Alaska yerlileri arasında yaygın olduğu kaydediliyor. 
     Stres ve depresyon gibi sorunların gençler, kadınlar, ayrı yaşayan çiftler ya da dullar, işsiz veya çalışacak durumda olmayanlar, yıllık hane geliri 15,000 doların altındakiler, lise mezunları ve sağlık sigortası bulunmayanlar arasında yaygın biçimde görüldüğü belirtiliyor. 
     
</TEXT>
</DOC>
