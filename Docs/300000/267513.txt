<DOC>
<DOCNO> 267513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yazar/sazak.html </URL>
<DATE> 2004/08/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sporun adı futbol 
</HEADLINE>
<TEXT>


2004 yazına damgasını vuran Atina Olimpiyatları'nda Türk sporcularının kazandığı madalyalar, 'sporu sadece futbol sayan' bir toplumda öteki branşlarda beklenen başarının halter, boks ve güreş etrafında kümeleşmesinin doğal sonucu olarak Sydney'in çok üzerine çıkamadı. 
28. Yaz Olimpiyat Oyunları'nı 3 altın, 3 gümüş, 4 bronz toplam 10 madalyayla kapattık. Türkiye, ülkeler sıralamasında ilk 20'yi zorluyor. 
Dört yıl önce Sydney Olimpiyatları'nda geleneksel spor dalları dışında bu dev organizasyona ruhunu veren atletizmde Türkiye yeni bir yıldız kazanmıştı. Süreyya Ayhan, 1500 metrede yarı final koşarak, geleceğin şampiyonu olacağının işaretini vermişti. 2004 olimpiyatlarında 'altına koşacağı' umudunu uyandırmışken, Atina öncesi büyük düş kırıklığı yaşadık. 
Türkiye açısından 'Süreyya şoku' ile başlayan olimpiyatlar, 'Elvan şoku' ile bitti 
Elvan'ın 1500'de Süreyya'nın kulvarına yönlendirilmesi hataydı ve bu psikolojik yarış, Atina öncesi iki atleti de baskı altına soktu. Süreyya sakatlık gerekçesiyle ve 'doping' suçlamasıyla olimpiyattan çekildi. 
Halterde Halil Mutlu, Nurcan Taylan ve Taner Sağır'ın kazandırdığı 3 altın, Eşref Apak'ın çekiçteki başarısı, tekvandocu Bahri Tanrıkulu'nun gümüşü, grekoromende Şeref Eroğlu'nun, boksta 17 yaşındaki Atagün Yalçınkaya'nın kıl payı kaçırdığı altın mücadelesi elbette unutulmayacak. 
Bunların çoğu genç sporcular ve gelecekte de kürsüye çıkacak güçteler. 
Atletizm ve yüzme gibi olimpiyatı simgeleyen yarışlarda sporcu yetiştirme güçlüğü çeken Türkiye, takım oyunlarında da Atina'da yoktu. 
Madem Türkiye'de 'sporun adı futbol' ise niye elemeleri geçemiyoruz 
Basketbolda Arjantin'in zaferini izledik. Voleybolda Bayan Ulusal Takımımızı Atina'da görebilmeliydik 
Ne yazık ki seyircisiyle, antrenörü ve yöneticisiyle, medyasıyla sporu çeşitlendiremiyoruz. Kuşkusuz madalya sayısından çok, yarışmak önemli ve zaten olimpiyat rekabeti giderek ekonomik güçlenmenin göstergesi haline geliyor. Soğuk Savaş döneminde ABD ile Rusya - Doğu Bloku yarışırdı artık Çin'i önde görüyoruz. 2008 Pekin Olimpiyatları ABD - Çin rekabetine sahne olacak. 



</TEXT>
</DOC>
