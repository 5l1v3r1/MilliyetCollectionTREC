<DOC>
<DOCNO> 280381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy12.html </URL>
<DATE> 2004/10/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kulaksız'ın istifası... AKP'li Gündüz "Teşkilat içi bir mesele" 
</HEADLINE>
<TEXT>

     AK Parti Grup Başkanvekili İrfan Gündüz, partisinin Sivas Milletvekili Ömer Kulaksız'ın ''teşkilat içi bir meseleye kızdığını'' belirterek, istifanın sözkonusu olmadığını ve sorunun çözüleceğini söyledi. 
     Gündüz, AA muhabirine yaptığı açıklamada, Kulaksız'ın tepkisinin ''teşkilat içi meseleden kaynaklandığını'' bildirerek, ''duygusal hareket ettiğini'' ifade etti. 
     Kulaksız'ın, Sivas il teşkilatında ''referans olduğu'' bazı kişilerin görevden alınmasına kızdığını anlatan Gündüz, ''Milletvekillerinin istifasının işleme konulması için dilekçenin TBMM Başkanlığı'na göndermesi gerekir. Kulaksız, parti genel merkezine göndermiş. Bundan da istifaya niyeti olmadığı anlaşılıyor'' dedi. 
     Gündüz, Kulaksız ile görüştüğünü, istifa ile ilgili sorunun çözüleceğini vurgulayarak, ''Bizim feda edilecek tek taşımız yok. Değil milletvekillerimizin istifasını, bir tekinin ayağına diken batmasını istemeyiz. Bu nedenle 2 gündür bu işle meşgulüm. Kendisi evladımız, öğrencimiz...'' diye konuştu. 
     Kulaksız'ın Saadet Partisi'ne geçeceği iddialarına Gündüz, ''söylentilere itibar etmemek gerektiğini'' ifade etti. 
     
</TEXT>
</DOC>
