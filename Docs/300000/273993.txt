<DOC>
<DOCNO> 273993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo01.html </URL>
<DATE> 2004/09/22/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Fenerbahçe'nin keskin virajları... 
</HEADLINE>
<TEXT>

     Avrupa ve Türkiye'de zirveye oturan Fener'i bundan sonra zorlu bir maraton bekliyor. Özellikle Devler Ligi, gerçek güçlerine ayna tutacak 
     
     Ankara’dan çıktık yola 
     Avrupa’da ve Türkiye’de zirveye konan Fenerbahçe, bu hafta sonundan itibaren gerçek ve çok zorlu bir sınava hazırlanıyor. Bir haftada üç maç yaparak hem Şampiyonlar Ligi’nde, hem de Süper Lig’de liderliğe yükselen Sarı-Lacivertli ekibi, her iki cephede de arka arkaya çok keskin ve tehlikeli virajlar bekliyor. Cuma akşamı Ankara deplasmanında ligin güçlü temsilcilerinden Gençlerbirliği ile başlayacak bu çetin maraton, salı günü Old Trafford Stadı’nda İngiltere’nin köklü takımlarından Manchester United maçı ile devam edecek. 
     
     Kısa bir soluklanma 
     Ardından, ünü Avrupa’ya yayılan Kadıköy Şükrü Saracoğlu Stadı’nda, 55 binlik muhteşem taraftarının desteği arkasına alarak Denizlispor ile karşılaşacak olan Sarı-Lacivertli takım, sonra Galatasaray’ı deviren ve Trabzonspor ile berabere kalarak rakibini liderlikten indiren Gaziantep ile dışarıda kozlarını paylaşacak. Şampiyonlar Ligi’nde Fransa’da yapılacak Olympique Lyon karşılaşması ile sürecek olan seri, bir anlamda Sarı Kanaryalar’ın gerçek gücünü gösterecek. 
     
</TEXT>
</DOC>
