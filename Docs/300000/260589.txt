<DOC>
<DOCNO> 260589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur12.html </URL>
<DATE> 2004/08/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
20 yıllık kekemeliğini hipnozla yendi 
</HEADLINE>
<TEXT>

     Çocukluğunda geçirdiği hastalık sonucu başkalarının yanında konuşma güçlüğü yaşayan Adem Milli 25 , uygulanan hipnoz seansıyla bu sorununu yüzde 80 oranında çözümledi. Milli, artık tekerleme bile söyleyebiliyor. 
     AA muhabirinin edindiği bilgiye göre, Rize'de yaşayan Adem Milli, 5 yaşında geçirdiği havale sonucu, kekeme nedeniyle başkalarının yanında konuşma güçlüğü yaşamaya başladı. 
     Kekeleyerek konuştuğu için özgüvenini yitiren Milli, okul hayatında da sürekli bu durumun güçlükleriyle karşılaştı ve içine kapandı. 
     Daha sonra Rize SSK Bölge Hastanesi Satın Alma Bölümü'nde memur olarak çalışmaya başlayan Milli, hastalığını yenebilmek için araştırma yapmaya başladı ve bu hastalıkla ilgilenen çeşitli merkezlere başvurdu. 
     Buralardan istediği sonucu alamayınca ümidini yavaş yavaş yitiren Milli, bir gazetede okuduğu ''kekemeliğin hipnozla yenilebileceği'' haberi üzerine bu konuda uzman olan Yrd. Doç. Dr. Yalçın Kaya ile görüşebilmek için Konya'ya geldi. 
     Milli, Kaya'nın kendisine uyguladığı hipnoz seanslarının ardından hastalığını yüzde 80 oranında yenmeyi başardı. 
     Daha ilk seans sonrasında takılmadan konuşabildiğini görünce çok sevindiğini ifade eden Milli, şunları söyledi 
     ''Yalçın Kaya, bana bu hastalığı yenebileceğim inancını aşıladı. Ben de buna inandım. Hipnozun ardından çok rahat konuşabildiğimi gördüm. Bu, tarifi imkansız bir duygu. İş hayatımda bu hastalığım nedeniyle çok zorluk yaşıyordum. Örneğin, telefon çaldığı zaman içimde bir korku oluşuyordu. 'Efendim' kelimesini bile söylemiyordum. 'Hoş geldiniz' diyemiyordum. Telefonun çalmasıyla kalp atışlarım hızlanıyordu, içimde şartlı bir refleks olmuştu. Telefon çaldığı zaman takılacağımı hissediyordum, bunu yok edemiyordum.'' İsmini sorduklarında bile sıkıntı yaşadığını ifade eden Milli, ''Sabahları iş arkadaşlarım 'günaydın' dediklerinde, ben ancak onlara uzaklaştıklarında cevap verebiliyordum. Artık tekerleme bile söyleyebiliyorum. 'Çekoslovakyalılaştıramadıklarımızdan mısınız' tekerlemesini bir çırpıda söylüyorum'' dedi. 
     
     BİREY, HİPNOZLA BAŞARILI OLACAĞINA İNANDIRILIYOR 
     Selçuk Üniversitesi Sağlık Bilimleri Enstitüsü Beden Eğitimi ve Spor Öğretmenliği Anabilim Dalı Başkanı Yrd. Doç. Dr. Yalçın Kaya, kekemeliğin bir ifade kusuru olarak tanımlandığını belirterek, beyin dokularında hasar olmadığı takdirde bu rahatsızlığın hipnoz yöntemiyle iyileştirilebileceğini söyledi. 
     Bazı kişilerin beyinlerinde hasar olmamasına rağmen kekeleme sorunu yaşadığına dikkat çeken Kaya, ''Bunun temelinde, 'insanlar neye inanırlarsa haklı çıkarlar' gerçeği vardır. İnsanlar, bir şeyi başaracaklarına inandıklarında haklı çıkarlar, başaramayacaklarına inandıklarında yine haklı çıkarlar'' diye konuştu. 
     Hipnoz sırasında öncelikle bireyin başarılı olacağına inandırıldığını belirten Kaya, şöyle konuştu 
     ''Bu işi gerçekten başaracaklarına inandıkları takdirde başarılı olurlar. Başaramayacaklarına inandıkları takdirde ise konuşma kasları, dokuları, ağız, dudak ve gırtlaktaki dokular hemen kasılıyor. Örneğin, 'patates' derken kasılan kaslar, kişinin takılmasına neden oluyor. Bu nedenle kekeliyorlar. Hipnoz sırasında hastanın tam rahatlamasını sağlayarak kişiye güven duygusu veriyoruz. Bir şeyi başarmada en büyük unsurlardan biri inanmaktır.'' Hastası Adem Milli'ye uyguladığı hipnoz yöntemiyle bilinç altındaki sorunları ortadan kaldırdığını ifade eden Kaya, ''İlk seansın sonunda Adem, daha önce telaffuz edemediği pek çok kelimeyi, hatta tekerlemeleri rahatlıkla söyleyebilir duruma geldi'' dedi. 
     
</TEXT>
</DOC>
