<DOC>
<DOCNO> 278296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/akyol.html </URL>
<DATE> 2004/10/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Avrupa'nın mayınlı yolları 
</HEADLINE>
<TEXT>


TÜRKİYE açık, net bir "evet" aldı. Bundan dolayı sevinmek ve hükümeti kutlamak gerekir. "Şartlı evet" değerlendirmeleri yanlıştır. 
Ama önümüzdeki yol dümdüz değil. 
Evet kapısından girdikten, yani müzakereler şartsız olarak başladıktan sonra, yolda yürürken karşılaşacağımız esasa ilişkin sorunlar var. 'Azınlık' kavramı gibi... Serbest dolaşıma kalıcı engeller konulabilmesi gibi...Yine evet, kapısından girdikten sonra yolda yürürken karşılaşacağımız 'usul'e ilişkin sorunlar da var. Hakkımızda yılda bir rapor hazırlanması yahut ihtilal falan gibi vahim durumlarda müzakerelerin kesilmesi gibi işlemler şimdiden başımızın üstünde bir sopa gibi sallanıyor . 
Bu, ciddi sakıncalar kazandığımız "evet"in büyük değerini yok etmez ama görmezlikten de gelinemez. 
Türkiye 17 Aralık'taki AB zirvesine kadar bu sakıncaları gidermeye çalışacak. 

AZINLIKLAR tartışması için bir örnek "Karar" niteliğindeki "tavsiyeler" bölümünde, "Kürtler ve diğer azınlıkların kültürel hakları" deyimi geçiyordu. 
Türkiye buna şiddetle itiraz etti. Başbakan Erdoğan ve Dışişleri Bakanı Gül bu terimin kaldırılması için Prodi ve Verheugen'le defalarca telefon görüşmeleri yaptılar. 
Ve "azınlık" terimi çıkarıldı, ifade şu şekilde kağıda geçti 
"Kürtlerin yararlanmaya başladığı kültürel haklar..." Sf. 2 
Kürtler azınlık değildir. "Kültürel haklar" da belli bir etnik aidiyete özgü ayrıcalık değil, Cumhuriyet vatandaşlarının tamamına tanınan hakların bir ifadesidir. Üniter devletin de temeli bir "vatandaşlık" felsefesidir zaten. 
Asıl müzakere konusu olan "tavsiyeler" bölümü bu şekilde düzeltildi ama, İlerleme Raporu'nun 166. sayfasında "Kürtler ve diğer azınlıklar" deyimi duruyor Bunu söylediğimde Başbakan'a yakın bir kaynak şu cevabı verdi 
- Şimdi bütün enerjimizle, aralık ayında bu gibi yanlışlardan arınmış bir karar metni çıkması için seferber oluyoruz. 
Dikkat, 17 Aralık'a kadar yapılması gereken çok şey var 

LÜKSEMBURG Ocak 2005'ten itibaren AB'nin dönem başkanı... Başbakan Erdoğan'ı resmi ziyaret için davet ettiler, hatta biz Strasbourg'dayken tekrar arayarak Başbakan'ın özel kaleminden teyit aldılar. 
Büyükelçi Ender Arat'a bunun anlamını sordum şu cevabı verdi 
- Sanıyorum Lüksemburg, Türkiye'yle müzakerelerin kendi dönemlerinde, yani 2005'in ilk yarısında başlamasını arzuluyor. Bu tarihi olaya imza atmak istiyor. Başbakan mutlaka Lüksemburg'a gidecek. 
2005'in ikinci yarısında dönem başkanı olacak İngiltere'nin de bu tarihi olaya imza atmak istediği biliniyor. 
Bunlar Türkiye'nin yükselen imajının örnekleridir. 
Artık Türkiye lehinde olanlar yüksek sesle, aleyhinde olanlar kısık sesle konuşuyorlar. İki sebepten Dünyada "medeniyetler uyumu" çok ciddi bir ihtiyaç ve bunun için Türkiye özel bir misyona sahip... Türkiye'nin kendisi de artık reformlar yapabilen, dinamik bir ülke haline geldi. 
Böyle bir Türkiye 'seferber' olarak Rapor'daki sakıncaları önemli ölçüde giderebilir. 
Ama bilelim AB yolu zor, çetin, mayınlı bir yoldur çok iyi yürümeliyiz bu yolda. 



</TEXT>
</DOC>
