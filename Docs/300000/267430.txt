<DOC>
<DOCNO> 267430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonyas07.html </URL>
<DATE> 2004/08/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
''Kısmet açmaya'' yönelik ilginç inanışlar... 
</HEADLINE>
<TEXT>

     Toplumlarda rastlantı olaylar sonucu doğru olduğu düşünülen, ''kısmet açmaya'' yönelik inanışlar özellikle kırsal bölgelerde uygulanıyor. 
     Düğün öncesi gelin ayakkabılarının altına ya da gelinliğin eteğine isim yazılması, kına gecesinde çıkarılan duvağın kısmeti kapalı olduğuna inanılan kızın başına takılması, pazartesi günü damat evinin kızlarının, kız evinde gelinin saçından ''darısı başıma'' diyerek bir tutam saç kesmesi gibi inanışların kısmet açacağına inanılıyor. 
     Kimi yörelerde ise gelin evden giderken, ''arkada kalan evlenmemiş kızlar süpürsün'' diye süpürge bırakmak, kız evinde, oğlan tarafından gelen nişan sepetini ya da tepsisini, evlenmemiş bir kızın başının üstünde açarak, onun da kısmetinin açılmasını sağlamak şeklindeki inanışlar kısmet açtığı düşüncesiyle sürdürülüyor. 
     
     DÜĞÜN ÖNCESİ GELİNLE YATAN GENÇ KIZ... 

     Bunların yanı sıra, kimileri tarafından genç kızların düğünden önceki gece gelinle birlikte yatması, gelin duvağından gelin teli koparılması gibi davranışlar kısmet açıcı olarak görülürken, bazı bölgelerde ise söz kesmeye gidildiğinde, sözü kesilecek olan kız misafirlerin bulunduğu odaya ayaklarını sürüyerek girerse, o semtin kızlarının kocaya erken gideceğine inanılıyor. 
     Bazı yörelerde, gelinin gerdek gecesinin ertesi gününden bir hafta sonrasına kadar, kendini görmeye gelen evlenmemiş kızların burunlarını sıkmasının, onlara da evliliğin bulaşması anlamı taşıdığına inanılırken, geline kına yakıldıktan sonra, kalan kınanın evlenmemiş kızlara yakılması, ayak kınasından alınarak kızların başına sürülerek bahtları açılsın denmesi, düğünde kısmeti kapalı olan kızın, masadan bir kaşık çalarak bunu oturduğu evin damına atması gibi inanışlar, uygulamalar arasında yer alıyor. 

     
</TEXT>
</DOC>
