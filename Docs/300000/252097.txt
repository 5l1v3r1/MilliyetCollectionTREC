<DOC>
<DOCNO> 252097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun09.html </URL>
<DATE> 2004/07/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Talabani "Ayrılıkçılık veya özerklik yanlısı değiliz" 
</HEADLINE>
<TEXT>

     
     Lütfullah Göktaş bildiriyor 
     

Kürdistan Yurtseverler Birliği Başkanı Celal Talabani, ''Irak Kürtlerinin, ayrılıkçılık veya özerklik peşinde olmadıklarını'' söyledi. 
     Irak dahilinde federasyona dayalı bir sistemden yana olduklarını belirten Talabani, ''Biz, ayrılık yanlısı değiliz. Geleceğimizin, demokratik ve federal bir Irak bünyesinde olacağı inancındayız'' dedi. 
     İtalya'daki haber ajansları, bazı İtalyan parlamenterlerin davetlisi olarak dün Roma'da bir basın toplantısı düzenleyen Talabani'nin, Irak'ın kurtarılmasındaki katkıları nedeniyle İtalyan hükümetine de teşekkür ederek, İtalyan askerlerinin Irak'ta bir süre daha kalmaları çağrısında bulunduğuna dikkati çektiler. 
     ''Yeni Irak'ın temel aldığı dört ana esasın biri federalizmdir'' diye konuşan Talabani'nin diğer üç esasıysa ''demokrasi, haklara saygı ve eşitlik'' olarak sıraladığı kaydedildi. Talabani, tüm bu esaslara saygı gösterilerek Irak'ın yeniden yapılandırılması sürecinde, ''Kürt halkının gereksinimlerinin karşılanması'' gerektiğini de belirtti. 
     ''Terör olayları, Saddam rejiminin artıklarının desteğiyle ülkeye sızmış yabancı unsurların işi. Olaylarda özellikle yabancıların parmağı var'' diyen Talabani, El Kaide ile bağlantılı bir isim olarak nitelenen Ebu Musab Ezzerkavi'yiyse ''Sünniler ve Şiiler arasında çatışma çıkarma'' uğraşı içinde olmakla suçladı. 
     Talabani, ''Ensar El-İslam, Tevhid ve Cihat Grubu gibi köktendinci Vahabi oluşumlar''ın da aynı amaç doğrultusunda hareket ettiklerini söyledi. 
     Talabani, Irak'ın ''oldukça güvenli ve rahat'' bir ülke haline geldiğini savundu. Talabani, Irak'taki terör saldırılarının büyük ölçüde yabancıların işi olduğunu ileri sürdü. 
     Talabani, terör olaylarının Kürtlerin denetimindeki bölgelerde değil, Bağdat'ta ve Sünnilerin çoğunlukta olduğu bölgelerde gözlendiğine de işaret etti. Talabani, Irak'ın kuzeyinde Kürtlerin yaşadığı bölgelerin ''oldukça güvenli ve rahat'' olduğunu savundu. 
     
</TEXT>
</DOC>
