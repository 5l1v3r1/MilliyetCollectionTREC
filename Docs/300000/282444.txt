<DOC>
<DOCNO> 282444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun47.html </URL>
<DATE> 2004/10/22/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Rumlar yine döndü Veto hakkımızı saklı tutuyoruz 
</HEADLINE>
<TEXT>

     Kıbrıs Rum yönetimi, ''Türkiye'nin AB ile üyelik müzakerelerine başlama kararını veto etmek istemediğini'' belirterek, ''ancak koşullarımız yerine getirilmezse veto hakkımızı saklı tutuyoruz'' açıklaması yaptı. 
     Kıbrıs Rum kesimi lideri Tasos Papadopulos'un sözcüsü Marios Karoyan ve Rum hükümet sözcüsü Kipros Hrisostomidis, İngiltere'nin Avrupa İlişkilerinden Sorumlu Bakanı Denis MacShane'in, ''Kıbrıs Rum kesiminin İngiltere'ye, AB'nin Türkiye ile üyelik müzakerelerini başlatma kararını veto etmeyeceği güvencesi verdiği'' yolundaki açıklamasını yorumladılar. 
     Papadopulos'un sözcüsü Karoyan, AP'ye yaptığı açıklamada, ''veto hakkını saklı tuttuklarını'' söyledi. 
     Karoyan, Türkiye'nin Kıbrıs Rum kesimine, AB üyesi ülkelerle eşit koşullarda yaklaşım göstermemesi halinde, AB'nin müzakerelere başlama kararını ''veto edebileceklerini'' belirtti. Papadopulos'un sözcüsü, veto kullanmak istemediklerini, ancak Türkiye'nin Kıbrıs Rum kesimine yönelik ''yasal yükümlülüklerini'' yerine getirmemesi halinde, ''bu haklarını saklı tuttuklarını'' kaydetti. 
     Hükümet sözcüsü Hrisostomidis ise Türkiye'nin AB ile üyelik müzakerelerine başlamadan önce, Rumların ortaya koyduğu belirli şartları yerine getirmesi gerektiğini söyledi. 
     Reuters'ın sorularını yanıtlayan sözcü, ''tam üyelik müzakerelerinin başlatılması kararını veto etmek istemediklerini'' belirterek, ''Türkiye'nin katılımıyla ilgili tutumumuz iyi biliniyor. Veto kullanmayı arzu etmiyoruz. Türkiye'nin üyelik müzakerelerine başlamasına mani olmak istemiyoruz'' dedi. 
     Sözcü, bununla birlikte, ''Türkiye, bir Avrupa ülkesi olarak davranırsa, çok mutlu olacağız'' diyerek, ''Türkiye'nin, tarafımızdan ortaya konan bir dizi koşulu yerine getirmesi gerekli'' diye konuştu. 
     Sözcü, İngiliz bakan MacShane'in, Türkiye'nin Kıbrıs Rum yönetimini ''günün sonunda'' yani ilerleyen yıllarda tanıyabileceğiyle ilgili yorumunu da değerlendirerek, Ankara'nın Kıbrıs Rum yönetimini hemen tanıması gerektiğini ima etti. 
     Sözcü, ''bu şekildeki bir tutumun doğru olduğunu düşünmüyoruz. Türkiye'nin, 25 AB ülkesinden birini tanımadan, 25 AB üyesiyle birarada ve ayrı ayrı görüşme yapamayacağına inanıyoruz'' dedi. 
     
</TEXT>
</DOC>
