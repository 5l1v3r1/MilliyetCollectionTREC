<DOC>
<DOCNO> 293502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo34.html </URL>
<DATE> 2004/11/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ahmet Dursun, Beşiktaş maçında protokol gereği oynamayacak 
</HEADLINE>
<TEXT>

     Birinci Süper Futbol Ligi'nde Sakaryaspor'u 3-0 yenerek büyük moral bulan İstanbulspor, hafta sonu Beşiktaş'la yapacağı maça kilitlendi. 
     İstanbulspor Genel Müdürü Ergün Yücel, Beşiktaş'ın son 10 gün içinde 4. maçına kendileriyle çıkacağını ifade ederek, ''Yoğun bir maç trafiğindeler. Ayrıca seyircisiz oynanacak bir mücadele. Bizim adımıza avantaj gibi gözüküyor ve bunu değerlendirmek istiyoruz. Bu kadar avantaj bir daha üst üste gelmez. Tabii ki puan almak istiyoruz ama Beşiktaş'ın gücüne de saygı duyuyoruz'' dedi. 
     Ligde Gaziantepspor ve Sakaryaspor maçlarını kazanarak çıkışa geçtiklerini anlatan Yücel, bunların tesadüf olmadığını ve bekledikleri sonuçlar olduğunu kaydetti. 
     
     AHMET DURSUN OYNAYAMIYOR 
     Ergün Yücel, Beşiktaş Kulübü ile yaptıkları protokol gereği Ahmet Dursun'u siyah-beyazlı ekibe karşı oynatamayacaklarını söyledi. Bu oyuncunun kendileri için çok önemli olduğunu dile getiren Yücel, ''Ahmet Dursun'u oynatabilsek güzel olacaktı ama bu oyuncuyu transfer ederken yaptığımız bir protokol var. Şikayetçi olamayız çünkü Ahmet'i alabilmek için kendimiz bu maddeyi kabul ettik'' diye konuştu. 
     Yücel, Beşiktaş maçı öncesi kadrolarında sakat ve cezalı oyuncu bulunmadığını sözlerine ekledi. 
     
</TEXT>
</DOC>
