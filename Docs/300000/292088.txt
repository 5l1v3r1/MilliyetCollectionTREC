<DOC>
<DOCNO> 292088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo15.html </URL>
<DATE> 2004/11/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Zafer Biryol bu yıl da iddialı... 
</HEADLINE>
<TEXT>

     Ligde ilk yarının bitmesine 4 hafta kala gol krallığında 10 golle liderliğe oturan Konyasporlu Zafer Biryol, bu sezon 25 golü geçmek için Mevlana Müzesi'nde dua etti. 
     Zafer Biryol, A.A muhabirine yaptığı açıklamada, Birinci Süper Lig'de geçen sezon ilk yarının sonunda 10 gole ulaştığını, lig sonunda ise 25 golle gol kralı olduğunu anımsattı. 
     Bu sezon ise 13. hafta sonunda 10 golü yakaladığını ve yarışta lider olduğunu ifade eden Biryol, ''Henüz ilk yarının bitmesine 4 hafta var. Bu süre içinde geçen sezonun ilk yarı rekorumu kıracağıma inanıyorum'' dedi. 
     Önce Konyaspor'un başarısı için çaba harcadığını, daha sonra gol krallığının geldiğini vurgulayan golcü futbolcu, şunları söyledi 
     ''Her maçta gol atmak istiyorum. Şu anda beni 9 golle Trabzonsporlu Fatih izliyor. Ama gol krallığında iddialıyım. Bu sezon 25 golü geçmeyi, en kötü ihtimalle 26 gole ulaşmayı hedefliyorum. Takım olarak geçen yıla oranla daha iyi konumdayız. İyi oynayan bir takımın forveti olarak geçen yılki gibi gol krallığını kimseye bırakmak istemiyorum.'' Biryol, her golden sonra tribünlere doğru yüzüğünü öpmesiyle ilgili olarak da, atılan her golden sonra eşine selam göndermek için bu hareketi yaptığını anlattı. 
     
     TRABZONSPOR MAÇI, ÇOK GOLLÜ GEÇECEK 

     Hafta sonunda Trabzonspor ile karşılaşacaklarını ifade eden Biryol, ''Trabzonspor güçlü bir ekip. Çok iyi futbolculardan kurulu iyi ve atak oynayan bir takım. Biz de çok iyiyiz. Bu maçın çok gollü geçeceğine inanıyorum'' dedi. 
     Biryol, bu maçta en yakın takipçisi Fatih ile karşı karşıya geleceklerini dile getirerek, aralarında 1 gollük farkı açmayı istediğini, taraftarların da desteğiyle bunu başaracağını söyledi. 
     Son haftalarda futbolda şiddetin daha da artması, maç yüzünden çıkan tartışmaların ölümle sonuçlanmasının çok üzücü olduğunu vurgulayan Biryol, ''Spor centilmenliğini aşarak, bu kadar fanatik olmanın gereği yok. Taraftarlar sadece futbol izlesinler, takımlarını desteklesinler, huzurlu bir şekilde evlerine gitsinler. Sporda kavganın dövüşün yeri yok. Bunlardan uzak durursak, spor daha zevkli olacaktır'' diye konuştu. 
     
</TEXT>
</DOC>
