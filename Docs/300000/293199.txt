<DOC>
<DOCNO> 293199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur51.html </URL>
<DATE> 2004/11/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
UMATEM'de yer yok diye tedavisi bugüne bırakılan kadın ölü bulundu 
</HEADLINE>
<TEXT>

     Kartal Kaymakamı Dursun Ali Şahin tarafından tedavi amacıyla Bakırköy Ruh ve Sinir Hastalıkları Uçucu Madde Bağımlıları Tedavi Merkezi'ne UMATEM gönderilen, ancak yer yokluğu nedeniyle tedavisi bugüne bırakılan uçucu madde bağımlısı Vesile Çetin, evinde ölü bulundu. 
     Kartal Kaymakamı Dursun Ali Şahin tarafından sağlanan ambulansla geçen cuma günü yaşadığı metruk evden alınarak UMATEM'e gönderilen 1 çocuk annesi Vesile Çetin'in 34 tedavisine yer yokluğu nedeniyle başlanamadı. UMATEM'e bugün götürülmek üzere annesi Fatma Aslan'ın evine bırakılan Çetin, annesini evde bulamayınca yine daha önce yaşadığı metruk eve döndü. 
     UMATEM'e götürülmek üzere bugün aranan Çetin'in bulunamaması üzerine, Kaymakam Dursun Ali Şahin tarafından polis araştırması başlatıldı. Polis, Soğanlık Barbaros Hayrettin Paşa Caddesi'ndeki metruk evde yaptığı arama sonucunda Çetin'in cesedini kiler şeklindeki bir odada buldu. 
     Kartal Cumhuriyet Savcısı Kenan Cengiz Karakaş ve Kartal Adli Tıp Kurumu Müdürlüğü'nden Dr. Şükran Varol tarafından yapılan incelemenin ardından ceset, ölüm nedeninin belirlenmesi için Adli Tıp Kurumu'na gönderildi. 
     İlk incelemede Çetin'in uçucu madde bağımlısı olması ya da soğuk nedeniyle ölmüş olabileceğini ifade eden yetkililer, kesin ölüm nedeninin Adli Tıp Kurumu'nda yapılacak incelemede belirleneceğini söylediler. 
     Kaymakam Dursun Ali Şahin, AA muhabirine yaptığı açıklamada, Vesile Çetin'i uçucu madde bağımlılığından kurtarmaya çalıştıklarını hatırlatarak, Çetin'in ''Kurtulmak istiyorum'' şeklindeki sözlerini unutamadığını söyledi. 
     Vesile Çetin'e nasıl ulaştıklarını anlatan Şahin, şöyle devam etti 
     ''Çetin'in annesi Fatma Aslan'ın talebi üzerine geçen cuma günü kaldığı metruk evden ambulansla alarak doktor ve polis nezaretinde UMATEM'e gönderdim. Ancak, UMATEM yer olmadığı gerekçesiyle evine geri göndermiş. Ben bu haberi alır almaz İl Sağlık Müdürümüzü arayarak Vesile Çetin'in UMATEM'e yatırılması konusunda yardımcı olmasını rica ettim. Ancak Sağlık Müdürümüz de bana yer olmadığını ifade etti ve pazartesi günü bugün UMATEM'e getirilmesini söyledi. 
     Bunun üzerine bugün talimat verdim ve Vesile Çetin'in UMATEM'e götürülmesi için yine ambulans tahsisi yaptım. Ancak eve gittiklerinde bulamadılar. Ardından annesini aradık. Annesi de o günden sonra eve gelmediğini söyledi. Daha sonra polise bilgi vererek bir araştırma yapılmasını istedim. Kaldığı metruk evdeki kiler amaçlı yapılan bir odada cesedini bulmuşlar. Burada, UMATEM'in de bizim de bir kusurumuz olduğunu sanmıyorum.'' Şahin, Kartal'a bu şekildeki kişilerin barınması için bir sığınma evi yaptıracağını sözlerine ekledi. 
     Vesile Çetin'in annesi Fatma Aslan da cuma günü ambulansın kızını getirdiği sırada kendisinin evde olmadığını belirterek, ''Beni evde bulamayınca gitmiş. Böyle olduğundan haberim yoktu. Geri geldiğinden haberim olunca, iki defa kaldığı eve gittim, ama içeride göremedim'' diye konuştu. 
     
     10 YILDIR BAĞIMLIYDI 

     10 yıldır uçucu madde bağımlısı olan ve eşinden ayrıldıktan sonra annesinin evinde kalmayı reddeden Vesile Çetin, metruk bir evde kalmaya ve uçucu madde koklayarak yaşamaya başlamıştı. 
     Annesi Fatma Aslan'ın başvurusu üzerine Çetin'in kaldığı metruk eve geçen cuma günü giden Kartal Kaymakamı Dursun Ali Şahin, terkedilmiş metruk evin bir köşesinde bulduğu Vesile Çetin'i tedavi görmeye ikna etmişti. 
     UMATEM'e götürülmek üzere ambulansa bindirilirken gazetecilere konuşan Çetin, evde yapma çiçek ve seramik yaparken bunları yapıştırmada kullandığı ''bali'' yüzünden uçucu madde bağımlısı olduğunu anlatmış ve eşinin eziyetleri nedeniyle önce bali, sonra tiner kullanmaya başladığını söylemişti. 
     Çetin, eşinden ayrıldıktan sonra 11 yaşındaki oğlunu bakamadığı için Sosyal Hizmetler ve Çocuk Esirgeme Kurumu'nun yuvasına verdiği anlatarak, ''Çocuğum ve kendim için tedavi görmek istiyorum'' demişti. 
     
</TEXT>
</DOC>
