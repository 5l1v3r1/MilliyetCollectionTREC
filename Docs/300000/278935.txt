<DOC>
<DOCNO> 278935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur09.html </URL>
<DATE> 2004/10/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Saniye saniye hırsızlık 
</HEADLINE>
<TEXT>

     Ufuk BALKİS- Özgür ÖNDER ANTALYA, DHA 

ANTALYA'da, girdikleri markette çalışan kadının cep telefonunu çalan 2 kişinin, hırsızlık görüntüleri güvenlik kameraları tarafından saniye saniye görüntülendi. Polis, kamera kayıtlarındaki hırsızları arıyor. 
     Hırsızlık olayı, Toros Mahallesi Atatürk Bulvarı üzerindeki Güneş Market'te meydana geldi. Cep telefonunu rafa bırakan market çalışanı Berrin Çetin 30 , bir süre sonra dolaptan su almak için dışarı çıktı. Markete giren ve kimlikleri belirlenemeyen iki hırsız zanlısı, müşteri gibi önce yiyecek birşeyler istedi. 
     Bu sırada rafta bulunan cep telefonunu gözüne kestiren zanlılardan biri market sahibi Arif Afşin'i oyalarken diğeri de bir kaç saniye içinde cep telefonunu alarak cebine koydu. 
     Markette güvenlik kamerası olabileceğini hesaba katmayan acemi hırsızlar, telefonu aldıktan sonra birbirlerine bakarak gülümsedi. Marketten uzaklaşan zanlılar izini kaybettirirken, işyerinde çalışan Çetin telefonunun koyduğu yerde olmadığını fark etti. 
     Bunun üzerine kısa bir arama yapan Çetin, telefonunun çalınmış olabileceğini düşenerek hemen güvenlik kamerasına baktı. Markete yerleştirdikleri güvenlik kamerası sayesinde cep telefonunun çalındığını anlayan Çetin, polise haber verdi. Olay yerine gelen ekipler, kamera kaydını alarak, hırsızların yakalanması için çalışma başlattı. 
     Market çalışanı Çetin, "Güvenlik kamerası yerleştirmek ilk başta çok saçma gelmişti. Bu olay başıma gelince anladım ki kamera, ihtiyaçmış. Olayı polise aktardık. Gerekeni yapacaklarına inanıyorum'' diye konuştu. 
     
</TEXT>
</DOC>
