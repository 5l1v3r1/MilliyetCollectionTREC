<DOC>
<DOCNO> 287924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/spor/axspo02.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de Nobre paniği 
</HEADLINE>
<TEXT>


Şampiyonlar Ligi'nin dergisinde de vitrine çıkan Brezilyalı golcünün, Avrupa kulüplerinin iştahını kabartması Sarı - Lacivertliler'i harekete geçirdi. Yönetim Kurulu ocak ayında Brezilya'ya çıkarma yapmaya hazırlanıyor 

YUSUF DURSUN 


Kolları sıvadılar 
FENERBAHÇE Yönetimi, iki sezondur takımda kiralık olarak görev yapan Marcio Nobre'yi elden kaçırmamak için düğmeye bastı. Son olarak Şampiyonlar Ligi'nin resmi dergisi "Champions"un kasım sayısında kendisine yer ayrılan Brezilyalı yıldızın performansının birçok Avrupa kulüplerinin dikkatini çekmesi yönetimi harekete geçirdi. Sarı - Lacivertliler, ocak ayında Brezilya'da Cruzeiro ile masaya oturmaya hazırlanıyor. 

Bonservisi alınacak 
BAŞKAN Aziz Yıldırım'ın, Nobre'nin bonservisinin alınması için yönetici arkadaşları Mahmut Uslu, Hakan Bilal Kutlualp ve İlhan Ekşioğlu'dan oluşan heyeti Brezilya'ya göndermeyi planladığı öğrenildi. Geçen sezon sonunda yapılan görüşmelerde Cruzeiro, Nobre'nin bonservisini vermeye yanaşmamıştı. Sambacının ayrılmayı düşünmediği, kendisiyle uzun süreli mukavele yapılması konusunda istekli olduğu bildirildi. 

Yıldırım açıklama 

BAŞKAN Aziz Yıldırım, Ömerli ve Çatalca mevkiinde arazi istedikleri yolundaki haberlerin gerçeği yansıtmadığını söyledi. Ankara'da dün Tarım Bakanı Sami Güçlü'yü makamında ziyaret eden Yıldırım, "Zaten arazi talebim olsaydı, Maliye Bakanımız ve Başbakan Yardımcımız Mehmet Ali Şahin'e giderdim. Fenerbahçe, Çatalca ve Ömerli'de organik tarım mı yapacak Bununla mı uğraşacak Olur mu öyle şey " dedi. 

Fatih Akyel'e Wolfsburg talip 

FENERBAHÇE ile ipleri koparan Fatih Akyel'e Alman Birinci Lig takımlarından Wolfsburg talip oldu. Wolfsburglu yöneticilerin tecrübeli futbolcuyla görüşmeleri sürdürdüğü transferinin önümüzdeki günlerde netlik kazanacağı belirtildi. 

Trabzon mesaisi başladı 

FENERBAHÇE ligde Trabzonspor ile yapacağı maçın hazırlıklarına, üç günlük iznin ardından başladı. Samandıra Tesisleri'nde, teknik direktör Christoph Daum yönetiminde akşam yapılan antrenmana, Milli Takım kamplarında bulunan oyuncularla, izinli olan Brezilyalı futbolcular Aurelio ve Luciano katılmadı. Van Hooijdonk ise salonda çalıştı. Düz koşuyla başlayan ve 1 saat 15 dakika süren antrenman, ısınma hareketlerinin ardından kademeli koşularla sona erdi. Fenerbahçe'nin Şampiyonlar Ligi'ndeki rakiplerinden Manchester United, Lig Kupası'nda evinde C. Palace'ı 2-0 yenerken, diğer rakibi O. Lyon ise Fransa Lig Kupası'nda, Lille'e uzatmalarda 3-2 mağlup oldu. 

Protestonun sırrı 

KALE arkasında yer alan taraftarlar ile yönetim arasındaki gerginlik tırmanıyor. Son iki maçta sürekli oturdukları Migros kale arkası üst tribünlerini terk edip, aşağı kata inen seyirciler, Trabzonspor deplasmanına seyirci götürmek istemeyen yönetime tepki gösteriyorlar. Yönetim ise, daha önce çıkan olaylar nedeniyle otobüs kaldırılmasına sıcak bakmıyor. Kale arkası seyircilerin, son iki maçta sahaya sırt çevirmelerinin altında bu anlaşmazlığın yattığı iddia edildi. 

Kemal'e dönüş 

TEKNİK Direktör Daum, Serkan ve Selçuk'un cezalı olması nedeniyle orta sahadaki sıkıntıyı gidermek için Kemal'i hazırlıyor. Alman hocanın, bir yıla yakın süredir sahalardan uzak kalan genç oyuncuya kritik Trabzonspor karşılaşmasında görev vermesi bekleniyor. Fenerbahçe, dört günlük izinden sonra Trabzonspor maçının hazırlıklarına dün başladı. 

Kaleci Volkan'a 19 milyar ceza 

PFDK tarafından Beşiktaş derbisinde rakip taraftarlara pet şişe fırlatan Volkan'a son darbe kulüpten gelecek. Raporların yönetime ulaşmasının ardından genç eldivene kulüp içi yönetmelik gereği 10 bin Euro Yaklaşık 19 milyar lira ceza kesileceği bildirildi. Bu arada Volkan'ın hakem kurbanı olduğu öğrenildi. Beşiktaş tribünlerinden atılan patlayacının göğsüne gelmesi üzerine sinirlenip elindeki su şişesini tribünlere fırlatan genç kalecinin 4. hakemin olayı gördüğü halde raporuna yazmaması üzerine cezaya çarptırıldığı ifade edildi. Fenerbahçe'nin bu nedenle Tahkim Kurulu'na başvuracağı kaydedildi. 

İşler tersine döndü 

YUSUF KOBAL 

Parreira istedi 
FENERBAHÇE'DE yıldızını iyice parlatan Aurelio'nun, daha önce Brezilya Milli Takımı'na kendisini tavsiye eden Alex hakkında Parreira'ya bilgi verdiği öğrenildi. Parreira'nın isteği üzerine, hakkında olumlu görüşler bildiren Alex için bir rapor hazırlayan Sambacı, takım arkadaşının Türkiye'de bir uyum dönemi yaşadığının altını çizdi. 

Kapıyı açtı 
ÜNLÜ teknik adamın, Alex de Souza hakkındaki son bilgileri aldıktan sonra Aurelio'ya da yeşil ışık yaktığı bildirildi. Parreira, Aurelio'ya performansının yakından takip edildiğini söyledi. Brezilya'nın hocasının ayrıca Alex'e iletilmek üzere bir mesaj gönderdiği, bir an önce eski kimliğine kavuşması tavsiyesinde bulunduğu ifade edildi. 


</TEXT>
</DOC>
