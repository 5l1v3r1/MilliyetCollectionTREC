<DOC>
<DOCNO> 284804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yazar/theper.html </URL>
<DATE> 2004/10/31/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Dert küpü olduk 
</HEADLINE>
<TEXT>


Offfffff - Of. 
Dert küpü olduk valla, dert küpü. 
Bu memleketin korunması gereken asli vatandaşı suç işleyip zeytinyağı gibi üste çıkanlarla borç takıp bir kenarda kıs kıs gülenler. 
Ya diğerleri, onlar mı Onlar ikinci sınıf belki de üçüncü sınıf vatandaş, onların korunması gereken hakkı yooooook. Bu kadar. 
Görüyorsunuz, yeni bir ceza yasası çıktı, çıktı ama ilginç bir halde çıktı, ilk defa maddelerinin bir kısmının yürürlüğü 7 ay sonra bir kısmının ise 2 yıl sonraya bırakılarak çıktı. Yani daha yürürlüğe bile girmedi ama yeni yasada belirlenen cezaların eskiye göre daha az olması halinde bu suçlardan mahkum olanlar tahliye olunmaya başladı. Yanlış mı hatırlıyorum, biz daha yeni bir af furyası yaşayıp mahpus damlarını boşaltmamış mıydık Salıverilenlerin çoğu yeniden suç işleyip geri dönmemiş miydi O günden bu yana mahpushane damlarının dolup taşması bize ibret olmadı mı Olmamış herhal 
Bu, koruma altındaki asli vatandaşlarımızın suçlu kesimi. 
Şimdi de borçlu kesimi. 
Efendim bizim icra mevzuatında, borçluyu borcunu ödemeye zorlamak için bazı müeyyideler vardı. Bunlardan biri şu idi. Borçlu icra dairesine gider de borcunu taksitlerle ödeyeceğini beyan eder, alacaklı da bu taksitlendirmeyi kabul ederse, ama borçlu taahhüdüne rağmen borcunu ödemezse kendisine, borcu ödemeye zorlamak için hapis cezası verilirdi. Para ödenirse ceza da kalkardı. Böyle bir anlaşmada tarafların taahhüdünü yerine getirmesi gerekmez mi Gerekir elbet. Ancak Yargıtay karar verdi. Alacaklı böyle bir durumda borçlunun cebinde parası bulunduğu halde taksitini ödemediğini ispat edemezse borçluya ceza yok. Ancak cebinde parası bulunduğu halde ödemediğini ispat edeceksin. Yahu adamın cebinde parasını bulsam zaten haciz yapacağım, bulamadım ki, taahhüdünü yani taksiti kabul ettim, borçlu da bir yerine güvendi ki, taahhütte bulundu, var mı bunun ötesi 
Demek ki var, yani sana diyorlar ki, bu memlekette suçlu ol, borçlu ol herkes senin arkanda. Sakın ola ki mağdur veya alacaklı kesiminden olma, sen üvey evlatsın. 



</TEXT>
</DOC>
