<DOC>
<DOCNO> 278693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonsiy03.html </URL>
<DATE> 2004/10/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çiller, suskunluğunu AB İlerleme Raporu için bozdu... 
</HEADLINE>
<TEXT>

     3 Kasım seçimleri sonrası bir süre sessiz 
     kalmayı yeğleyen DYP eski Genel Başkanı ve Başbakan Tansu Çiller, sessizliğini İlerleme Raporu'ndaki azınlıklar konusunda bozdu. Çiller, yeni azınlık iddialarının Türkiye'nin temeline bomba koymak olduğunu savundu. Çiller, HaberTürk TV'de katıldığı bir programda AB ile ilgili son gelişmeleri değerlendirdi. Gelinen noktanın Türkiye'nin 41 yıllık hayalinde önemli bir dönemeç olduğunu bildiren Çiller, medeniyetlerin çatışmasının değil uzlaşmasının gündemde bulunduğunu belirtti. Çiller, "AB Komisyonu'ndan tavsiye kararı çıkmasaydı Çin Seddi ile bütün Avrupa'yı ayırırdınız. Avrupa global bir güç olmaktan çıkardı, yeni Berlin Duvarı gelirdi. Onu da yıkmak hiç kolay olmazdı" diye konuştu. Hükümetin AB ile ilgili inanç ile uğraş verdiğini belirten ve başta Erdoğan olmak üzere kutlayan Çiller, bugünkü AKP'lilerin AB'ye bakışını ise "Refahyol" ortaklığının değiştirdiğini ima etti. Türkiye ile ilgili nihai kararın verileceği 17 Aralık öncesi Milli Takım ruhuyla seferberlik gerçekleştirilmesini öneren Çiller, Avrupa kamuoyunun Türkiye'nin nüfus büyüklüğü, coğrafyası ve Müslüman oluşu nedeniyle tereddüt- korku içinde olduğunu, bu seferberlikle bunun aşılması gerektiğini ifade etti. AB İlerleme Raporu'nda Kürtler ve Alevi'lerden azınlık olarak bahsedilmesi konusunda da uyarılarda bulunan Çiller, "Türkiye buna mutlaka set çekmeli. Azınlıklar meselesi Türkiye için felakettir. Türkiye'nin temeline büyük bomba koymaktır. Türkiye'nin ulus, üniter devlet yapısı hiçbir şekilde zedelenmemelidir" dedi. Zina krizi anımsatılıp iktidarın AB sürecini kazalara uğratması konusunda kafasında endişe olup olmadığının sorulması üzerine Çiller, hükümetin samimiyetle işin üzerine gittiğini söyledi. Çiller, "Kararlılık ve samimiyeti görüyorum. Ama zina hakiketen büyüyü bozmuştur Avrupa'da" dedi. Türkiye'nin AB'ye girişinin asimilasyon değil, entegresyon olacağını ifade eden Çiller, bardağın boş tarafı bulunduğunu da işaret ederek şöyle devam etti "Bardağın boş tarafı var. Boş tarafın önümüzdeki dönemde doldurulacağına inanıyorum. Bu doldurulma süreci 17 Aralık'a kadar süratle devam etmeli. 17 Aralık'tan sonrası değil." Çiller, heyecanının "Siyaset için değil, Türkiye için" olduğunu özellikle vurgularken, bundan sonraki günleri konusunda ise "Galiba konferanslara başlayacağım" dedi ve bir kitap yazabileceğini söyledi. 
     
</TEXT>
</DOC>
