<DOC>
<DOCNO> 256903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur34.html </URL>
<DATE> 2004/07/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Bileziklerini dolandırıcılara kendi eliyle verdi 
</HEADLINE>
<TEXT>

     Konya'nın Beyşehir İlçesi'nde eşiyle birlikte köyden gelen bir kadın, 5 adet altın bileziğini, ölmüş yakınlarının sakladığı parayı bulmak için gerekli olduğunu söyleyen dolandırıcılara kaptırdı. 
     Alınan bilgiye göre, ilçeye bağlı Aşağı Esence Köyü'nden pazar alışverişi yapmak için Beyşehir'e gelen Seval 35 ve Gafur 39 Sevgili çiftinin yanına, Hükümet Caddesi'nde biri 50 yaşlarında diğeri genç, 2 erkek geldi. 
     Seval Sevgili, kendisine, ''Halamız vefat etti. Arkasında da öksüz çocuklarını bıraktı. Bir yerde sakladığı parasının olduğunu biliyoruz ancak paraya ulaşamıyoruz. Sizin kolunuzdaki bilezikleri hocaya okutup, paraların yerini bulmak istiyoruz. Bize yardım ederseniz öksüzlerimizi sevindirir, büyük sevaba girersiniz'' diyen dolandırıcılara kolundaki 6 altın bilezikten 5'ini çıkararak verdi. 
     Dolandırıldıklarını, 10 dakika sonra bilezikleri iade edeceklerini söyleyerek yanlarından ayrılan dolandırıcıların bir daha geri dönmemesi üzerine anlayan çift, durumu polise bildirdi. 
     Seval Sevgili, polise verdiği ifadede, ''Ben aslında bilezikleri vermeyecektim. Ancak, dolandırıcılar, büyük sevaba gireceğimizi söyleyince eşimi ikna etmeyi başardılar. Ben de birini sakladığım bileziklerimin 5'i verdim'' dedi. Güvenlik güçleri çevrede, şüphelilerin yakalanması için çalışma başlatırken, Sevgili çifti ise polis otomobiliyle Beyşehir Emniyet Müdürlüğü'ne götürüldü. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
