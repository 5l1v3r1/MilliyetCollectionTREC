<DOC>
<DOCNO> 292749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/spor/aspo.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Latin dansı 3-0 
</HEADLINE>
<TEXT>


Aurelio 40 metre top sürüp enfes hareketelerini bilardo inceliğinde gol vuruşu ile süsleyince, perde alkışlarla açıldı. Sonra Alex sahne aldı, iki golle geceyi tamamladı 


90 dakika 

MEHMET DEMİRKOL 

Bir yıla yakın zamandır orta sahanın yükünü sırtlamasıyla tribünlerin sevgilisi olan Aurelio bu kez ince işçilik isteyen bir golle sahneye çıktı. 6. dakikada sol çizgiden sürüklediği topla Burhan ve Göksel'in arasından muhteşem bir çalımla geçti, içeri döndü, orta yapması beklenirken bir bilardo golü attı. Yakın direği ince görerek kaleci Murat'ı atlattı. Bedava bilet dağıtılmadığı için boş kalan tribünlerdeki 10 bin kadar seyirci kendinden geçti. Fantastik bir açılıştı. 
Fenerbahçe'nin Nobre ve Van Hooijdonk'un 4 - 4 - 2'si ilk yarı sonuna kadar güzel paslaşmalarla Alex'in komutasında hem rakibini bozdu, hem de iyi oyun kurdu. Kemal, Mehmet Yozgatlı ve Aurelio ile hem presçi, hem de kurucuydular. İyi alan daraltıp, topa sahip olunca alan genişleten bu oyun Ümit ve Önder'in bindirmeleriyle birlikte Diyarbakır için, içinden çıkılmaz bir duruma dönüştü. Ardı ardına, 8'de Tuncay, 14'te Yozgatlı ve 15'te Kemal'le gole çok yaklaştılar. Nobre'sizdiler, ama hemen her oyuncuyla gollük akınlar yaptılar. Bu baskılı oyunda Alex'in pas dağıtıcılığı, tempoyu iyice artıran en önemli faktördü. Pozisyonlar saymakla bitmez, yerimiz yetmez. 
43'te Alex'in serbest vuruştan Murat'ın hatası ile doğan golüne kadar hep olumluydular. Son zamanlarda Türkiye'de oyunu bu kadar iyi iki yönlü oynayan bir takım görmemiştik. 

Rakip seyirciydi 
Diyarbakırspor ise gerçekten kötüydü. Ümit Kayıhan uzun süredir bu ülke futbolundan ekmek yiyiyor, ama doğrusu bize verdiği çok az şey var. Takımı dün tribünlerdekilerden bile daha seyirciydi. 35'te Rüştü'nün çıkarttığı Yasin'in kafa şutu dışında hiçbir şey üretemediler. 
İkinci yarıda Diyarbakır'da düzelme beklerken, Fenerbahçe'yi tanınmaz halde bulduk. O muhteşem işleyen pas trafiği bunalıma girmişti. Serhat'ın pas tercihindeki hataları, Alex'teki durgunlaşma, Tuncay'ın sürekli geride kalışı tempoyu düşürdü. Diyarbakırspor'lular ise aynı aymazlıkla ve programsızlıkla hiçliklerini sürdürdüler. Ve bunalıma girmiş Fenerbahçe'yi dirilttiler. 64'te Aurelio, 68'de Tuncay bire birde kaleciye takıldı. Ardından düşük volümlü baskıyla oyunu sürdürdüler. Hiçbir tehdite maruz kalmadan rahat bir antrenman maçı havasıyla son düdüğü beklediler. Bu arada kaçırmaya da devam ettiler. 
83'te önce Serhat, sonra Servet ile gole çok yaklaştılar. Bir dakika sonra sayıyı yapamayan Alex 88'de kapanış golünü atarak Aurelio ile birlikte maçın adamı unvanını hak etti. 

Gençler firarda 

Yönetimden bedava bilet alamayan Genç Fenerbahçeliler her olumsuz şartta doldurdukları tribünleri boş bıraktı 

YUSUF KOBAL 

Bilet alamadılar 
BEŞİKTAŞ İnönü Stadı'nda geçtiğimiz hafta yaşanan olaylar sonrası kolları sıvayan ve öncelikle her kulüp gibi bedava biletin önüne geçme kararı alan Fenerbahçe Yönetimi, sözünün arkasında durunca tribünler boş kaldı. Özellikle en kötü hava şartlarında bile Migros tarafındaki açık tribünü tıklım tıklım dolduran Genç Fenerbahçeliler'in Diyarbakır maçına gelmemesi karşılaşma öncesi yapılan operasyona bağlandı. 

Operasyon yapıldı 
POLİS, bu tribüne giren amigolar ile bir gruba tahsis edilmiş kombine kartlara el koydu ve çoğu kişiyi gözaltına aldı. Emniyet yetkilileri bu kartların hangi yöntemle verildiğini araştırmaya başladı. Taraftarlardan toplanan kartlar ise kulübe iade edildi. Karşılaşma öncesi de anons yapan görevliler, "Yerinizde başka biri oturuyorsa, en yakın güvenlik görevlisine müracaat edin" duyurusu yaptı. 

Maçın hakemi 
Acemiydiler 
HAKEM Cem Deda ve yardımcıları maçı etkileyecek hatalar yapmadılar. Ancak tedirgin oldukları, bazı kararlarında ortaya çıktı. İlk yarıda faul düdüklerindeki hatalar, çıkması gereken kartlarda da sürdü. İkinci 45 dakikada da Mustafa Emre Eyisoy ile Deda arasında kopukluk göründü. Eyisoy'un taç bayrağını dikkate almayan Cem Deda, Aurelio'nun gollük ortasını yine Eyisoy'un bayrağı nedeniyle lehine faul vererek kesti. 

Maçtan notlar 
Luciano cezalı 
DİYARBAKIR-SPOR karşısında ligdeki dördüncü sarı kartını gören Fenerbahçe'nin savunmadaki bel kemiği Luciano cezalı duruma düştü. Brezilyalı oyuncu önümüzdeki hafta Şükrü Saracoğlu Stadı'nda oynanacak Ankaragücü maçında forma giyemeyecek. 

Fatih Akyel Bochum'da 
BİR süre önce sözleşmesi karşılıklı olarak feshedilen Fatih Akyel, Almanya'nın Bochum takımı ile anlaşmaya vardı. Bochum'un Nürnberg ile oynadığı karşılaşmayı izleyen milli futbolcu, dün resmi sözleşmeye imza attı. 

PAF'lar şov yaptı 
SARI - Lacivertliler'in PAF Takımı, Dereağzı Tesisleri'nde Diyarbakırspor ile oynadığı karşılaşmayı 7-0 kazandı. Rakibi karşısında baştan sona üstün bir oyun sergileyen Fenerbahçe'nin golleri Mithat 3 , Emrah, Selçuk, Mustafa ve Kutay'dan geldi. 

Güvenlik toplantısı 
KARŞILAŞMA öncesi Şükrü Saracoğlu Stadı'nda güvenlik toplantısı yapıldı. Emniyet, görevli bütün polislere maç öncesi stada alınmayacak olan kişilerin fotoğraflarını dağıttı. Stadının giriş kapılarına da bu kişilerin resimleri yapıştırıldı. 

Tezgahta özel CD'ler 
MAÇI izlemeye gelenler işportacı tezgahlarında iki yeni CD ile karşılaştı. 4-3 ve 6-0'lık Fenerbahçe'nin galibiyetiyle biten tarihi Galatasaray derbilerinin 90'ar dakikalık görüntülerini, "3 avans 4'te biter" ve "6'ncı his" isimleriyle satıldı. 

Beşiktaş'a başsağlığı 
FENERBAHÇELİ taraftarlar, maraton üst tribünde geçen hafta BJK İnönü Stadı'nda yaşanan olayla ilgili pankart astı. Siyah zemin üzerine beyaz yazılarla "Acınızı paylaşıyoruz" pankartı hazırlayan Sarı - Lacivertliler, Beşiktaş'ın üzüntüsünü paylaştı. 


</TEXT>
</DOC>
