<DOC>
<DOCNO> 289204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun29.html </URL>
<DATE> 2004/11/16/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Rusya ABD casus uçağı Karadeniz'de uçuyor 
</HEADLINE>
<TEXT>

     Rusya Hava Kuvvetleri Komutanlığı, ''bir Amerikan casus uçağının Karadeniz'deki sahillerine yakın bir bölgede uçarak istihbarat çalışması yaptığını'' duyurdu. 
     Rusya Hava Kuvvetleri Komutanlığı Basın Merkezi Başkanı Albay Aleksandır Drobşevski, İnterfaks'a yaptığı açıklamada, ''Amerikan uçağı, Rus sınırlarındaki uçuşunu Su-27 tipi bir savaş uçağımızın havalanmasından sonra bitirdi'' ifadesini kullandı. 
     Amerikan savaş uçağının Girit'teki ABD Hava Kuvvetleri'ne ait olduğunu söyleyen Drobişevski, ''Amerikan casus uçağı, Kafkaslar'daki Karadeniz sahillerinde 2000 metre yüksekliğinde saatte 400 kilometre hızla uçuyordu. Uçak, Rusya sınırına 10 kilometre uzaklıkta uçuyordu'' dedi. 
     Casus uçağın kuleden yapılan çağrılara yanıt vermediğini ve Rus savaş uçağı Su-27'ye casus uçağın yolunu kesmesi talimatı verildiğini ifade eden Drobişevski, ''Bu talimattan sonra casus uçak dönüş yaptı. Hızını ve yüksekliğini artırarak, Rusya sınırlarından uzaklaştı'' diye konuştu. 
     Rus savaş uçakları Su-27'lerin geçen yıl da Rusya-Gürcistan sınırındaki Amerikan U-2 casus uçaklarına karşı kullanıldığını belirten Drobişevski, ''Bu uçakların SU-27 savaş kabiliyeti çok yüksek. Son 5 yılda, Amerikan casus uçakları özellikle Gürcistan ve Baltık ülkeleriyle Rusya sınırındaki uçuşlarını yoğun bir şekilde artırdı'' dedi. 
     
</TEXT>
</DOC>
