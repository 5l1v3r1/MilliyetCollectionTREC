<DOC>
<DOCNO> 284165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur39.html </URL>
<DATE> 2004/10/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İstanbul'da yarın trafiğe kapanacak yollar ve alternatifleri... 
</HEADLINE>
<TEXT>

     29 Ekim Cumhuriyet Bayramı'nın 81. yıl dönümü törenleri nedeniyle İstanbul'da bazı cadde ve güzergahlar trafiğe kapatılacak. İstanbul Emniyet Müdürlüğü'nden alınan bilgilere göre trafiğe kapanacak yollar şunlar 
     - Vatan Caddesi'ndeki geçit töreni nedeniyle, Mahmutbey çıkışı ve Anıtmezar arası ile buralara çıkan tali yollar, 08.00-16.00 saatleri arasında trafiğe kapatılacak. 
     - Vatan Caddesi'ndeki tören geçişinin ardından askeri konvoyun bekleme yapacağı Oğuzhan Caddesi, Millet Caddesi ile Molla Gürani Sokak ve buralara çıkan tali yollardan araç girişine izin verilmeyecek. 
     - Üsküdar Şemsipaşa Bulvarı ile Sahil Yolu'nun Harem'den Üsküdar Meydanı'na kadarki kısmı, saat 07.30'dan itibaren trafiğe kapatılacak. 
     - Bağdat Caddesi, Bostancı Meydanı'ndan Göztepe Işıklar'a kadar saat 07.30'dan itibaren, Suadiye Işıklar-Göztepe Parkı arası da, saat 18.00'den itibaren düzenlenecek fener alayı nedeniyle araç trafiğine kapalı olacak. 
     - Dolmabahçe Sarayı önünden başlayıp Dolmabahçe Caddesi-Çırağan Caddesi-Muallim Naci Caddesi-Kuruçeşme Parkı güzergahı ve buralara çıkan tüm bağlantı yolları 18.00-20.45 saatleri arasında trafiğe kapatılacak. 
     - Ayrıca, Vatan Caddesi ve çevresinde, Üsküdar Şemsipaşa Bulvarı'nda ve Bağdat Caddesi'nde park eden araçların, emniyet önlemleri çerçevesinde geceden çekileceği belirtildi. 
     
     ALTERNATİF GÜZERGAHLAR 

     Yarın Vatan Caddesi'ni kullanacak sürücüler için alternatif güzergahlar ise şöyle 
     - D-100 Karayolu'ndan Vatan Caddesi'ne gidecek sürücülerin Haliç Tüneli, Edirnekapı, Fevzipaşa Bulvarı, Aksaray veya Haliç Tüneli Ayvansaray ışıklardan Balat yolunu takiben Unkapanı ve Sirkeci istikametini, E-80 Karayolu'nu kullanacak sürücülerin Milliyet Gazetesi karşısından TEM Karayolu istikametini, 
Sahil yolunu kullanacak sürücülerin sahil güzergahından Yenikapı-Kumkapı-Sirkeci istikametini kullanmaları, 

Vatan Caddesi'nden Fatih İlçesi'ndeki hastanelere gelecek gerek ambulans sürücüleri, gerekse diğer sürücülerin, sahil yolunu tercih ederek Samatya'dan Cerrahpaşa-Çapa-Haseki veya Vakıf Gureba hastanelerine intikal etmeleri, 

Fatih istikametinden hastanelere gidecek sürücülerin ise Atatürk Bulvarı-Aksaray ve Millet Caddesi güzergahlarını kullanmaları tavsiye edildi. 

     
</TEXT>
</DOC>
