<DOC>
<DOCNO> 279314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/spo09.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2006'ya doğru 
</HEADLINE>
<TEXT>



Rooney'e kıskaç 

AZERBAYCAN, İngiltere'nin 18 yaşındaki yıldızı Wayne Rooney'i üç kişiyle marke edecek. Dünya Kupası Grup Elemeleri'nde, Ada'yı ağırlayacak olan Azeri ekibinin Brezilyalı Teknik Direktörü Carlos Alberto, "Rooney'i bir kişiyle savunmaya kalkarsak hata ederiz" diye konuştu. 

Maier bıraktı 

ALMAN Milli takımının eski ünlü file bekçisi Sepp Maier, milli takımın kaleci antrenörlüğü görevinden ayrıldı. Milli takım yönetiminin Maier ile, görevinden hemen ayrılması konusunda, Alman Milli takımının İran'a karşı maç yapmak üzere Tahran'a gittiği dönemde anlaşma sağlandığı bildirildi. Maier'in yerine Andreas Köpke'nin düşünüldüğü öğrenildi. 

Henry'e gözdağı 

DÜNYA Kupası Grup Elemeleri'nde üst üste kötü sonuçlar alan Fransa'nın Teknik Direktörü Henri Domenech, Henry konusunda ilginç açıklamalar yaptı. Kötü performansı nedeniyle yıldız futbolcuyu suçlayan Domenech, "Fransa Milli Takımı bir oyuncuya bağlı bir ekip değil. 'Sürekli Henry oynayacak' diye bir kural koymadık. Henry kafasının içindeki sorunları çözmediği sürece bu takımda oynayamaz" diye konuştu. 

Kanlı maç 

TOGO ile Mali arasında yapılan 2006 Dünya Kupası eleme maçında çıkan panikte, 3 Togolu taraftarın öldüğü, 8'inin ise yaralandığı açıklandı. Dünya Kupası Afrika Bölgesi 1. Grup maçının bitiminin ardından stadda elektriklerin kesildiğini, taraftarların bu sırada panikleyerek birbirini ezdiği ifade edildi. 


</TEXT>
</DOC>
