<DOC>
<DOCNO> 295912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy17.html </URL>
<DATE> 2004/12/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gül, Brüksel'e gitti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, NATO dışişleri bakanları sonbahar toplantılarına katılmak üzere Brüksel'e gitti. 
     Gül, Esenboğa Havaalanı'nda yaptığı açıklamada, 17 Aralık zirvesinde Türkiye'ye ilişkin alınacak kararın taslak metni üzerindeki çalışmaların, son güne, hatta saniyeye kadar Ankara, Brüksel ve Lahey arasında süreceğini söyledi. 
     Gül, yaptığı açıklamada, Kuzey Atlantik Konseyi, NATO-Rusya Konseyi, Avrupa-Atlantik Ortaklık Konseyi ve henüz kesinlik kazanmamakla birlikte NATO-Ukrayna Komisyonu toplantılarında Türkiye'yi temsil edeceğini söyledi. 
     Toplantıların İstanbul zirvesinde alınan kararların izlenmesi ve uygulanmasının gözden geçirilmesine imkan vereceğini kaydeden Gül, toplantılarda, Afganistan'da NATO önderliğinde sürdürülen ISAF harekatı, NATO'nun Irak güvenlik birimlerine sağladığı eğitim desteği, Akdeniz Diyaloğu ve İstanbul İşbirliği Girişimi alanlarında yürütülen çalışmalar, Balkanlar, Kafkasya ve Orta Asya'daki gelişmeler, NATO-Rusya ve NATO-Ukrayna işbirliğinin Avrupa-Atlantik alanında barış ve güvenliğe katkısı gibi konuların ele alınacağını belirtti. 
     Gül, AB üyelerinin büyük bölümünün aynı zamanda NATO üyesi olması nedeniyle Brüksel temasları sırasında AB üyesi ülkelerin dışişleri bakanlarına 17 Aralık zirvesi öncesinde Türkiye'nin görüş ve beklentilerini iletme olanağını da bulacağını söyledi. 
     Gül, Brüksel'de Almanya, İngiltere İspanya dışişleri bakanlarıyla ikili görüşmeler de yapacağını belirterek, AB Komisyonu'nun genişlemeden sorumlu üyesi Olli Rehn ile bir araya geleceğini kaydetti. 
     Başbakan Recep Tayyip Erdoğan'ın yarın akşam Brüksel'e gideceğini hatırlatan Gül, Hollanda Başbakanı Jan Peter Balkenende ile akşam yemeğinde bir araya geleceklerini belirtti. 
     Gül, yarın NATO Genel Sekreteri Jaap de Hoop Scheffer'in evsahipliğinde İttifak'ın Akdeniz Diyaloğu'nun hayata geçirilmesinin 10. yıldönümü münasebetiyle NATO üyesi ve Akdeniz Diyaloğu'na mensup ülkelerin dışişleri bakanlarının katılımıyla düzenlenecek akşam yemeğine katılacak. 
     
</TEXT>
</DOC>
