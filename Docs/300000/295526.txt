<DOC>
<DOCNO> 295526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko13.html </URL>
<DATE> 2004/12/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Koç grubu araç muayene istasyonları ihalesine giriyor 
</HEADLINE>
<TEXT>

     Koç Grubu, Özelleştirme İdaresi ÖİB tarafından araç muayene istasyonları hizmetinin özelleştirilmesi için açılan ihalelere girecek. 
     Koç Holding'den Borsa'ya gönderilen açıklamada, araç muayene istasyonları hizmetinin, 20 yıl süreli işletme hakkının özelleştirilmesi için iki ayrı bölge olarak açılacak ihalelere, Koç Topluluğu'nun ortak girişim grubu olarak katılacağı belirtildi. Ortak girişim grubunda Koç Holding yüzde 99, İDEA İnceleme Danışmanlık Eğitim Merkezi ile Beko Ticaret ise yüzde 0.5'erlik paya sahip olacak. 
     Koç Grubu'nun ihalelere tüketiciye yakın bir iş olması, stratejik hedeflere paralel olması, topluluğun geniş bayii yapısı, bu işi Türkiye çapında alt işletmecilere hızlı bir şekilde devredebilecek olması ve alt işletmeci modeli çerçevesinde bayiler ile önemli bir sinerji yaratma potansiyeli olması nedeniyle katılacağı bildirildi. 
     İhalelerden birinin ya da her ikisinin de kazanılması durumunda, kurulacak yeni şirkete ortak olunmasına, iki bölge için ayrı ayrı yapılan ihalelerde Koç Holding adına teklif hazırlamaya, açık artırma, eksiltme veya pazarlığa iştirak etmeye Rüştü Saraçoğlu, İbrahim Tamer Haşimoğlu ve Sait Tosyalı'nın üç kişiden ikisinin birlikte hareket etmek üzere yetkili kılınmasına karar verildi. 
     
</TEXT>
</DOC>
