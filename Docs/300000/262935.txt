<DOC>
<DOCNO> 262935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonyas04.html </URL>
<DATE> 2004/08/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Beyinlerindeki gen etkisiz hale getirilen maymunlara ne oldu .. 
</HEADLINE>
<TEXT>

     Amerikalı bilim adamlarının bir araştırmasında, beyinlerindeki bir gen etkisiz hale getirilen maymunların, ödül-iş ilişkisi kavramını kaybettiği ve ödüllendirilmeseler de çalıştıkları ortaya çıktı. 
     Amerikan Ulusal Sağlık Enstitüsü Nöropsikoloji bölümünün açıklamasında, beyinlerindeki bir gen etkisiz hale getirilen maymunlarda, ödül-iş ilişkisi kavramının ortadan kalktığı ve bu hayvanların, ödül uzak da olsa kendilerinden isteneni hemen yaptıkları belirtildi. 
     Araştırmaya katılan Barry Richmond adlı uzman, etkisiz hale getirdikleri genin, sinir hücreleri arasında bilgi alışverişini sağlayan dopaminin en önemli alıcılarından biri olduğunu belirtti. 
     Richmond, ''Çoğumuz gibi maymunlar da, amaç uzak olduğunda faaliyetlerini yavaşlatıyor. Ödül yakın olduğunda ise daha etkili çalışıyor ve daha az hata yapıyor. Ancak dopamin olmadığında, aralıksız olarak çalışmayı sürdürüyorlar, çalışmaların nasıl ödüllendirileceğini onlara bildiren bir işaret olmadığı için daha az hata yapıyorlar'' dedi. 
     Richmond, insanlar gibi maymunların da ''bugünün işini yarına bırakma'' eğiliminde olduğunu, özellikle ödülün uzak olduğunu bildiklerinde böyle davrandıklarını söyledi. 
     Çalışmanın Edward Ginns adlı bir genetik uzmanının doğrudan 4 maymunun beyinzarına enjekte ettiği bir madde sayesinde yapıldığı, bu maddenin maymunlardaki ödüllendirilme duygusunu ortadan kaldırdığı belirtildi. 
     Araştırmanın, şizofreni ve saplantıyla ilgili hastalıkların tedavisinde kullanılabileceği kaydedildi. 
     
</TEXT>
</DOC>
