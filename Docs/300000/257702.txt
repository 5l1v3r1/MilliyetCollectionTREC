<DOC>
<DOCNO> 257702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur27.html </URL>
<DATE> 2004/07/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
TCDD, kazanın delillerini yok etmekle suçlanıyor 
</HEADLINE>
<TEXT>

     Türkiye'yi ayağa kaldıran tren kazasının ardından bugün skandal boyutunda bir başka iddia daha ortaya atıldı. Sabah saatlerinde henüz bilirkişi incelemesi yapılmadan önce TCDD, kazanın gerçek nedenini saptanmasını sağlayacak olay yerindeki rayları söküp götürdü. 
     Hızlandırılmış trenin raydan çıkması sonucu meydana gelen kazanın ardından, rayların ve vagonların bir kısmının gece vakti ortadan kaldırılması, 'TCDD ihmalini kapatmaya çalışıyor' şüphelerine yol açtı. 
     Kazanın ardından, gece saatlerinde rayların ve vagonların bir kısmı olay yerinden çekildi. 
     Olay yerine gelen sivil toplum örgütleri kazanın 'ihmal'den kaynaklandığını, TCDD'nin bunu kapatmaya çalıştığı görüşünü savunuyorlar. 
     
     ÖĞLE SAATLERİNDE FARKINA VARILDI 

     Pamukova Cumhuriyet Savcılığı, delillerin sağlıklı toplanabilmesi için kaza yerindeki çalışmaları durdurdu. 10 kişilik teknik heyet de inceleme başlattı. 
     AA muhabirinin edindiği bilgiye göre, Cumhuriyet Savcısı Mithat Kutoğlu'nun talimatıyla onarım çalışmaları durduruldu. Güvenlik çemberine alınan kaza yerinde, 2'si doçent 10 kişilik teknik heyet, inceleme başlattı. 
     Güvenlik çemberi oluşturduğu bölüme teknik heyetin dışında polis dahil kimsenin girmesine izin vermeyen jandarma, heyet inceleme yaptığı sırada görüntü almak isteyen gazetecileri engelledi. 
     Ancak çalışma durduğu sırada geride ipucu olabilecek fazla birşeyin kalmadığı gözlendi. 
     

     
</TEXT>
</DOC>
