<DOC>
<DOCNO> 284773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/spo15.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Şahin inceledi 

DEVLET Bakanı ve Başbakan Yardımcısı Mehmet Ali Şahin, inşaası devam eden İstanbul'daki Formula 1 pistini gezdi. Şahin, GSGM Müdürü Mehmet Atalay ve Otomobil Sporları Federasyonu Başkanı Mümtaz Tahincioğlu ile Kurtköy'de yapımı süren pistte incelemelerde bulundu. Şahin, 21 Ağustos 2005'te yapılacak olan yarıştan iki ay önce deneme yarışlarının yapılacağını açıkladı. 

Rakibi azaldı 

FATİH Terim'in, İtalya 1. Lig takımlarından Fiorentina'nın başına geçme ihtimali her geçen gün artıyor. Terim'in rakipleri arasında gösterilen Prandelli'nin, Mor Menekşeler'in teklifine hayır dediği öğrenildi. İtalyan gazeteleri, taraftarların, Fatih Terim de ısrarlı olduğunu hatırlattı. 

Yelkende finiş 

DONANMA Komutanlığı'nca organize edilen Cumhuriyet Kupası Yelken Yarışları sonuçlandı. Optimistte Derince Yelken'den Hasan Derinöz, 4.7 sınıfında İGSAŞ Yelken'den Tolga Küçük, radyalda İzmit Yelken'den Burak Gümüş, piratta ise Şişecam'dan Menderes Tosun ile Faruk Durulmuş birinci oldu. 

Çamurda yarış 

5. Türkiye Off - Road Oyunları "Competus Kupası" yarışları Bolu'da yapıldı. Dere yataklarından geçmeye çalışan arazi araçlarının zorlu mücadelesi izleyenlere heyacanlı anlar yaşattı. Final yarışları bugün yapılacak. 

Karting heyecanı 

İSTANBUL Motorsporları Kulübü İMK tarafından düzenlenen Türkiye Karting Şampiyonası'nın 6. ve son ayağı bugün İstanbul'da yapılacak. Tuzla Karting Pisti'nde gerçekleştirilecek yarışta juniorda 8, süper kategoride ise 6 sporcu mutlu sona ulaşabilmek için mücadele edecek. 

Almanlar telaşlı 

2006'DA Almanya'da yapılacak Dünya Futbol Şampiyonası öncesi bilet krizi yaşanıyor. Bild Gazetesi, Alman seyircilerin, bilet telaşına düştüğünü iddia etti. Avrupa Şampiyonası'nda biletlerin yüzde 99'unun internetten satıldığı hatırlatılan haberde, toplam 3 milyon biletten 430 bininin sponsorlara, 375 bininin kulüplere, 150 bininin de seyahat şirketlerine verildiği bildirildi. 

Yozgat'ta protesto 

YİMPAŞ Yozgatspor'da, para alamayan futbolcular Belediye Başkanı Yusuf Başer'in, İstanbul Büyükşehir Belediyesi maçı öncesi verdiği moral yemeğine katılmadılar. Kırmızı - Siyahlılar yemek sonrası Vali Gökhan Sözer ile görüşerek, 5 ayda sadece 2.5 milyar lira aldıklarını, bu sorunun bir an önce çözülmesini istediler. 


</TEXT>
</DOC>
