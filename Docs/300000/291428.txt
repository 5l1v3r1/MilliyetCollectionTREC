<DOC>
<DOCNO> 291428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko20.html </URL>
<DATE> 2004/11/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
IMF Türkiye Temsilcisi Bredenkamp, yeni bir stand-by ışığı yaktı 
</HEADLINE>
<TEXT>

     IMF Türkiye Temsilcisi Hugh Bredenkamp, IMF'nin yakın gelecekte yeni bir üç yıllık stand-by anlaşmasıyla Türkiye'ye destek verebileceğini düşündüklerini belirterek, ''Türkiye'yi, bu sayede bir sonraki ilerleme aşamasına hep birlikte taşıyabileceğiz'' dedi. 
     Türkiye Bankalar Birliği ve Uluslararası Finans Enstitüsü IIF tarafından düzenlenen, ''Dezenflasyon Global Dersler ve Uzman Önerileri'' başlıklı seminerde konuşan Bredenkamp, gelirin düşmesi, enflasyonun yükselmesi, büyüme oranları ve enflasyondaki iniş-çıkışların reel sektörü caydırdığını, böylesine iniş-çıkışların bulunduğu ortamlarda, ekonominin ilerlemesinin zaman içerisinde engellendiğini söyledi. 
     Bredenkamp, borç stoğunun zaman içinde arttığını ve reel faiz oranlarının yükseldiğini kaydederek, ''Bu da yatırımı köstekliyor. 2000-2001 yılında bir krizle sonuçlanıyor. Yurtiçi borç stoğu başını alıp gidiyor. Ama bu problemler bugüne kadar çok başarılı ve kararlı bir şekilde ele alınmıştır'' diye konuştu. 
     Türkiye'deki bu dönüşümün ne kadar sağlıklı olduğunun kendilerine anlatıldığını ifade eden Bredenkamp, mali ortamın ciddi bir şekilde ele alındığını, sürdürülebilir bir ortama geçildiğini ve net kamu borcunun yüzde 70'lere kadar indiğini anlattı. 
     Bütçe yönetiminde çok ciddi ilerlemeler kaydedildiğini ve enflasyonun hızlı bir şekilde aşağılara çekildiğini belirten Bredenkamp, şunları kaydetti 
     ''Türkiye'nin yurtdışında kendine rakip gördüğü ülkelerle rekabet edebilmesi için mutlaka böylesine bir ortama ihtiyaç vardı. 2001 yılındaki kriz neticesinde bankacılık sektöründeki yeniden yapılandırma da çok sağlıklı olmuştur. Özel sektör bankaları artık daha sağlıklı, daha sağlam finans yapılarıyla çalışmaktadır. Kamu bankaları da gayet başarılıdır. Kamu bankalarının reforma ihtiyacı vardır, bu bankalardaki reform devam ettirilmelidir. Özelleştirme süreci yavaş yavaş Türkiye'de artışa geçmiştir.'' 
     
     SON 3 YIL İÇİNDEKİ SIÇRAYIŞ... 

     Hugh Bredenkamp, Türkiye'deki tecrübelerinin en önemli göstergesinin ekonominin tekrardan sıçrayışa geçmiş bulunması olduğunu vurgulayarak, ''Son 3 yıl içindeki sıçrayış, kriz esnasında kaybedilen alanın çok ciddi bir şekilde telafi edilmesine yol açtı'' dedi. 
     Milli gelirdeki artışın yüzde 10'lara ulaştığına ve bunun dünyada görülen en ciddi büyüme oranlarından biri olduğuna işaret eden Bredenkamp, konuşmasını şöyle sürdürdü 
     ''Enflasyon tek haneli rakamlara ulaşacaktır, ulaşmaya başlamıştır. Önümüzdeki yıl içerisinde tek haneye inecektir. Kamu borç stoğu halen bir parça yüksek ama sürdürülebilir seviyelere ulaşmaktadır. Sürdürülmesi de gerekir. Bu çok önemli bir konudur. Ekonomide son 2-3 yılda kaydedilen diğer bir başarı, verimlilik ve reel ücretlerdeki artıştır.'' Kısıtlı bütçe politikasının sürdürülmesi ve kamu borç stoğunun indirilmeye devam ettirilmesinin önemine işaret eden Bredenkamp, Türkiye'de özellikle kamu borcu açısından kaydedilmesi gereken alan bulunduğunu, borç stoğunun yüksek ve vadelerin kısa olmasının işi zorlaştırdığını söyledi. 
     Borç stoğunun ve kamu borcunun milli gelire oranının mutlaka düşürülmesi gerektiğini dile getiren Bredenkamp, mali bütçe ayarlamalarının hızlandırılması ve sürdürülebilir olması için mali reformlara olan ihtiyacın devam ettiğini bildirdi. 
     
     KAYITDIŞI EKONOMİ... 

     IMF Türkiye Temsilcisi Bredenkamp, vergi idaresinin iyileştirilmesinin çok önemli olduğuna dikkati çekerek, şunları söyledi 
     ''Türkiye'nin, Türk ekonomisinin hissetiği sorunlardan en önemlilerinden bir tanesi kayıtdışı ekonomidir. Kayıtdışı ekonomi ile mücadele edilmesi gerekir. Kamu harcamalarının finanse edilmesi ve kamu açığının kapatılabilmesi için vergi oranları yükseltilmiştir. Ama çok ciddi bir kayıtdışı ekonomi mevcuttur. Bunun için vergi sisteminin daha basit kılınması, daha kolay denetlenebilir hale gelmesi gerekir. Vergi tabanının da genişletilmesi lazım.'' Sosyal sigorta sisteminin reforma ihtiyacı bulunduğunu ifade eden Bredenkamp, toplam bütçe içresinde yüzde 4.5'lara ulaşan sosyal sigorta payının devlet bütçesinin ciddi bir miktarını oluşturduğunu, bu sistemin reforma tabi tutulmaması halinde bütçe içindeki oranının artmaya devam edeceğini kaydetti. 
     Bredenkamp, cari harcamalar ve sosyal sigortalara ayrılan payın düşürülerek, altyapıya daha fazla pay ayrılması gerektiğine işaret ederek, bankacılık sektöründe de reformlara ihtiyaç bulunduğunu söyledi. 
     Yeni bankacılık yasası düzenmelerinin AB standartları düzeyine getirilmesi gerektiğini belirten Bredenkamp, şöyle devam etti 
     ''Bu konuda çalışmalarımız devam ediyor. Bunun dışında hala yapılması gereken çok çalışma var. Özellikle kriz sırasında devralınan bankaların aktiflerinin satılması ve hükümetin mülkiyetine geçen aktiflerin özelleştirilmesi gibi çalışmaların tamamlanması gerekir. Devlet bankalarının da performanslarının artması için yeniden yapılandırma çalışması yapmak gerekiyor. Reforma ihtiyaç duyan başka alanlar da var. Yasaların ve yönetmeliklerin bir takım reformlardan geçirilmesi gerekiyor. Bürokrasinin azaltılması, yargı sisteminin biraz daha güçlendirilmesi gerekiyor. Bürokrasi herkesin yatırım yapma isteğinin önüne geçiyor.'' Bredenkamp, IMF ile yeni bir stand-by anlaşması üzerine çalışıldığını hatırlatarak, ''Bu program oldukça ileri boyuttadır. IMF yakın gelecekte Türkiye'ye yeni bir üç yıllık stand-by anlaşmasıyla destek verebilecek diye düşünüyoruz. TÜrkiye'yi, bu sayede bir sonraki ilerleme aşamasına hep birlikte taşıyabileceğiz'' şeklinde konuştu. 

     
</TEXT>
</DOC>
