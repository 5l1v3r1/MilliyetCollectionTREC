<DOC>
<DOCNO> 294091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun32.html </URL>
<DATE> 2004/12/02/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bush Irak'ta seçimler ertelenmemeli 
</HEADLINE>
<TEXT>

     ABD Başkanı George W. Bush, Irak'ta seçimlerin öngörüldüğü gibi 30 Ocak 2005'te yapılması gerektiğini, seçimlerin güvenlik içinde yapılabilmesi için bu ülkedeki Amerikan askerlerinin sayısının artırılacağını söyledi. 
     Nijerya Devlet Başkanı Olesegun Obasanjo'yu Beyaz Saray'da ağırlayan Bush, gazetecilerin sorularını yanıtladı. ABD Başkanı, ''Irak'ta seçimler ertelenmemeli. Iraklılar için seçime gitme zamanı. Bu yüzden de seçimler için 30 Ocak tarihinde kararlıyız'' dedi. 
     Bazı Amerikan askerlerinin Irak'tan dönüşünün ertelenip ertelenmediği sorusunu yanıtlayan Bush, kendisinin daima, bölgedeki komutanların ihtiyaçlarını dinlediğini ve buna göre davrandığını belirtti. 
     Bush, Irak'taki komutanların, seçimlerin güvenliği için bazı Amerikan askerlerinin dönüşünün ertelenmesi ve ek Amerikan askeri talep ettiklerini kaydetti. 
     ABC televizyonu, Pentagon kaynaklarına dayanarak, Irak'a gönderilmesi planlanan ek Amerikan askerinin sayısının 12 bin olacağını duyurdu. 
     
     GIDA KARŞILIĞI PETROL 
     BM'nin ''gıda karşılığı petrol'' programıyla ilgili tartışmaların gündeme getirilmesi üzerine Bush, uluslararası kuruluşların ''etkili'' olmasını beklediklerini, bazı davranışların ciddi sonuçları olacağını söyleyen bir kurumun, buna göre davranmasını beklediklerini kaydetti. 
     Bush, usulsüzlük iddialarını araştırmak üzere ''tam ve adil bir muhasebe'' yapılması gerektiğini, Amerikan vatandaşlarının, ödedikleri vergilerin gittiği yeri öğrenmeye hakkı olduğunu da söyledi. 
     BM Genel Sekreteri Kofi Annan'ın istifaya davet edilmesi yönündeki bir soruya ise Bush, ''gerçeklerin tam bir dökümünü görmeyi bekliyorum. 'Gıda karşılığı petrol' programında neler olduğunun iyi ve dürüst bir açıklaması, kuruluşun bütünlüğü açısından önemli'' yanıtını verdi. 
     BM'nin söz konusu program çerçevesinde aktardığı paranın, Irak halkının yararına kullanılması yerine, ülkenin devrik lideri Saddam Hüseyin'in kasasına gittiği iddia ediliyor. 
     
     UKRAYNA'DAKİ KRİZ 
     Bush, Ukrayna'da yapılan devlet başkanlığı seçimi ve bu seçimde Rusya'nın etkisiyle ilgili bir soruyu yanıtlarken de, Ukrayna halkının iradesinin geçerli olması gerektiğini belirterek, seçimin yenilenmesine dolaylı olarak destek verdi. 
     ''Herhangi bir seçim, eğer ortada bir seçim varsa, dış etkilerden özgür olmalı. Bu seçim açık ve adil olmalı. Şu ana kadar kaydedilen ilerlemeyi takdir ediyorum'' diyen ABD Başkanı, Ukrayna'daki krizi çözmeye yönelik Polonya ve Litvanya ile AB'ye çabalarından dolayı teşekkür etti. 
     
</TEXT>
</DOC>
