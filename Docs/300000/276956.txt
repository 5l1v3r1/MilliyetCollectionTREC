<DOC>
<DOCNO> 276956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonsiy04.html </URL>
<DATE> 2004/10/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Erdoğan'ın, Arınç'ı aday göstermesi, AKP'de nasıl yorumlandı 
</HEADLINE>
<TEXT>

     Başbakan Recep Tayyip Erdoğan'ın TBMM Başkan adaylığı için Bülent Arınç'ı açıklaması, AKP'de "Erdoğan, 'Artık tek lider benim. Ben Arınç'ın da lideriyim' hamlesini yaptı" diye değerlendirildi. 
     Başbakan Erdoğan, parti içinde tartışmalara izin vermeksizin Arınç'ı kendisinin ve partisinin adayı olarak açıklamasını, "CHP'nin TBMM Başkanı seçimi üzerinden partimizin içine yönelik oyununu bozdum" gerekçesine dayandırmasına karşın konu AKP'de farklı anlaşıldı. 
     Erdoğan'ın Arınç'ın adaylığını bizzat ilan etmesi, "AKP içinde geçmişten gelen dengelere ve partinin geleceğine yönelik bir liderlik müdahalesi" olarak algılandı. Edinilen bilgilere göre Erdoğan, "Adayım Arınç" açıklamasının ardından yakın çevresine bu yeni durumu, "Önceki dönemde ben adaylık ilanı yapmadım. Bülent Bey adaylığını kendisi açıkladı. Bu 'bana rağmen' başkan olduğu şeklinde söylendi" diyerek açıkça ifade etti. 
     AKP'de Erdoğan'ın Arınç'ın adaylığını çok önceden açıklamasının anlamı ve etkileri şöyle ifade edildi 
     
     ERDOĞAN "TROYKA YOK" DEDİ 

     ".Erdoğan'ın adaylık ilanı parti dışı çevrelerden çok, parti içini hedefledi. Erdoğan bu hamlesiyle liderlikte yeni bir dönemin başladığı mesajını verdi. Bir önceki dönemde Arınç, Erdoğan'la hiç konuşmadan 'Meclis Başkanlığına adayım' diyerek adeta dayatmayla başkan seçildi ve 'Arınç Erdoğan'a rağmen başkan oldu' yorumlarına neden oldu. 
     Erdoğan bu kez resmen yeni bir dönemin başladığını yansıtan bir hamle yaptı. Ve 'Bu partinin lideri benim. Arınç'ın da lideriyim' dedi. 
     .Erdoğan'ın Arınç'ın adaylığıyla verdiği bir başka mesaj da 'Yürütmenin tek karar vericisi benim. Meclis Başkanını da ben belirlerim' oldu. Erdoğan'ın bu mesajı 2007'deki Cumhurbaşkanı seçimi için de ipucu niteliği taşıyacak. 
     .Erdoğan asıl olarak bu hamlesiyle AKP'deki dengelerin bugüne kadar olduğu gibi gitmeyeceğini de ifade etmiş oldu. 
     AKP kuruluşundan itibaren geçmişten gelen bir dengeyle Erdoğan-Arınç-Gül troykası olarak dengeleniyordu. Erdoğan, başta hükümet olmak üzere kısmen de parti yönetimini Gül ile birlikte yürüttü. Şimdi kendi inisiyatifiyle Arınç'ı Meclis Başkanlığınna uygun görerek süreci bir süre daha Gül ile yönlendireceğini gösterdi. 
     .Erdoğan'ın liderlikte bu yeni döneme ilişkin tavrı AB İlerleme Raporu'nun ardından kabine değişiminde de devam edecek. Erdoğan Bakanlar Kurulu'ndaki değişimle birlikte liderlikte güç dengelerinin tamamen sona erdiğini açıkça ilan edecek." 

ANKA 
     
</TEXT>
</DOC>
