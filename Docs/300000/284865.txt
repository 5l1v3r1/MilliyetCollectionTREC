<DOC>
<DOCNO> 284865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonsiy10.html </URL>
<DATE> 2004/10/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan 2005'ten itibaren sağlık kuruşları tek çatı altında... 
</HEADLINE>
<TEXT>

     Başbakan Recep Tayyip Erdoğan, hükümetin, eğitim, sağlık, adalet ve emniyet konusuna büyük önem verdiğini belirterek, ''İnsanını yücelten, devletini de yüceltir anlayışıyla yola çıktık'' dedi. 
     Başbakan Erdoğan, inşaatı 4 yılda tamamlanan Denizli Adliye Sarayı'nın açılışını yaptı. Erdoğan, törende yaptığı konuşmada, iktidarlarının Türkiye'de 4 ana başlığa büyük önem verdiğini kaydederek, ''Eğitim, sağlık, adalet ve emniyet. Eğer bu 4 ayağı sağlam tutamazsanız ülkeyi aydınlık yarınlara hazırlayamazsınız'' dedi. 
     Cumhuriyetin kurucusu Atatürk'ün gösterdiği muasır medeniyet seviyesine çıkılmak isteniyorsa bu 4 ayağa gereken önemin verilmesi gerektiğini kaydeden Başbakan Erdoğan, Türk milletinin daha önce bunu başardığına işaret etti. 
     Başbakan Erdoğan, şöyle konuştu 
     ''15. ve 16. yüzyıllar arasında milletimiz bunu başarmıştır. Şair ne güzel söylemiş. Bir zamanlar biz de millet hem nasıl milletmişiz. Gelmişiz dünyaya millet, milliyet nedir öğretmişiz. Biz böyle bir geçmişten geliyoruz. Şimdi yarınları inşa ediyoruz. Genç, dinamik bir nüfusa sahibiz. Bu büyük bir sermaye. Bu sermayeyi yitirmemeye çalışmalıyız. Burada asla kaynak israfına tahammülümüz yok. En önemli israf insan israfıdır. Biz bu israfı 3 Kasım'da teslim aldık. Biz bu israfı düzeltmek için yola çıktık. İlk defa 2003 bütçesinde milli eğitime ayrılan pay yüzde 3'tü. 2005 bütçesinde bunu birinci sıraya yükselttik. Aynı şekilde adalete de ayrılan payı artırdık.'' 
     
     ''ÜCRETSİZ TEDAVİ ORTADAN KALKMAYACAK'' 

     Başbakan Erdoğan, 2005'te genel sağlık sigortasının yürürlüğe gireceğini, aile hekimliğinin başlatılacağını bildirdi. 
     Bazı çevrelerin bu konuda yapılan önemli çalışmaları görmezlikten geldiklerini ya da halkı aldatma gayreti içinde olduklarını söyleyen Erdoğan, bunun ücretsiz tedaviyi ortadan kaldıracağı yolunda asılsız iddialar ortaya atıldığını belirtti. 
     Erdoğan, ''13.5 milyon vatandaşına yeşil kart dağıtan devlet nasıl ücretsiz tedaviyi ortadan kaldırır Kendi saltanatını sürdürme gayreti içindekiler bunu ortaya atıyor. Bu iktidar asla böyle bir şey yapmaz'' dedi. 
     Sosyal yardımlar ve sosyal güvenlikte çeşitli istismarlar yapılabildiğine dikkati çeken Erdoğan, 72 milyon nüfusa rağmen 80 milyon kişinin çeşitli sosyal güvenlik kuruluşlarından hizmet aldığını, aradaki 8 milyonluk farkın ise istismarcılardan kaynaklandığını dile getirdi. 
     Erdoğan, ''Canım ülkem dalkavuklar cenneti olmuş. Bu ülkede devlet-millet el ele vermek suretiyle bunları aşacağız'' dedi. 
     
     ''HASTANELER HERKESİN HİZMETİNDE'' 

     1 Ocak 2005 tarihinden itibaren bütün hastanelerin herkesin hizmetinde olacağını belirten Erdoğan, vatandaşların SSK'lı, Emekli Sandığı ya da Bağ-Kur'lu olsun tüm hastanelerden sağlık hizmetini ücretsiz alabileceğini ifade etti. 
     Başbakan Erdoğan, 1 Ekim'de başlaması planlanan ancak gecikme yaşanan ''SSK hastanelerinden ilaç kuyruklarının kaldırılması'' uygulamasının hayata geçirileceğini, SSK'lıların tüm serbest eczanelerden ilaçlarını temin edebileceklerini belirtti. 
     Erdoğan, şöyle devam etti 
     ''Mevzuata takılanlar bunu anlamaz. Bazı çıkar çevreleri bunu anlamak istemez. Ama biz bunları yapacağız. Biz temel ilke olarak şunu ortaya koyduk yola çıkarken İnsanı yücelt ki devlet de yücelsin. Muasır medeniyet seviyesine önce birey, ondan sonra devlet çizgisini takip ederek ulaşacağız.'' 
     
     "OECD ÜLKELERİ ARASINDA TÜRKİYE KALKINMADA BİRİNCİ SIRADA'' 

     Başbakan Recep Tayyip Erdoğan, ülkede büyümenin fark edilir hale geldiğini, OECD ülkeleri arasında Türkiye'nin kalkınmada birinci sırada olduğunu söyledi. 
     Başbakan Erdoğan, Denizli Adliye Sarayı'nın açılışında yaptığı konuşma sırasında, vatandaşların, ''Asgari ücret 318 milyon, kira 300 milyon'' pankartını göstererek, ''Evet... Biraz sabırlı olacağız. 300 milyon lira kira biraz fazla. Çok çalışıyoruz'' dedi. 
     Başbakan Erdoğan, Denizli'de 3 Kasım seçimleri öncesi çay-simit hesabı yaptığını hatırlatarak, o gün çayın, simidin 300'er bin lira, 5 kişilik bir ailenin sadece aylık çay-simit masrafının 370 milyon lira, asgari ücretin ise 218 milyon lira olduğunu anlattı. 
     Bugün ise asgari ücrette sağlanan artışla 5 kişilik bir ailenin çay-simit hesabının yapılması halinde 98 milyon liralık artış meydana geldiğini belirten Erdoğan, ''Cebinizdeki paranın alım gücü arttı. Bu hesabı, hesaptan anlayanlar yapabilir. Yüzde 30 enflasyonun şimdi yüzde 9 olacağını konuşuyoruz'' dedi. 
     Erdoğan, göreve geldiklerinde bileşik faizin yüzde 69 olduğunu şimdi ise yüzde 22-23 seviyelerinde tutulduğunu kaydederek, şöyle devam etti 
     ''Aradaki fark yüzde 46. Bu faiz kimin cebinden çıkıyordu. Denizlililerin, memurun, işçinin, emeklinin cebinden çıkıyordu. Şimdi yüzde 46'lık faiz onların cebine dönüyor. Türkiye büyüyor. Büyüme hızı yüzde 10 civarında. OECD ülkeleri arasında kalkınmada bir numarayız. Bunu ben söylemiyorum. OECD söylüyor.'' Başbakan Erdoğan, ülkedeki büyüme ve gelişmenin sürdürülmesinde kararlı olduklarını ifade ederek, sözlerini şöyle sürdürdü 
     ''Bu büyümeyi nasıl sağladık. Bir hortumları kesiyoruz, iki hesap bilen kadroları işbaşına getiriyoruz, üç cumhuriyet tarihimizin en az yatırımlara pay ayıran hükümetiyiz. Biz bunları övünerek söylemiyoruz. Şartlarımız ve ekonomik programımız gerektirdiği için böyle davranıyoruz. Bu kadar az yatırıma rağmen daha fazla büyüyoruz. Bizimkini 5'le çarpacaksınız. Nasıl olur diyorsanız ah ah deşmeyin yaramı...'' Erdoğan, duble yollar projesine başladıklarında bunun gerçekleşeceğine ihtimal vermeyenler bulunduğunu, ancak bugün birçok duble yolun tamamlandığını, yenilerinin de projelendirildiğini söyledi. 
     Erdoğan, 2.5 milyar dolar dış ticaret hacmi bulunan Denizli'ye duble yollar yapmanın kaçınılmaz olduğunu, Çardak-Denizli duble yolunun, 2005 baharında sıcak asfaltının tamamlanarak ulaşıma açılacağını bildirdi. 
     
     TOPLU KONUT ATAĞI 

     Başbakan Erdoğan, toplu konutta önemli adımlar attıklarını belirterek, Türkiye genelinde dar gelirli vatandaşları içine alan bir proje hazırlığında olduklarını dile getirdi. 
     Erdoğan, ''1.5 milyar peşinatla ayda 150 milyon lira taksitle 15 yılda konut sahibi yapacağız. Bu bütünü kapsamıyor. Proje bazı yerlerde uygulamaya başlanacak'' diye konuştu. 
     ''Bu projeyi de didiklemek isteyen bazı çevreler olabileceğini'' söyleyen Erdoğan, ancak buna aldırmadıklarını, bir yerden adım atmak gerektiğini söyledi. 
     Başbakan Erdoğan, Denizli'nin büyükşehir kapsamına alınması ile ilgili istekleri içeren pankartlara dikkati çekerek, bu konudaki düzenlemeyi yerel seçimler öncesi yapmak istediklerini, ancak Cumhurbaşkanı tarafından onaylanmadığı için ilgili tasarının Meclis'e geri döndüğünü kaydetti. 
     ''Denizli'nin çeşitli siyasi dönemlerde plansız şekilde belde ve belediyelere bölünerek delik deşik edildiğini'' belirten Erdoğan, ''Siyasi popülizmi karıştırmışlar. Yapacağımız düzenleme adil olacaktır'' dedi. 
     Erdoğan, siyasi popülizm yapanların, sonunda bu işten kendilerinin zararlı çıktığını ifade ederek, ''Türkiye'de barajı koyanlar, yüzde 10'a çıkaranlar, bu barajda boğuldular. Bunu ben koymadım. 1987-1988'de koydular. O anda belki kendilerine iyi geldi. Ama sonunda boğuldular. Niye Çünkü samimi değildiler'' dedi. 
     Aynı şeyi kendilerinin asla yapmayacaklarını anlatan Erdoğan, ''Biz bu ülkenin istikrarını bozmayacağız. Biz her şey Türkiye için diyerek yola koyulduk. Halka hizmeti, hakka hizmettir diye kabul ettik'' dedi. 
     
     ''GECİKEN ADALET ADALET SAYILMAZ'' 

     Başbakan Erdoğan, Türkiye'deki adliyelerin büyük çoğunluğunun fiziki koşullarının çok kötü olduğunu bizzat gördüklerini, bunun için de büyük bir çalışma başlattıklarını söyledi. Erdoğan, ''Adeta kümes gibi yerlerde adalet dağıtmak zorunda kalıyorlar. Şu anda da böyle yerler var. Amacımız bunların tümünü fiziki anlamda iyileştirip, modernleştirmektir'' dedi. 
     ''Geciken adaletin adalet sayılamayacağını'' kaydeden Erdoğan, tüm Türkiye'de e-adalet sistemine geçildiğini, artık eskisi gibi bir sabıka kaydı için 15 gün, bir ay beklemek gerekmediğini bildirdi. 
     Erdoğan, ''Bunları cebimizden de yapmıyoruz. Siz bize bir emanet verdiniz, bunları yapmamız için. Biz de yerine getiriyoruz'' dedi. 
     Türkiye'nin çeşitli yerlerinde adalet saraylarını modernleştirdiklerini, İstanbul'un da yakında böyle bir adalet sarayına kavuşturulacağını bildiren Başbakan Erdoğan, dünyanın çeşitli yerlerinden gelen konuklarından da bu tür kurumların çalışma ortamlarına dikkat ettiklerini vurguladı. 
     Erdoğan, adliye sarayının açılışında içi konfeti dolu balonu bir fişek yardımıyla patlatırken, kapı girişindeki tavan döşemesi delindi. 
     Başbakan ve beraberindekiler daha sonra adliye binasını gezdi. 
     
</TEXT>
</DOC>
