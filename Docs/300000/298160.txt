<DOC>
<DOCNO> 298160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sondun12.html </URL>
<DATE> 2004/12/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
KKTC... Denktaş, parti liderleriyle erken seçimi konuşacak 
</HEADLINE>
<TEXT>

     KKTC Cumhurbaşkanı Rauf Denktaş, Cumhuriyet Meclisi Başkanı Fatma Ekenoğlu ve mecliste grubu bulunan siyasi partilerin başkanlarıyla yarın erken seçim konusunu görüşeceğini açıkladı. 
     Cumhurbaşkanı Denktaş, bir kabulü sırasında, ''Erken seçimle ilgili ne zaman çağrı yapacağının'' sorulması üzerine, ''Ben, 20 Aralık'ta geciktirmeden gereğini yapacağım. Böylelikle zannedersem Şubat'ın içinde seçimler olacaktır'' dedi. 
     ''Anayasa'nın ilgili maddesi uyarınca, meclis başkanı ve mecliste grubu bulunan siyasi parti başkanlarıyla görüştükten sonra seçim kararı verebileceğini'' kaydeden Denktaş, ''Henüz bir saat tespit etmedim ama yarın siyasi parti başkanlarını sırasıyla göreceğim. Belki meclise gider, orada görürüm kendilerini meclis başkanıyla birlikte, çünkü Anayasa'ya göre hem meclis başkanını hem de grubu olan parti liderlerini görmem lazım. Onları bir görüp, 20'sinde de gereğini yaparız'' dedi. 
     
     ERKEN SEÇİM PROSEDÜRÜ 
     KKTC Anayasası'nın 88'inci ve 106'ncı maddeleri uyarınca, Cumhuriyet Meclisi seçimleri 2 şekilde yenilenebiliyor. 
     Buna göre, meclis, üye tam sayısının salt çoğunluğu ile yani 26 oyla seçim kararı alabilir veya cumhurbaşkanı, meclis çoğunluğuna dayalı hükümet atanmasına olanak bulunmaması halinde ilk görevlendirmeden itibaren 60 günlük süre içinde seçimlerin yenilenmesine karar verebilir. 
     İlgili 60 günlük anayasal süreç, hükümetin 20 Ekim'de istifasının hemen ardından Ulusal Birlik Partisi UBP Genel Başkanı Derviş Eroğlu'nun 21 Ekim'de hükümeti kurmakla görevlendirilmesiyle başlamıştı. 
     Derviş Eroğlu, hükümet kurma konusundaki girişimlerinden sonuç alamaması üzerine görevi iade etmişti. Eroğlu'nun ardından ikinci büyük parti olarak 8 Kasım'da hükümeti kurmakla görevlendirilen Cumhuriyetçi Türk Partisi'nin CTP Genel Başkanı ve Başbakan Mehmet Ali Talat ise girişimde bulunmadan 22 Kasım'da görevi iade etmişti. 
     Bu tarihten sonra herhangi bir görevlendirme yapmayan Cumhurbaşkanı Denktaş'ın, anayasal sürecin tamamlanmasıyla pazartesi gününden itibaren seçim çağrısı yapması bekleniyor. Denktaş'ın seçim çağrısı yapması ve seçim sürecinde de yasayla değişiklik yapılmaması halinde, KKTC'de Şubat ayının ikinci yarısında erken seçime gidilmesi bekleniyor. 
     
</TEXT>
</DOC>
