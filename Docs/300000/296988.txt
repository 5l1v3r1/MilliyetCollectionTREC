<DOC>
<DOCNO> 296988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun10.html </URL>
<DATE> 2004/12/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Filipinler'de patlama 7 ölü, 30 yaralı... 
</HEADLINE>
<TEXT>

     Filipinler'in güneyindeki General Santos liman kentinde, açık bir pazaryerinde meydana gelen patlamada 7 kişinin öldüğü, 30'unun yaralandığı bildirildi. 
     Polis, patlamanın, pazarın kalabalık olduğu öğlen saatinde meydana geldiğini kaydetti. 
     Ev yapımı bir bombanın ya da el bombasının neden olduğu patlamada 3 kişinin olay yerinde, 4 kişinin kaldırıldığı hastanede öldüğü belirtildi. 
     Polisin, başka bombalar olabileceği ihtimali üzerine bölgeyi kordon altına aldığı kaydedildi. 
     Askeri yetkililer, saldırının sorumluluğunu üstlenen olmadığını ve bu saldırının bir terörist grubunun işi olup olmadığının henüz açıklık kazanmadığını bildirdiler. 
     ABD'nin terör grupları listesinde yer alan Ebu Sayyaf'ın, geçen Şubat'ta sorumluluğunu üstlendiği başkent Manila'da bir feribota düzenlenen bombalı saldırıda 100'den fazla kişi ölmüştü. 
     
</TEXT>
</DOC>
