<DOC>
<DOCNO> 269663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yazar/cemal.html </URL>
<DATE> 2004/09/07/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sessiz devrim 
</HEADLINE>
<TEXT>

BRÜKSEL 

Avrupa Birliği'nin kapısında üç ülke sınava çekiliyor. Romanya'nın sorusu 
"İlk atom bombası ne zaman atıldı " 
Bulgaristan'ın sorusu 
"Nereye atıldı " 
Her iki ülkeden doğru yanıt çıkınca AB kapısı açılıyor. 
Sıra Türkiye'ye geliyor 
"Hiroşima'da ölenlerin isimlerini tek tek yazar mısınız Tabii adresleriyle birlikte..." 
Salonda gülüşmeler. 
Fıkrayı anlatan Emma Bonino, İtalyan siyasetçi. AB Komisyonu'nun eski üyesi, halen Avrupa Parlamentosu'nda milletvekili. "Şaka şaka Bağımsız Türkiye Komisyonu olarak biz böyle olmasını istemiyoruz" diye ekliyor. 
Komisyon'un başkanlığını yapan eski Finlandiya Cumhurbaşkanı Martti Ahtisaari'yle bir gün önce sohbet ederken aynı noktaya değiniyor "Türkiye'ye farklı muamele yapılmamalı. Kopenhag kriterlerini yerine getirdiyse, ekstra koşullar öne sürülmeden ve gecikmeden üyelik müzakerelerine başlansın. Raporda bunu belirtiyoruz." 
Avrupa'da Türkiye başlığını taşıyan ve beş dilde yayımlanan elli küsur sayfalık raporun da altında dokuz imza var 
Bir eski cumhurbaşkanı Ahtisaari Finlandiya , bir eski başbakan Fransa Rocard, üç eski dışişleri bakanı Van Den Broek Hollanda , Geremek Polonya , Orejo Aguirre İspanya , ayrıca İngiltere Başbakanı Blair'in yeni sol konusundaki bir numaralı ideoloğu ve London School of Economics'ten siyasal bilimci Prof. Anthony Giddens, Almanya'da eski Saksonya Eyaleti Başbakanı Biedenkopf, Avusturya Dışişleri Bakanlığı'nın eski genel sekreteri Rohan ve Emmaa Bonino, Avrupa Parlamentosu üyesi. 
Kendilerini, Bağımsız Türkiye Komisyonu üyeleri olarak niteliyorlar. İngilizce adı The Open Society Institute olan Açık Toplum Enstitüsü ile British Council'ın sponsorluğunu yaptıkları sivil girişimin dün Brüksel'de açıklanan raporunda bir nokta çok açık 
Türkiye'nin Avrupa Birliği'nden dışlanması, hem Türkiye hem Avrupa için çok kötü olur. 
Bu mesaj sonuç bölümünde şöyle özetlenmiş 
"Türkiye'nin katılımı gerek Türkiye'ye gerekse Avrupa Birliği'ne önemli faydalar sağlayacaktır. Birlik açısından bakıldığında Balkanların, geniş Ortadoğu'nun, Güney Kafkasların, Orta Asya ve ötesinin kesişme noktasında yer alan Türkiye'nin eşsiz jeostratejik konumu, Avrupa'nın enerji kaynaklarının güvenliği açısından da önemi ve siyasi, ekonomik ve askeri ağırlığı büyük değerler olacaktır. 
Ayrıca, Avrupa Birliği'ne sıkı sıkıya bağlanmış büyük bir Müslüman ülke olarak Türkiye, Avrupa'nın İslam dünyasıyla olan ilişkilerinde önemli bir rol oynayabilir. 
Türkiye'nin katılım sürecinde bir aksama, her iki taraf için önemli fırsatların kaybedilmesine yol açmakla kalmayacak, aynı zamanda AB'nin kapısının eşiğinde yer alan Türkiye'de siyasi çalkantı ve istikrarsızlıklara yol açacak ciddi bir kimlik krizine neden olabilecektir." 
Rapor böyle diyor. 
Türkiye'nin üyeliği genel olarak savunulurken bir noktaya özen gösterilmiş raporda. Dokuz akil adam kendilerini AB Komisyonu'nun yerine koyup "Türkiye, Kopenhag kriterlerinin gereğini yapmıştır" diye açık bir yargıyı belirtmemişler. Bu nokta, 6 Ekim'de Türkiye raporunu açıklayacak olan AB Komisyonu'na bırakılmış. 
Bununla birlikte ortaya, birçok yönüyle Türkiye gerekeni yaptı diyen bir rapor ortaya çıkmış. O kadar ki, raporun girişinde Türkiye'nin yaşadığı reform süreci sessiz devrim diye nitelenmiş... 
Salon ağzına kadar dolu. 
Çoğunluğu Türkler değil, yabancılar oluşturuyor. Yani Türk'ün Türk'e propagandası değil söz konusu olan. Brüksel'de Türkiye'ye özellikle son bir yıldır ilgi büyük. Anlaşılan yıl sonuna kadar da öyle devam edecek. 
Önümüzdeki ilk önemli tarih, 6 Ekim. Bu tarihte AB Komisyonu raporunu açıklayacak. 
Ne bekleniyor 
Hayır gündemde yok. Evet çıkacak. Ama nasıl Komisyonu yakın takipte güvenilir bir kaynakla dün konuşurken şöyle dedi 
"AB Komisyonu, Avrupa kamuoyuna iki mesaj vermek zorunda. Birincisi Türkiye'ye evet demezsek çok kötü olur. İkinci mesaj Hiç merak etmeyin, her şey kontrol altında olacak gerekirse süreci uzatırız." 
İşte bu ikinci mesajın arkasında, Türkiye'yle üyelik müzakereleri başlatılırken çizilebilecek, bundan öncekilere kıyasla daha katı bir çerçeve şekilleniyor olabilir. 
Ancak belirtmekte yarar var 
Dileriz bu çerçeve, eski Finlandiya Cumhurbaşkanı Ahtisaari'nin ve Avrupa'da Türkiye raporunun dediği gibi ekstra koşullar içermez. 
Bir başka deyişle 
İpe un sermesin AB 
Türkiye'nin kemiksiz evet talebinin karşılanması hakça bir karar olur. 



</TEXT>
</DOC>
