<DOC>
<DOCNO> 288831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas02.html </URL>
<DATE> 2004/11/14/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İstanbul manzarası balonla bir başka güzel... 
</HEADLINE>
<TEXT>

     Kadıköy'de kurulan ve havalandığında kent manzarasını 200 metre yükseklikten 360 derece açıyla seyretme imkanı sunan sabit balon, adeta 'İstanbul'un gözü' gibi hizmet veriyor. 
     Turkap Turizm Reklam Kaptanlık ve Havacılık Hizmetleri Şirketi tarafından geçen yıl hizmete açılan ve yere çelik halatla bağlı olarak havalanan Türk Balon, yaklaşık 3 dakikada 200 metre yükseğe çıkıyor ve böylece ziyaretçilerine eşsiz bir İstanbul manzarası sunuyor. 
     Balonla 200 metre yükseğe çıkanlar, bir kaç dakika içinde şehrin gürültüsünden sıyrılıp, Adalar, Anadolu ve Avrupa Yakası'nın sahil şeridi, tarihi yapılar, boğaz köprüleri gibi İstanbul'un güzelliklerini 360 derece açıyla izleme şansına sahip oluyorlar. 
     Saatte 4 sefer yapabilen ve gece saat 24.00'e kadar hizmet vermeye devam eden Türk Balon, İstanbul'un görkemli gece manzarasını da gözler önüne seriyor. 
     Yanmaz, patlamaz, kokusuz ve renksiz helyum gazı ile çalışan Türk Balon, Türkiye'de ilk ve tek olma özelliğini de taşıyor. 
     Şirketin ortaklarından Niyazi Yücel, balona halkın sevgisi ve rağbetinin çok olduğunu ifade ederek, ''Halk ve turistler balonu çok sevdi'' diye konuştu. 
     Balonun, çok olumsuz hava koşullarında emniyet açısından havalanmadığını anlatan Yücel, ''Kış mevsiminin çok sert, yaz aylarının da genelde çok rüzgarlı geçmesine rağmen bir yılda 30 bin kişi balonla havalandı'' dedi. 
     Yücel, balonun çok sağlam özel bir çelik halatla yere bağlı olduğunu ve her türlü olumsuz duruma anında müdahale edecek bir pilotla havalandığını kaydederek, ayrıca bilet alarak balona binen herkesin sigortalı olduğunu belirtti. 
     Balonun bazı insanlar için özel anlamlar taşıdığını dile getiren Yücel, yılbaşı gecesi yeni yıla balonun içinde havada girmek isteyenler yüzünden kısa süreli bir izdiham dahi yaşandığını kaydetti. 
     Yücel, 30 kişi kapasiteli balonun ilk kez o gece kapasitesinin yüzde 10'unun üzerinde çalışmak zorunda kaldığına işaret ederek, ''Yalvardık, inin dedik kimse inmedi. Gerçi güvenliği tehdit eden bir durum yoktu, ancak biz yine de balonu fazla havalandırmadık. 80-100 metre yükseğe çıkardık. Kimi mutluluktan kimi alkolden yarı sarhoştu zaten. Balona binenlerin hepsi yeni yıla havada girdikleri için çok mutlu oldu. Bir de nikahları kıyıldıktan hemen sonra balona binen gelin ve damatlar da çok oluyor'' diye konuştu. 
     Yücel, balonun ünlüler tarafından da rağbet gördüğünü ve bugüne kadar bazı diziler de de kullanıldığını anlatarak, Fenerbahçe Kulüp Başkanı Aziz Yıldırım ve yönetim kurulu üyelerinin balonla havalanan ünlülerden olduğunu, ''Dumanlı Yol'', ''Camdan Pabuçlar'' ve ''Omuz Omuza'' gibi televizyon dizilerinin bazı sahnelerinin balonda çekildiğini bildirdi. 
     Balonun havada iken 20 kilometre uzaklıktan görülebildiğini ifade eden Yücel, Türk Balon'un dünyadaki benzerlerinin Fransa, Almanya, ABD, Kanada, Çin, İtalya, Avusturya, Japonya ve Avustralya'da olmak üzere toplam 9 ülke ve 23 şehirde bulunduğunu söyledi. 
     Yücel, bilet ücretinin tam 15, öğrenci 10 milyon lira olduğunu kaydederek, ''İstanbul'u bu kadar yüksekten ve tam açıyla manzara seyredebilecek bir yer yok. Kadıköy'den Türk Balon'a binerseniz görürsünüz'' dedi. 
     
</TEXT>
</DOC>
