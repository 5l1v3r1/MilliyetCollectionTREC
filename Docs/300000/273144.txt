<DOC>
<DOCNO> 273144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonspo08.html </URL>
<DATE> 2004/09/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Derbiden notlar... Taraftar İnönü Stadı'na aktı... 
</HEADLINE>
<TEXT>

     Beşiktaş, Galatasaray ile oynayacağı derbi maçla BJK İnönü Stadı'nda tam 132 gün sonra taraftarıyla buluştu. 
     BJK İnönü Stadı'ndaki yenileme çalışmaları nedeniyle evinde oynaması gereken 2 maçı deplasmanlarda yapan siyah-beyazlılar, Galatasaray derbisi ile 132 gün süren hasretine de son vermiş oldu. 
     Beşiktaş, BJK İnönü Stadı'ndaki son maçını geçen sezonun 33. haftasında 9 Mayıs 2004'te Akçaabat Sebatspor'a karşı oynamıştı. 
     
     İLK MAÇA BÜYÜK İLGİ 
     Siyah-beyazlı taraftarlar Galatasaray derbisinde, yenilenen BJK İnönü Stadı'nda takımlarını yalnız bırakmadı. 
     Güvenlik nedeniyle sadece Galatasaraylıların bulunduğu eski açık tribünde bazı yerler boş bırakılırken, diğer tüm tribünler doldu. 
     
     KAPASİTE 11 BİN ARTTI 
     2 milyon 750 bin dolar harcanarak yenilenen BJK İnönü Stadı'nda, zemin 4 metre aşağı indirilerek ilave tribünler yapıldı ve kapasitesi 11 bin artırılarak 32 bin 145'e çıktı. 
     Taraftarların giriş ve çıkış yaptığı kapı sayısı 36'dan 72'ye çıkarılırken, bugün yayın hayatına girecek olan BJK TV için statta ayrı bir bölüm yapıldı. 
     BJK İnönü Stadı yeni haliyle numaralı tribün 5 bin 237, kapalı tribün 5 bin 881, eski açık tribün 7 bin 962 ve yeni açık tribün de 13 bin 65 kapasiteye ulaştı. Ayrıca stadın zemini de yenilendi. Yapılan yeniliklerle tribünler saha zeminine yaklaştırılırken, basın tribünü de protokol tribününün yanındaki eski yerine alındı. 
     Kapalı tribündeki basın tribünü bölümü de kaldırılarak, taraftarlara açıldı. 
     BJK İnönü Stadı'nın açılış maçında kapalı ve numaralı tribünlere yüzlerce balon asılırken, taraftarlar da tribünlere pankartlar asarak, takımlarını destekledi. Taraftarlar maç öncesi koltuklara bırakılan siyah ve beyaz renklerdeki kartonları kaldırıp tezahüratlar yaparak, tribünleri adeta karnaval yerine çevirdi. 
     
     GALATASARAYLI TARAFTARLAR 11 OTOBÜSLE GELDİ 
     Galatasaraylı taraftarlar toplam 11 belediye otobüsü ile BJK İnönü Stadı'na getirildi. 
     Sarı-kırmızılılar iki grup halinde stada getirilirken, BJK İnönü Stadı'nda geniş güvenlik önlemleri alındı. İlk grup maçın başlamasına 5 saat kala 6 körüklü otobüsle stada getirilirken, diğer grup ise saat 15.30 civarında 5 otobüs ve polis eskortları eşliğinde stada geldi. 
     Alınan güvenlik önlemleri sonucu herhangi bir olay yaşanmazken, bin 600 sarı-kırmızılı taraftar, kendilerine ayrılan eski açık tribündeki bölüme girdi. 
     
     GÜVENLİK ÜST DÜZEYDEYDİ 
     Derbi maç için 4 bin 200 polis görev yaparken, stat çevresi ve içinde adeta kuş uçurulmadı. 
     Özellikle Galatasaraylı taraftarların stada gelişinde stadın Dolmabahçe Sarayı'na bakan bölümünde önlemler alarak olay çıkmasını engellleyen güvenlik güçleri, stada girişlerde de taraftarların üstünü didik didik aradı. 
     
     AÇIK TRİBÜNLERİN ÖN KOLTUKLARI POLİSLERE 
     Tel örgü olmadığı ve stada çok yakın olduğu için eleştirilen iki açık tribünün ön koltuklarında güvenlik nedeniyle polisler oturtuldu. 
     Özellikle korner direkleri ve takımların çıktığı tünelin bulunduğu bölümlerde daha çok güvenlik önlemi alındı. Ayrıca bu bölümlerin önündeki zeminde de köpekli polisler görev yaptı. 
     
     PAF LİGİ'NDE GALATASARAY 3-2 GALİP 
     PAF Ligi'nde Beşiktaş ile Galatasaray arasında oynanan derbi maçı sarı-kırmızılılar 3-2 kazandı. 
     Haftaya averajla lider giren Galatasaray, Fulya Tesisleri'nde oynanan ve oldukça çekişmeli geçen maçta ezeli rakibini yenmeyi başardı. 
     
     245 GAZETECİ İZLEDİ 
     Sezonun ilk derbi maçında BJK İnönü Stadı'nda adeta bir medya ordusu görev yaptı. 
     Karşılaşmada 175'i basın tribünü, 70'i de foto muhabiri olmak üzere toplam 245 gazeteci görev aldı. 
     
     CENTİLMENLİK UYARISI 
     Maçtan önce stat hoparlörlerinden taraftarlara centilmenlik çağrıları yapıldı. 
     Taraftarlardan sahaya yanıcı ve yabancı madde atılmaması ve küfürlü tezahürat yapılmaması istendi. 
     
</TEXT>
</DOC>
