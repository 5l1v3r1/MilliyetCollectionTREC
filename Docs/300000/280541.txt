<DOC>
<DOCNO> 280541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/siyaset/siy03.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, af için 330 oy arıyor 
</HEADLINE>
<TEXT>


ANKARA Milliyet 


Cumhurbaşkanı Ahmet Necdet Sezer'in veto ettiği ve yaklaşık 677 bin öğrenciyi ilgilendiren af yasası, bugün TBMM'de yeniden görüşülecek. AKP Grup Başkan Vekili İrfan Gündüz, Sezer'in uyarısı doğrultusunda oylamada nitelikli çoğunluk arayacaklarını açıkladı. Sezer, disiplin suçlarını kapsadığı için düzenlemenin af niteliğinde olduğunu, bu nedenle Meclis'ten nitelikli çoğunluk olan 330 oyla geçmesi gerektiğini vurgulamıştı. Gerekçede, "Disiplin cezası nedeniyle yükseköğretim kurumlarıyla ilişiği kesilenlere yeniden öğrenim hakkı verilmesi af niteliğindedir. Çünkü disiplin cezasının hukuksal sonuçları ortadan kaldırılmaktadır" ifadesi de yer aldı. 
Düzenlemenin af olmadığını, ancak yine de Sezer'in veto gerekçesini dikkate alacaklarını kaydeden Gündüz, "Oylamada nitelikli çoğunluk arayacağız" dedi. 
Yasa, 677 bin öğrenciye, üniversiteye devam ve ek sınav hakkı getiriyor. Disiplin cezası alan ve yasa kapsamına girenlerin sayısı ise 286. 


</TEXT>
</DOC>
