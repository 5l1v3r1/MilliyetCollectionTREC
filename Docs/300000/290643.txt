<DOC>
<DOCNO> 290643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/soneko03.html </URL>
<DATE> 2004/11/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Milli gelirde yarım trilyon dolara doğru... 
</HEADLINE>
<TEXT>

     Türkiye, tarihinde bir ilki daha gerçekleştirerek, bu yıl satın alma gücü paritesine göre SAGP milli gelirini ilk kez bu yıl 500 milyar doların üzerine taşıyacak. 
     A.A muhabirinin hesaplamalarına göre, SAGP'ne göre gayri safi milli hasıla, bu yıl GSMH 514.5 milyar doları bulacak. Kişi başına gelir ise SAGP'ne göre 7 bin 213 dolar olarak hesaplanıyor. 
     Böylelikle geçtiğimiz yıl ki kişi başına gelire göre bu yıl yüzde 4.7 artış sağlanacak. Milli gelirdeki artış ise yüzde 6.1 olacak. 
     2003 yılında SAGP'ne göre kişi başına gelir 6 bin 890 dolar, milli gelir ise 484.8 milyar dolar seviyesinde bulunuyordu. 
     Önümüzdeki yıl için ise mevcut dolar kuru ve yüzde 5'lik büyüme hedefi ile ABD'deki enflasyona ilişkin beklentilerin gerçekleşmesi durumunda SAGP'ne göre kişi başına gelir 7 bin 696 dolara, milli gelir ise 556.4 milyar dolara çıkacak. 
     
     TÜRKİYE İLK 16'YA GİREBİLİR 
     2003 yılında satın alma gücü paritesine göre dünyanın 17'inci büyük ekonomisi konumunda olan Türkiye, 2005 yılındaki hedeflerini tutturması durumunda bir basamak atlama şansını yakalayabilecek. 
     Türkiye'nin önündeki Avustralya'nın 2003 yılı SAGP'ne göre milli geliri 528 milyar dolar seviyesinde bulunurken, gelecek yıl bu ülkeyi geçmesi durumunda 16'ncı sıraya yükselecek. 
     
     CARİ FİYATLARLA MİLLİ GELİR 
     Cari fiyatlarla bakıldığında ise bu yıl için kişi başına gelirde ilk kez 4 bin dolar rakamı aşılacak, kişi başına gelir 4 bin 112 doları bulacak. GSMH ise 293.3 milyar dolar olacak. 
     2005 yılında da kişi başına cari gelirin 4 bin 128 dolar, milli gelirin ise 298.5 milyar dolara çıkması bekleniyor. 
     
</TEXT>
</DOC>
