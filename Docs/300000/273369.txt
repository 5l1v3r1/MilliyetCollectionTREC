<DOC>
<DOCNO> 273369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy12.html </URL>
<DATE> 2004/09/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Arınç Müslüman bir ülkede laiklik uygulanacaksa çok hassas olunmalı 
</HEADLINE>
<TEXT>

     TBMM Başkanı Bülent Arınç, ''nüfusunun büyük yoğunluğu Müslüman olan bir ülkede eğer laiklik uygulanacaksa, bunda çok hassas olunması gerektiğini'' belirterek, ''Bu hassasiyet, inanç hürriyeti, din ve vicdan özgürlüğünün kişiden yana kullanılması yönünde olmalıdır. Bunun örnekleri dünyanın birçok ülkesinde var. Ancak geleneksel korkular ve bireysel yanlış algılamalar bizim konuyu bilimsel bir zeminde tartışmamıza engel oluyor'' dedi. 
     Arınç, 3. Din Şurası'nın açılışında yaptığı konuşmada, Şura'dan, sadece Türkiye'de değil, tüm dünyada oldukça yoğun tartışılan din kavramı ve insanla olan ilişkisine dair doyurucu bilgiler edineceklerini söyledi. 
     Son Şura'dan bu yana sadece rakamsal olarak 6 yıl geçmediğini, dünyanın çok büyük ve etkili bir tartışmanın içine girdiğini ve hala çıkamadığını kaydeden Arınç, 11 Eylül 2001'de yaşanan ABD'deki terör saldırısından sonra başlayan ve tüm dünyaya yayılan tartışmanın ana unsurunun, uluslararası terörizm olduğunu vurguladı. 
     Ancak tartışmanın, bugün ''İslam ve terörizme'' kaydığını ifade eden Arınç, bu nedenle 3. Din Şurası'nın, diğer iki Şuradan daha çok önem taşıdığını söyledi. Arınç, şöyle konuştu 
     ''Buradan belki de tüm dünyanın cevap aradığı sorulara, tartıştığı konulara değinilecek ve cevaplar bulunacaktır. Belki de bu cevapların bulunmasında en büyük gayreti biz sarf etmeliyiz. Çünkü İslam dünyasının en önemli ülkesi, medeniyetin ev sahibi olarak, biraz da sorumluluk sahibiyiz diye düşünüyorum. Kültürel birikimimiz ve medeniyet geçmişimiz bizi tarihsel ve bölgesel bir sorumluluğa itiyor. 
     Kim ne derse desin Türkiye dünya Müslüman halkları arasında hala lider bir ülkedir ve halen örnek alınan bir ülkedir. Sadece İslam coğrafyasında değil, batıda ve doğuda tüm ülkelerin gözü bizim üzerimizdedir. Bizim ne söyleyeceğimiz ve ne yapacağımız herkes için büyük bir önem taşıyor. Zira bu bölgenin en önemli, en güçlü ülkesi Türkiye'dir.'' Arınç, Şura çalışmalarına katılan, Türkiye'nin en ciddi entelektüel birikimine sahip olan bilim adamlarından, ana konuları tartışırken ''İslam ve terörizm'' konusuna da açıklık getirmelerini istedi. 
     
     ''MÜSLÜMANLARA YAPILAN BİR HAKSIZLIK VAR'' 
     ''Dünyanın bazı kesimlerinde bize, yani Müslümanlara yapılan bir haksızlık var O da anlamı barış olan İslam dininin terörizmle yan yana anılmasıdır'' diyen Arınç, dünyada barışı ve huzuru yaymakla yükümlü olan Müslümanlar'ın, terörizmin sembol görüntüsü haline geldiğini söyledi. Arınç, filmlerde, televizyon dizilerinde, terörizm konusunun hep Müslüman tipler üzerinden işlendiğini, bunun, İslam dünyası açısından son derece yanlış ve üzücü olduğunu dile getirdi. 
     Arınç, ''Belki de İslam dünyası kendi özeleştirisini yapmalıdır. Kendimizi cesurca sorgulamalıyız ve sonunda cesurca kendimizi değiştirmeliyiz. Neden tüm dünyada böyle tanındığımızı, neden şiddet eğilimli insanların aramızda var olduğunu tartışmalıyız'' diye konuştu. 
     
     ''TERÖRİZM DİN MERKEZLİ BİR SORUN DEĞİLDİR'' 
     İlim adamları ve akademisyenlerin, bütün İslam coğrafyasında yayılacak ve zihinleri yenileyecek bilimsel tartışmalar başlatması gerektiğini ifade eden Arınç, sözlerini şöyle sürdürdü 
     ''Biz kendimizi, konumumuzu ve dini algılayış biçimimizi çocuklarımız ve geleceğimiz için tartışmalıyız. Batı dünyasındaki entelektüeller, medeniyetler arası çatışmaları körüklerken biz burada medeniyetimizin ancak barış ve huzur veren bir medeniyet olduğunu söylüyor, bir de nerede yanlış yaptığımızı sorguluyoruz. Bunun erdemli ve sorumluluk bilinci taşıyan bir davranış olduğu kanaatindeyim. 
     Ancak batının bazı aydınları, ilim adamları ve siyasetçileri de kendilerini sorgulamalılar. Zira İslam ve terörizm asla yan yana anılacak iki kelime değildir. Terörizm din merkezli bir sorun da değildir, adalet ve paylaşım merkezli bir sorundur. İngiltere'de IRA, İspanya'da ETA, Almanya'da RAF, İtalya'da Kızıl Tugaylar, Sri Lanka'da Tamil nasıl din kaynaklı terör örgütleri değilse, El Kaide ya da buna benzer örgütlerin beslenme kaynağı da din değildir. Zira terörün dini olmaz ve hiçbir semavi din terörü beslemez.'' 
     
     LAİKLİK 
     Uluslararası kamuoyunun İslam dini ve terörizm merkezli tartışmalarının, Türk kamuoyunu da etkilediğini vurgulayan Arınç, ''Bizim kendi içimizde süren ve belki de ortak bir noktada buluşmaya doğru gittiğimiz laiklik konusu, bu terörizm tartışmalarından sonra daha da diyalogdan uzaklaştığı kanaatindeyim'' dedi. 
     Arınç, bu konuda bazı çevrelerin, bilinçli ya da bilinçsiz, sorunu diyalog yoluyla değil, birbirinden uzaklaşarak tartışmaya ittiğini gördüğünü anlatarak, iki gerçeği unutmadan bu tartışmaları sadece sorunu çözmek için sürdürmeleri gerektiğini söyledi. 
     Bunlardan birinin, Türkiye'nin, doğu ile batı arasında, dünyada insanoğlunun kendi mutluluğu için ürettiği tüm medeniyet projelerine sıcak bakan ve öğrenmeye çalışan bir ülke olduğuna işaret eden Arınç, yüzlerini ne sadece batıya, ne de sadece doğuya dönebileceklerini belirtti. 
     Türkiye'nin, belki de hem coğrafi hem de kültürel olarak iki medeniyetin kesişim noktasında olan dünyadaki tek ülke olduğunu dile getiren Arınç, şunları kaydetti 
     ''Bu yüzden de din ile ilişkimizi, kültürlerle ilişkimizi, bir arada yaşama projelerimizi buna göre dizayn etmeliyiz. İkinci unutmamamız gereken gerçek ise, halkı Müslüman olan bir ülke olduğumuzdur. Nüfusunun büyük yoğunluğu Müslüman olan bir ülkede eğer laiklik uygulanacaksa bunda çok hassas olunması gerekir. Bu hassasiyet, inanç hürriyeti, din ve vicdan özgürlüğünün kişiden yana kullanılması yönünde olmalıdır. Bunun örnekleri dünyanın birçok ülkesinde var. Ancak geleneksel korkular ve bireysel yanlış algılamalar bizim konuyu bilimsel bir zeminde tartışmamıza engel oluyor. Oysa bizim ülkemizde uygulanacak gerçek anlamda bir laikliğin, belki de dünyadaki tartışmalara ve sorunlara çözüm bulması da mümkündür. 
     Laiklik tartışmasında bilim adamlarımızın daha fazla zihinsel uğraşıya, siyasetçilerimizin daha fazla ülke çıkarını gözetmeye, kamuoyu oluşturan organların daha fazla anlayışa ve hepimizin geleneksel korkulardan kurtulmaya ihtiyacı var.'' Arınç, Türkiye'nin özgüven kaybının son iki yüzyıldır sürdüğünü, bu durumun, uluslararası siyasetten, eğitim sistemine, iç politikadan, tutumlara yansıdığını söyledi. 
     Yeni yüzyılın, Türkiye'nin yüzyılı olması gerektiğini, yeni bir Türkiye, yeni bir anlayış ve yeni kalkınma hareketinin ilk sinyallerini gördüğünü vurgulayan Arınç, sözlerini şöyle tamamladı 
     ''Artık yeni kuşaklarımız kendine güvenen, cesur, inançlı, ülkesini, Cumhuriyetini, demokrasisini seven bir kuşaktır. Cumhuriyetimizi kuran iradenin, onun lideri Atatürk'ün ve daha sonra bu ülkeye hizmet etmiş herkesin hayali de budur. 
     Çağdaş, modern ve güçlü bir devlet bireylerin kendine olan özgüveni, sağlam toplumsal ilişkileri ve aslını reddetmemesiyle gerçekleşebilir. Türkiye bu potansiyele, birikime ve kadrolara sahiptir.'' 
     
</TEXT>
</DOC>
