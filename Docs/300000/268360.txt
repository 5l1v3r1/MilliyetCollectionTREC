<DOC>
<DOCNO> 268360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/yazar/kohen.html </URL>
<DATE> 2004/09/02/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Terörün her çeşidi... 
</HEADLINE>
<TEXT>


ZAMANLAMA bakımından bir rastlantı olabilir ama birkaç gündür dünyanın çeşitli yerlerinde, terör eylemlerinde görülen "patlama" gerçekten ürkütücü ve de düşündürücü... 
Şu "kanlı bilanço"ya bakın 
- Dün, Rusya'nın Güney Osetya bölgesindeki bir okula karşı bir saldırı düzenlendi. Bu satırların yazıldığı sırada yaklaşık 150 kişi, teröristlerin elinde rehine... 
- Önceki akşam Rusya'da, bu kez Moskova'daki bir metroya karşı bir intihar saldırısı gerçekleştirildi. On kişi öldü... 
- Aynı gün, öğle üzeri, İsrail'in Beerşeba kentinde, iki otobüse birden intihar saldırıları meydana geldi. On altı ölü, yüze yakın yaralı... 
- Gene önceki gün, Irak'ta bir terör çetesinin kaçırdığı bir grup Nepalli işçi , katledildi. 12 ölü... 
- Geçen hafta sonunda Afganistan'da bir şirket binasına karşı bombalı saldırı yapıldı. Altı ölü... 
- Gene hafta sonunda Irak'ta iki Fransız gazetecisi kaçırıldı. Teröristlerin uzattığı mühlet bugün sona eriyor... 
- Ve geçen çarşamba günü, Moskova'dan kalkan iki Rus uçağı intihar bombacılarının giriştiği eylem sonucu infilak edip düştü. Doksan ölü... 

BÜTÜN bu eylemler insana "Aman Tanrım, bu ne çılgınlık " dedirtiyor... 
Bu tür saldırılara girişenlerin onlara ister "direnişçi", ister "bağımsızlık savaşçısı", ister "terörist" deyin kendilerine göre nedenleri, amaçları ve davaları olabilir. Ama masum ve hele bu "davalar"la hiçbir ilgisi olmayan sivilleri hedef almanın hiçbir mantığı yoktur. 
Dün Rusya'daki okulun basılıp çocuk yaşındaki öğrencilerin, anne - babalarının ve öğretmenlerinin rehin alınmasının bir mantığı ve geniş kamuoyu tarafından desteklenecek bir yanı olabilir mi 
Ayrıca teröristlerin bu yoldan, kendi şartlarını kabul ettirmeleri mümkün mü 
Aynı şey, Irak'ta adam kaçıranlar için de söylenebilir. İki Fransız gazetecisini kaçırıp Irak savaşına karşı çıkan Fransa'ya, Irak davasıyla hiçbir ilgisi olmayan Fransız okullarındaki başörtüsü yasağı konusunda, olmayacak şartlar koşmanın bir yararı olabilir mi 

YUKARIDAKİ tabloda sıraladığımız olaylardan da anlaşıldığı gibi, terörün ve teröristlerin çeşitleri var. Irak'taki eylemler bunun canlı örneği. 
Zaman zaman ismi daha önce duyulmayan, amaçlarının ne olduğu belli olmayan "örgütler" birtakım eylemleri sahipleniyorlar. Irak'ta Saddam yanlısı Baasçılardan eski askerlere, köktendincilerden "ecnebi" anarşist veya nihilistlere kadar, her çeşit "eylemci" var. Bunların belki tek ortak noktaları, "işgal"e karşı olmalarıdır. Ama hepsinin ayrı gündemleri, farklı görüşleri ve amaçları var. Bir de son zamanlarda görüldüğü gibi, birbirine benzer "yöntemleri" var Adam kaçırma, şartları yerine getirilmeyince rehinelerin kafasını uçurma veya topluca katletme, ya da intihar saldırıları düzenleme gibi... 
Gerçek şudur ki, nedeni ne olursa olsun, dünyanın çeşitli yerlerinde terör eylemlerindeki tırmanma, gerçekten dehşet verici boyutlara ulaşıyor. Bu tür anarşiye karşı dünya ne yapacak Sadece direkt hedef olan ülkeler değil, uluslararası camia topluca bu büyük belaya karşı nasıl hareket edecek 
Rusya Devlet Başkanı Putin'in önceki gün Fransa Cumhurbaşkanı Chirac ve Almanya Şansölyesi Schröder'le görüşmesinde belirttiği gibi "Terörizme hedef olan artık bütün dünyadır"... 



</TEXT>
</DOC>
