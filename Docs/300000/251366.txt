<DOC>
<DOCNO> 251366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/yasam/yas02.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata 'ölüm'le 'merhaba' dedi 
</HEADLINE>
<TEXT>


Hamile eşini hastaneye yetiştirmeye çalışan polis, kullandığı otomobili takla atınca, camdan fırlayarak hayatını kaybetti 

MURAT KÖSE Kastamonu DHA 

Beş yaşında bir oğlu vardı. Ama yine de, ilk kez baba olacakmış gibi heyecanlıydı. Sabırsızlıkla ikinci çocuğunun aralarına katılmasını bekliyordu. Uzun zamandır beklediği "o gün" gelmişti artık... Sancıları artan eşini komşularıyla otomobiline bindirdi. "Tarifsiz mutluluğu" bir kez daha yaşamak için aceleyle direksiyonun başına geçti. Ve ne olduysa sonra oldu... 
Cide İlçe Emniyet Müdürlüğü'nde görevli Muhammet Arslan 28 , doğum sancıları tutan hamile eşi Özlem Arslan'ı Kastamonu Devlet Hastanesi'ne götürmek için önceki gün 14.00'te kendisine ait otomobiliyle yola çıktı. Altı yıllık eşini bir an önce hastaneye yetiştirmek isteyen beş yıllık polis memuru Arslan'ın aracının sol arka lastiği, Kastamonu - İnebolu yolunun 15. kilometresinde patladı. Otomobil takla atarken, emniyet kemeri takmadığı için dışarı fırlayan baba Arslan, ikinci çocuğunu göremeden can verdi. Arka koltukta oturan eşi Özlem Arslan ve komşusu Döndü Yalçın ise hafif yaralandı. 
Yaralılara ilk müdahaleyi olay yerine gelen 112 Acil Servis ekibi yaptı. Özlem Arslan, artık babasız büyüyecek çocuğunu, kaza yerinde, sağlık ekiplerinin müdahalesiyle ambulansta dünyaya getirdi. 2 kilo 600 gram ağırlığında ki bebeğin sağlık durumunun iyi olduğu belirtildi. 


</TEXT>
</DOC>
