<DOC>
<DOCNO> 287320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/spor/axspo02.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğmeye basıldı 
</HEADLINE>
<TEXT>


Fenerbahçe, transfer politikasını belirledi. Fabiano, Luciano ve Hooijdonk ile yolların ayrılacağı, Ankarasporlu Wederson ile Ajaxlı Maxwell'in gündemde olduğu öğrenildi 

ENGİN VEREL 


Harekat başlıyor 
ŞAMPİYONLAR Ligi'nde yaşanan hayal kırıklığı üzerine Fenerbahçe Yönetimi yeni sezonun transfer harekatına erken başladı. Teknik Direktör Daum'un da raporu doğrultusunda Fabiano ve Luciano'nun gönderileceği, devre arasında talibi çıkması halinde van Hooijdonk ile de yolların ayrılacağı öğrenildi. Büyük umutlarla alınan Fabiano'nun devre arasında, Luciano'nun da sezon sonunda sözleşmeleri fesh edilecek. 

Hepsi Brezilyalı 
YÖNETİM bu futbolcuların yerine Ankarasporlu Wederson ile Ajax'ın Brezilyalı sol kanat oyuncusu Maxwell düşünüyor. Hollandalı yıldız Pierre van Hooijdonk'un satılması durumunda da Teknik Direktör Christoph Daum'un Brezilya'dan genç bir santrfor getirmeyi planladığı kaydedildi. Fenerbahçe Yönetimi bu transfer operasyonunu eksiksiz yerine getirirse takımın 6 yabancısı da Brezilyalı olacak. 

Avukat kuyruğu 

Derbide Emre Aşık'ın yaptığı el hareketi için Marcio Nobre'nin davasını üstlenmek isteyen birçok avukat adeta sıraya girdi, ücretsiz çalışabileceklerini bildirdi 

YUSUF KOBAL 

Ablukaya alındı 
FENERBAHÇE'NİN Brezilyalı yıldızı Marcio Nobre, çok sayıda avukat tarafından ablukaya alındı. Sarı-Lacivertli oyuncu, Beşiktaşlı Emre Aşık'ın derbi maçında kendisine yaptığı el hareketi nedeniyle şikayetçi olmayacağını söylemesine rağmen, davayı almak isteyen avukatların yoğun ilgisiyle karşılaştı. Basında çok yer bulacağı için avukatların davaya gönüllü yaklaştıkları öğrenildi. 

Yetki verecek 
NOBRE'NİN aklını çelip, TCK'ya göre suç sayılan Emre'nin hareketi için dava açmasını isteyen avukatlar, Brezilyalı oyuncunun kapısını aşındırırken, kendisinden hiçbir ücret talep etmediklerini de bildirdiler. Sarı - Lacivertli oyuncunun, "Toplum önünde ve yayın yoluyla küçük düşürüldüm" gerekçesi ile manevi tazminat davası açmak için avukatlardan birine yetki vermesi bekleniyor. 

Servet şaşkın 

SPARTA Prag ve Olympique Lyon maçlarında gördüğü kırmızı kartlarla tepki çeken Servet Çetin, "Genelde fazla kart görmem, Fenerbahçe'ye transfer oluncaya kadar hiç kırmızı kart almamıştım" dedi. Milli oyuncu, "Bana hırçın yakıştırmasında bulunuyorlar. Aslında ben bir sezonu en fazla 3-4 sarı kartla tamamlıyordum. Bundan böyle daha dikkatli olacağım" diye konuştu. 

Sparta mağlup 

FENERBAHÇE'NİN Şampiyonlar Ligi D Grubu'ndaki Çek rakibi Sparta Prag son lig maçında kendi evinde Mlada Boleslav'a 1 - 0 yenildi. Sparta Prag son 22 dakikasını 10 kişi oynadığı karşılaşmanın 88. dakikasında Sedlachek'in attığı gole engel olamadı ve şampiyonluk yolunda yara aldı. 

Posterli motivasyon 

Yönetim, Fenerbahçeli futbolcuları maçlara daha iyi konsantre etmek için ilginç bir yol buldu. Şükrü Saracoğlu Stadı'nın soyunma odalarına çıkan, "mix zone"a bağlı koridora Sarı - Lacivertli oyuncuların çerçevelenmiş dev posterleri asıldı. Özel olarak hazırlatılan posterlerin maç öncesinde futbolcuları motive etmeye yönelik yapıldığı belirtildi. 

Ligde kapalı Avrupa'da açık 

İSPANYA'DA umduğunu bulamayan ve Barcelona'dan Fenerbahçe'ye dönen Rüştü, Şampiyonlar Ligi'nde yediği gollere rağmen Süper Lig'de rakip oyunculara kalesini kapatma başarısı gösterdi. İlk maçına Akçaabat Sebatspor karşısında çıkan tecrübeli kaleci, Şampiyonlar Ligi'nde 4 maçta 13 gol yerken, Süper Lig'de 8 maçta kalesinde sadece 5 gol gördü. 

Ligdeki maçları A.Sebat - F.Bahçe 1-4 F.Bahçe - Malatya 3-1 G.Birliği - F.Bahçe 1-2 F.Bahçe - Denizli 2-0 G.Antep - F.Bahçe 0-1 F.Bahçe - Sakarya 6-0 Beşiktaş - Fenerbahçe 2-1 F.Bahçe - Ankaraspor 1-0 


</TEXT>
</DOC>
