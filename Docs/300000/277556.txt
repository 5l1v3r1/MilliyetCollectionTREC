<DOC>
<DOCNO> 277556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur49.html </URL>
<DATE> 2004/10/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kendisini sırtından bıçaklayan kızından şikayetçi olmadı... 
</HEADLINE>
<TEXT>

     Adana'da, ailevi sorunları televizyonda anlattığı ve küfür ettiği gerekçesiyle görme özürlü babasını sırtından bıçakladığı iddiasıyla tutuklanan genç kız, şikayetçi olunmaması üzerine tahliye edildi. 
     Adana 2. Ağır Ceza Mahkemesi'ndeki duruşmada, babası Mehmet Aydar'ı 46 sırtından bıçakladığı gerekçesiyle tutuklu yargılanan sanık Fatma Aydar 20 hazır bulundu. 
     Fatma Aydar, öldürme kastı bulunmadığını, bir anlık öfkeyle hareket ettiğini söyledi. 
     Babasının annesiyle 5 yıldır ayrı yaşadığını belirten Fatma Aydar, şunları kaydetti 
     ''Babam alkolik olduğu için eviyle ilgilenmiyordu. Evden ayrıldı ve 3,5 yıldır Seyhan Yaşlılar Bakım Yurdu'nda kalıyordu. Onu sürekli ziyaret ediyordum. Olaydan önceki gün babamı bir yerel televizyon kanalındaki yayında Ailem beni bıraktı, perişan oldum şeklinde konuşurken gördüm. Yanına gidip neden öyle konuştuğunu sordum ve tekrar bizimle yaşayabileceğini söyledim. Bana küfür etti. Bir gasp olayına maruz kaldığım için yanımda sürekli bıçak taşıyordum. Bir anlık öfkeyle sırtından bıçakladım. Babamdan özür diliyorum. Evin geçimini ben sağlıyorum. Annem ve kardeşim mağdur durumda. Tahliyemi istiyorum.'' . 
     Mehmet Aydar da kızından şikayetçi olmadığını söyleyerek, ''Kızımın anlattıkları doğrudur. Babamdan kalma emekli maaşıyla geçiniyorum. Onlar beni evden atmadı. Hatta ben onları kovmuştum. Kızım bana öldürme kastıyla vurmamıştır. O benim çocuğumdur'' dedi. 
     Mahkeme başkanı, babasının şikayetçi olmaması ve iyi halini dikkate alarak Fatma Aydar'ın tahliyesine karar vererek, duruşmayı erteledi. 

     
</TEXT>
</DOC>
