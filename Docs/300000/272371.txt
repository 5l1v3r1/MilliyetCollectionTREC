<DOC>
<DOCNO> 272371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo01.html </URL>
<DATE> 2004/09/16/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Kadıköy'de Fenerbahçe coşkusu .. 
</HEADLINE>
<TEXT>

     Avrupa Şampiyonlar Ligi'ne Çek Cumhuriyeti'nin Sparta Prag takımını 1-0 yenerek iyi başlayan Fenerbahçe'de, maç sonrasında büyük sevinç yaşandı. 
     Servet'in kırmızı kart görmesiyle maçın son anlarını 10 kişi oynamak zorunda kalan sarı-lacivertliler, aldıkları galibiyetle grup maçlarına galibiyetle başlamanın ve ilk haftayı lider tamamlamanın mutluluğunu maç sonrası taraftarıyla paylaştı. 
     Fenerbahçe Şükrü saracoğlu Stadı'nı tamamen dolduran taraftarların coşkusu, maç bitiminde Kadıköy sokaklarına taşındı. 
     
     ŞAMPİYONLAR LİGİ'NDE 3. GALİBİYET 
     Fenerbahçe, Sparta Prag galibiyetiyle, Avrupa Şampiyonlar Ligi'nde 3. kez taraftarını güldürdü. 
     ''Devler Ligi''nde 3. kez Türkiye'yi temsil eden sarı-lacivertli takım, 1996-97 sezonunda Brezilyalı teknik adam Sabastiao Lazaroni yönetiminde, İngiltere'nin Manchester United takımını Old Trafford Stadı'nda, Avusturya'nın Rapid Wien takımını da Kadıköy'de aynı skorlarla 1-0 yenmişti. 
     2001-2002 sezonunda Mustafa Denizli yönetiminde ''sıfır'' çeken ''Sarı Kanaryalar'', bu ligdeki 13. maçında 3. galibiyetini Alman hoca Christoph Daum ile yine aynı skorla yaşadı. 
     Bu arada, ''Devler Ligi''nde son galibiyetini Rapid Wien karşısında Jes Högh'ün golüyle alan Fenerbahçe, 7 maç sonra bu kez Pierre van Hooijdonk'un golüyle güldü. 
     Öte yandan, geçen sezon Avrupa kupalarına katılamayan Fenerbahçe, Daum yönetiminde Avrupa arenasında çıktığı ilk maçtan galibiyetle ayrıldı. 
     
     KASASI DOLDU 
     Fenerbahçe, Sparta Prag galibiyetiyle Avrupa Şampiyonlar Ligi'ne iyi bir başlangıç yaparken, aynı zamanda kasasını da doldurdu. 
     UEFA'dan galibiyete verilen 500 bin İsviçre Frangı'nın yanı sıra, saha reklam gelirleri ve gişe hasılatıyla birlikte sarı-lacivertli yöneticilerin yüzü güldü. 
     
     ÇEK TAKIMLARINA KARŞI 2. GALİBİYET 
     Fenerbahçe, Sparta Prag galibiyetiyle, Avrupa kupalarında Çek temsilcilerine karşı 2. galibiyetini aldı. 
     Çek takımlarına karşı daha önce 6 maç yapan sarı-lacivertli takım, sadece 1 kez sahadan galip ayrılabilmişti. Fenerbahçe, 1992 yılında UEFA Kupası 2. turunda Sigma Olomouc karşısındaki 1-0'lık galibiyetin ardından 2. kez Çeklere karşı üstünlük kurdu. 
     Bu arada Sparta Prag, geçen sezon Beşiktaş karşısında olduğu gibi İstanbul'dan yine 1-0'lık yenilgiyle ayrıldı. 
     Öte yandan, maçı izleyenler arasında Beşiktaş'ın eski teknik direktörü Galli John Benjamin Toshack da yer aldı. 
     
     HAKEME TEPKİ 
     Fenerbahçeli taraftarlar, karşılaşmanın Portekizli hakemi Cardoso'ya tepki gösterdi. 
     Servet'i 2. sarı karttan, kırmızı kartla oyun dışı bırakan Portekizli hakem, maç içindeki bazı kararlarıyla da taraftarların öfkesini çekti. 
     -DAUM'UN ÖFKESİ- Servet'in oyundan atılışının ardından gelişen bir pozisyondaki kararı nedeniyle Fenerbahçe Teknik Direktörü Christoph Daum da maçın hakemine tepki gösterdi. 
     4. hakemin uyarısıyla yedek kulübesinin önüne kadar gelen hakem Cardoso'nun, sarı kartına bir şeyler yazdığı görüldü. 
     
</TEXT>
</DOC>
