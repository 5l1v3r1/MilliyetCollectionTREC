<DOC>
<DOCNO> 289993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/dunya/dun02.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Barroso'ya onay 
</HEADLINE>
<TEXT>


GÜVEN ÖZALP Brüksel 


Jose Manuel Durao Barroso başkanlığındaki Avrupa Birliği AB Komisyonu, sonunda Avrupa Parlamentosu'ndan AP onay alabildi. İtalyan üye Rocco Buttiglione nedeniyle Barroso'nun ilk ekibine yeşil ışık yakmayan AP, yapılan değişiklikler sonucunda ikna oldu. Yapılan oylamada Barroso'nun yeni ekibine 449 evet 149 hayır çıkarken, 82 parlamenter çekimser kalmayı tercih etti. Yeni AB Komisyonu pazartesi günü göreve başlıyor. 
Barroso'yla AP arasında yaklaşık 3 hafta süren mücadelenin her iki tarafı da memnun edecek şekilde sona ermesinde yapılan değişiklikler etkili oldu. AP'nin direncini kıran değişikliklerin başında kadınlar ve eşcinsellere yönelik açıklamaları nedeniyle büyük tepki çeken Buttiglione'nin yerine İtalya Dışişleri Bakanı Franco Frattini'nin atanması oluşturdu. 
Barroso'nun yeni ekibinin göreve başlamasıyla Türkiye konusu da Günter Verheugen'den Finlandiya temsilcisi Olli Rehn'in yetki alanına geçecek. 


</TEXT>
</DOC>
