<DOC>
<DOCNO> 297690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur47.html </URL>
<DATE> 2004/12/14/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Yerli malları haftası zehirledi... 
</HEADLINE>
<TEXT>

     Manisa'da bir ilköğretim okulunda Yerli Malı Haftası'nı kutlayan 13 öğrenci yedikleri çeşitli gıda maddelerinden zehirlenerek, hastaneye kaldırıldı. 
     Alınan bilgiye göre, Fatih Ahmet Refik Kitapçıgil İlköğretim Okulu 5 A Sınıfı'nda, Yerli Malı Haftası çerçevesinde evlerinden getirdikleri yiyecek ve içecekleri tüketen öğrencilerden bazılarında karın ağrısı ve yüksek ateş görüldü. 
     Bunun üzerine, öğrenciler ambulansla önce Devlet Hastanesi'ne ardından Moris Şinasi Milletlerarası Çocuk Hastanesi'ne sevk edildiler. 
     ''Zehirlenme'' tanısı konulan 13 öğrenciden 4'üne serum takıldı. Diğer öğrenciler ise ayakta tedavi edildikten sonra taburcu edildi. 
     Hastane Başhekim Yardımcısı Doç. Dr. Selahattin Emre, gazetecilere yaptığı açıklamada, öğrencilerin hayati tehlikesinin bulunmadığını, ancak her türlü ihtimale karşı 4 öğrenciyi gözetim altında tuttuklarını ifade etti. 
     Emre, ''Diğer öğrencilere antibiyotik tedavisi uyguladık, sonra eve gönderdik. Üçer gün istirahat verdik. Evlerden getirilen mayonez, makarna, içli köfte, çiğ köfte, pasta ve sulu gıdaları birarada yiyince, öğrencilerin midesinde şişme olmuş'' diye konuştu. 
     
</TEXT>
</DOC>
