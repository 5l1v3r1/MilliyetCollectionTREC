<DOC>
<DOCNO> 292717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/ekonomi/eko01.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası A hissesi olana YTL uyarısı 
</HEADLINE>
<TEXT>


TARIK YILMAZ 

İMKB Hisse Senetleri Müdür Yardımcısı Atilla Özturan, Yeni Türk Lirası'na YTL geçişle birlikte lot altı işlemlerin borsada işlem görmeyeceğini belirterek "Elinde bin adet bir lot ve katları şeklinde hisse senedi olmayanlar yeni yıla girmeden hisse sayılarını bir lota tamamlasın ya da hisseyi elden çıkarsın" diyerek uyardı. 
Mevcut sistemde bir lotun bin adet hisse senedinden oluştuğunu belirten Özturan, yeni yılla birlikte bir adet hissenin 1 YTL nominal değerli hisse olacağını hatırlattı. YTL'ye geçişle birlikte borsada bir lot ve katları şeklinde işlem yapılacağını hatırlatan Özturan, lotaltı işlemlerin borsada işlem görmeyeceğini lot altı satışları ise borsa dışında beş aracı kurumun yaptığını kaydetti. 
2.5 lot hissesi olan bir kişinin iki lotunu borsada alıp satabileceğini dile getiren Özturan, kişinin ya bu hisseyi bir lota bin adet tamamlamasını ya da elindeki küsuratları satmasını söyledi. Lot işlemi olmasına karşın Petrokent Turizm ve İş Bankası A hisse senedinde yeni dönemde sorun yaşanabileceğini dile getiren Özturan bu sorunu şöyle açıkladı 
"İş Bankası A 'nın bir adetinin fiyatı 18 milyon lira. Hissenin fiyatı çok yüksek olduğundan burada 1 lot 100 adet hisseden oluşuyor. Yeni dönemde 1 lot yani bin adetlik nominal değerli hisse 1 YTL olacağından İş Bankası A'dan elinde 9 lot 900 adet olanlar borsada alıp satamayacak. Çünkü elindeki hisseler bir lotun altında kalıyor. YTL'ye geçişle birlikte borsada alıp satmak istiyorlarsa ellerindeki hisseleri ya bin adete tamamlayacak ya da elinden çıkaracak." 
Petrokent'te ise hisse kupürlerinin 30 adet ve katları şeklinde hazırlandığını elinde 33 kupür bulanan birinin elinde 990 adet hisse senedi olduğunu belirten Özturan, burada da bin ve katları şeklinde değiştirilmesi konusunda uyardı. 


</TEXT>
</DOC>
