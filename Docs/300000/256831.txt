<DOC>
<DOCNO> 256831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy11.html </URL>
<DATE> 2004/07/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ABD Dışişleri Bakanlığı yetkilisi Kennedy, Dışişleri Bakanlığı'nda... 
</HEADLINE>
<TEXT>

     ABD Dışişleri Bakanlığı'nın Avrupa ve Avrasya islerinden sorumlu Bakan Yardımcısı vekili Laura Kennedy, Dışişleri Bakanlığı'nda Müsteşar Yardımcısı Büyükelçi Ali Tuygan ile bir araya geldi. 
     Görüşmeden sonra kısa bir açıklama yapan Kennedy, Tuygan ile başta Irak olmak üzere, Kıbrıs, Kafkaslar ve Orta Asya konularında görüş alışverişinde bulunduklarını söyledi. 
     Türkiye'de bulunmaktan ve Türk diplomatlarla mesai yapacak olmaktan duyduğu memnuniyeti ifade eden Kennedy, Türkiye için özel önemi olan konularda Türk yetkilileriyle çalışacaklarını kaydetti. 
     Türkiye'de 1990'ların başında görev yaptığını ve en son 1996'da Türkiye'ye geldiğini hatırlatan Kennedy, Türkiye'nin NATO zirvesine başarıyla ev sahipliği yaptığını belirtti. 
     Kennedy, Ankara temaslarının ardından yarın Atina'ya, oradan da Kıbrıs Rum kesimi ve KKTC yetkilileriyle görüşmek üzere adaya geçecek. Kennedy, adada yapacağı temaslarda, Washington'un KKTC'ye yapmayı planladığı ekonomik yardımın ayrıntılarını görüşecek. 
     Washington yönetimi, KKTC'nin ekonomik gelişmesine katkı amacıyla bu yıl 30,5 milyon dolar tutarında yardım verileceğini duyurmuştu. 
     Daha önce aynı görevi üstlenen Lynn Pascoe'nun yerine getirilen Kennedy'nin sorumluluk alanı içinde Kıbrıs da bulunuyor. 
     
</TEXT>
</DOC>
