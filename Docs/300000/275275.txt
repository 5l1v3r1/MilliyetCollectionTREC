<DOC>
<DOCNO> 275275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun43.html </URL>
<DATE> 2004/09/27/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Fransa'da Türkiye'nin AB üyeliğinin referanduma açılmasını düşünüyor 
</HEADLINE>
<TEXT>

     Fransa'da iktidardaki Halk Hareketi Birliği'nin UMP Sözcüsü Valerie Pecresse, ''UMP'nin, Türkiye'nin üyeliği için referandum yapılması konusunu, Fransa'da tartışmaya açması gerektiğini'' söyledi. 
     UMP'nin haftalık basın toplantısında konuşan Pecresse, ''AB anayasasının referandumla kabulüne kadar, Türkiye'nin üyeliğinin referandumla gerçekleşmesinin de tartışılması gerektiğini'' ileri sürdü. 
     UMP Sözcüsü, ''İki konu birbiriyle bağlantılı olmasa bile, AB anayasasıyla ilgili tartışmada, Avrupa'nın sınırları çok önemli bir konu'' dedi. 
     ''UMP içinde anayasayla ilgili bir tartışman olduğunu ve bu tartışma sonucunda referandumda ''evet'' denilmesine karar verildiğini hatırlatan'' sözcü, ''Türkiye konusunu da tartıştık ve buna ''hayır'' yanıtı verdik. Türkiye'nin AB üyeliği için Fransa'da referanduma mı gitmek gerekir şu anda partinin bu konuda resmi tavrı yok, ancak parti bu konuyu da tartışmaya açmalı'' diye konuştu. 
     Cumhurbaşkanı Jacques Chirac'ın Türkiye'nin üyeliğini desteklediğini, ancak UMP'nin buna karşı çıktığını hatırlatan sözcü, bu tezatlıkla yüzleşmek gerekir'' dedi. 
     UMP'de Alain Juppe'den boşalan başkanlık koltuğuna kasım ayında oturmasına kesin gözüyle bakılan Maliye ve Ekonomi Bakanı Nicolas Sarkozy'nin de Türkiye'nin üyeliği konusunda referandum istediğine dikkati çeken sözcü, Sarkozy'nin liderliğe seçilmesinden sonra bu konuyu parti organlarında tartışmaya açmasının beklendiğini ifade etti. 
     Dışişleri Bakanı Michel Barnier, bugün basına yaptığı açıklamada, Fransa'da Türkiye konusunda bir referandum yapılmasını desteklediğini belirtmiş, ancak bunun tam üyelik müzakereleri bittikten sonra gerçekleşebileceğini söylemişti. 
     
</TEXT>
</DOC>
