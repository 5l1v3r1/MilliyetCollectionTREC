<DOC>
<DOCNO> 256015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/ekonomi/eko05.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelebek gençlere uçacak 
</HEADLINE>
<TEXT>


Hedef kitlesine gençleri de ekleyen Kelebek Mobilya, çizgisini yenilediği uygun fiyatlı ürünleriyle atağa hazırlanıyor 

EKONOMİ SERVİSİ 

Yaptırdıkları araştırmada gençlerin, ürünlerini "yaşlı bulduğunun" belirlendiğini açıklayan Kelebek Mobilya Genel Müdürü Nejat Çetin, "Ekonomik fiyatlı, trendy, kaliteli ürünler ile gençlere hitap edeceğiz. Müşterilerimiz artık gençler olacak" dedi. 
Şirkette geçen yılın başında bir yönetim değişikliği olduğunu hatırlatan Çetin, bunun ardından değişim projesi başlattıklarını da ifade etti. Kelebek Mobilya'nın yılın ilk altı ayında ihracatının toplam içerisindeki payının yüzde 18.7 olduğunu belirten Çetin, hedeflerinin yüzde 20'ye ulaşmak olduğunu belirtti. Özellikle Avrupa'ya ihracatı artırmak istediklerini kaydeden Çetin, şunları söyledi 
"Almanya, İngiltere, Fransa gibi ülkelerde mobilyanın ortalama kullanma süresi dört beş yıl. Koltukta bu süre iki buçuk üç yıla inerken, mutfakta sekiz yıla kadar uzayabilir. Türkiye'de ise kullanma süreleri hayli yüksek. Mobilyaların ortalama kullanma süresinin 11 - 12 yıl olduğu Türkiye'de, mutfak için bu süre 18 yıla kadar çıkabiliyor." 


</TEXT>
</DOC>
