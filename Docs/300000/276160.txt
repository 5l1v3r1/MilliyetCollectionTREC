<DOC>
<DOCNO> 276160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun20.html </URL>
<DATE> 2004/09/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fransa, Türkiye'nin AB üyeliğini tartışıyor... 
</HEADLINE>
<TEXT>

     Rahmi Gündüz AA 

Fransa'da Yeşiller Partisi, AB'nin Türkiye ile tam üyelik müzakerelerini geciktirmeden başlaması çağrısında bulundu. 
     Parti sözcüsü Anne Souyris, ''Türkiye'nin AB üyeliği süreci en kısa zamanda başlatılsın. Eğer medeniyetler çatışmasını durdurmak istiyorsak, Türkiye'yi AB ile bütünleştirmek gerekir'' dedi. 
     ''Türkiye'de hükümetin önemli reformlar gerçekleştirdiğini'' ifade eden sözcü, ''Türkiye'nin AB üyeliğini reddetmek, sadece Müslüman ve Hıristiyan ülkeler arasındaki uçurumu büyütür'' dedi. 
     Sözcü, sadece Türkiye için Fransa'da referandum yapılmasına karşı çıktı ve üye ülkelerin bu konuda kendi içlerinde istişarelere gitmelerinin yeterli olabileceğini söyledi. 
     
     UDF İKTİDAR HALKI YANILTIYOR 

     Fransa Demokrasi Birliği UDF lideri François Bayrou, Türkiye'nin üyeliği hakkında referandumu gündeme getiren iktidardaki Halk Hareketi Birliği'ni UMP , ''seçmenleri yanıltmakla'' suçladı. 
     Liberal eğilimli UDF'nin Genel Başkanı Bayrou, Le Monde gazetesine yaptığı açıklamada, ''Müzakerelerin başlamasının ardından, 10 yıl sonra referandum düzenleneceğini açıklamak bir aldatmacadır'' dedi. 
     İktidar partisinin ''referandum önerisinin seçmenleri yanıltmak için ortaya atıldığını'' savunan Bayrou, ''Tam üyelik müzakereleri başladığı takdirde, bu süreç artık geri döndürülemez'' diye konuştu. 
     Türkiye'nin AB üyeliğine karşı görüşleriyle bilinen Bayrou, Türkiye için tam üyelik yerine ''ayrıcalıklı ortaklık'' önerilerine katılıyor. 
     
     Le Monde Referandum sorun yaratır 

     Fransa'da yayınlanan Le Monde gazetesi, ''AB'ye bundan böyle yeni üye olacak ülkeler için sistemli bir biçimde Fransa'da referanduma gidilmesinin Anayasa Mahkemesi'nde sorun yaratabileceği'' uyarısında bulundu. 
     Fransa'da konuyla ilgili son günlerde ortaya çıkan tartışmaya sayfalarında geniş yer veren Le Monde, Başbakanlık yetkililerine atıfta bulunarak, yeni üyeler için sistemli biçimde referanduma gidilmesi konusunda Anayasa Mahkemesi'ne danışılacağını duyurdu. 
     Le Monde, Anayasa Mahkemesi'nin olumsuz yanıt vermesi halinde, konunun Cumhurbaşkanı Jacques Chirac'ın inisiyatifine kalacağını bildirdi. 
     Başbakan Jean-Pierre Raffarin ile Maliye ve Ekonomi Bakanı Nicolas Sarkozy, bu hafta içinde yaptıkları açıklamalarda, Türkiye'nin AB üyeliği konusunda Fransa'da referanduma gidilmesi gerektiğini savunmuşlardı. 
     Konuyla ilgili tartışmalara açıklık getiren Dışişleri Bakanı Michel Barnier ise AB'nin Türkiye ile tam üyelik müzakerelerini tamamladıktan sonra ancak bir referandum düzenlenebileceğine dikkati çekmişti. 
     
</TEXT>
</DOC>
