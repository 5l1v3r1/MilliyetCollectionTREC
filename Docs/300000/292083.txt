<DOC>
<DOCNO> 292083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo10.html </URL>
<DATE> 2004/11/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Basketboldaki harem- selamlık uygulama voleybolda bitti 
</HEADLINE>
<TEXT>

     Turgay İPEK DHA 

ERZURUM'da liselerarası basketbol maçında seyirciye, güvenlik gerekçesiyle harem- selamlık uygulanması eleştiri alınca voleybol maçlarında kız- erkek öğrenciler aynı tribünde oturdu. 
     Geçen hafta oynanan Mehmet Akif Ersoy ile Anadolu Liseleri erkekleri arasındaki basketbol final maçında kız öğrenciler üst, erkek öğrenciler alt kattaki tribünlere oturmuştu. Güvenlik' gerekçesiyle alındığı belirtilen erkekler maçındaki karar, eleştirilere neden oldu. Final maçındaki harem-selamlık uygulamasına tepki gösteren öğretmen ve öğrenciler, bunu çağdışı bulduklarını söyledi. 
     Milli Eğitim Müdürlüğü'nce düzenlenen ve bu hafta başlayan liselerarası voleybol il birinciliğinde harem- selamlık uygulamasına son verildi. Kız ve erkek takımların mücadele ettiği karşılaşmaları, seyirciler karışık oturarak izledi. 
     Voleybol şampiyonasında seyircilerin karışık oturmasıyla ilgili Gençlik ve Spor İl Müdürü Fatih Çintımar, "Bizim görevimiz turnuva nedeniyle salonu Milli Eğitim Müdürlüğü'ne tahsis etmektir. Öğrencilerin tribünlerde nasıl oturacaklarına biz karışmayız. Zaten sporda harem-selamlık olamaz'' dedi. 
     
</TEXT>
</DOC>
