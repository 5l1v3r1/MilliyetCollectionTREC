<DOC>
<DOCNO> 260548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo08.html </URL>
<DATE> 2004/08/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şampiyonluğun anahtarı derbi maçlar... 
</HEADLINE>
<TEXT>

     Birinci Süper Futbol Ligi'nde 2004-05 sezonunun başlamasına 2 gün kalırken, derbi maçlar, özellikle son yıllarda şampiyonluğun belirlenmesinde adeta anahtar rolü üstlenmeye başladı. 
     Birinci Futbol Ligi'nin 46 yıllık tarihinde şampiyonluk yaşayan 4 takım olan Beşiktaş, Fenerbahçe, Galatasaray ve Trabzonspor'un birbirleriyle yaptıkları maçlar baz alınarak yapılan değerlendirmede, son 5 sezonda derbilerde en çok puan toplayan takımlar, lig bitiminde de şampiyonluğa ulaştı. 
     1999-2000 sezonunda Galatasaray, 2000-2001 sezonunda Fenerbahçe, 2001-2002 sezonunda yine Galatasaray, 2002-2003 sezonunda Beşiktaş ve son olarak da geçen sezon Fenerbahçe, derbilerden en fazla puanı çıkararak, sezon sonunda ipi en önde göğüslemeyi başardı. 
     
     GENELDE BAŞARI ORANI 
     AA muhabirinin Birinci Futbol Ligi'nin 46 sezonunu kapsayan araştırmasına göre, geride kalan sezonlarda ''Derbi Kralları'' ile diğer takımlardan en çok puan toplayan ekipler birbirlerine yakın oranda şampiyonluk yaşadı. 
     Ligin 24 sezonunda derbi maçlarda en çok puan toplayan takımlar, 22'sinde ise, derbilerde başarılı olamayan, ancak diğer maçlarda daha çok puan toplayan ekipler mutlu sona ulaştı. 
     Lig tarihindeki 46 sezonun 7'sinde ''Derbi Krallığı'', birden fazla takım arasında paylaşılırken, 39 kez kürsüye takımlar tek başına çıktı. 
     
     FENERBAHÇE ''DERBİ KRALI'' 
     Ligde 15. şampiyonluğuna ulaşan Fenerbahçe, 47. sezonuna girecek lig tarihinde en fazla ''Derbi Kralı'' unvanını alan takım oldu. 
     Sarı-lacivertliler, 13 kez tek başlarına, 4 kez de ezeli rakipleriyle ortaklaşa bu unvanı kazandı. 
     Ligde 15 şampiyonluk yaşayan diğer ekip Galatasaray ise, 46 sezonun 9'unda tek başına, 4'ünde ise ortaklaşa ''Derbi Kralı'' oldu. 
     10 şampiyonluğu bulunan Beşiktaş, 12 kez tek başına, 2 kez ortaklaşa, 6 kez şampiyon olan Trabzonspor ise 5 kez tek başına, 5 kez de ortaklaşa zirveye çıktı. 
     
     YENİ SEZONUN DERBİLERİ 
     Birinci Süper Futbol Ligi'nde 2004-2005 sezonunun ilk derbi maçı 6. haftada Beşiktaş ile Galatasaray arasında yapılacak. 
     Ligin 11. haftasında Beşiktaş-Fenerbahçe, 16. haftasında ise Galatasaray-Fenerbahçe derbileri oynanacak. 
     Bu arada, 8. haftada Trabzonspor-Beşiktaş, 10. haftada Trabzonspor-Galatasaray, 13. haftada da Trabzonspor-Fenerbahçe karşılaşmaları yapılacak. 
     Not Haberde Trabzonspor, ligde şampiyonluklar elde ettiği için Beşiktaş, Fenerbahçe ve Galatasaray ile yaptığı maçlar derbi statüsünde değerlendirilmiştir. Ayrıca, bir sezonda takımların kendi aralarında yaptıkları maçlarda eşit sayıda puan toplaması durumda, ''derbi kralı'' unvanı bu ekipler arasında paylaştırılmıştır. 
     
</TEXT>
</DOC>
