<DOC>
<DOCNO> 282062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/spor/spo05.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Binbir gece masalı' 
</HEADLINE>
<TEXT>


Fransız basını, 3-1'lik Fenerbahçe galibiyetinin Lyon'a unutulmaz bir gece yaşattığını yazdı 


'Lyon pupa yelken' 
ŞAMPİYONLAR Ligi'nde Olympique Lyon'un Fenerbahçe karşısında aldığı galibiyet Fransız basınında geniş yer buldu. Spor gazetesi L'Equipe, "Lyon pupa yelken gidiyor" başlığıyla verdiği haberinde, Bordo - Mavili ekibin gruptan çıkmak için büyük bir avantaj sağladığını yazdı. Haberde, Brezilyalı Juninho'nun ilk golü atarak, maçın kilidini açtığı ifade edildi. 

Rüştü'ye tam not 
L'EQUIPE, "Türk gibi güçlü" deyimine de atıfta bulanarak "Lyon gibi güçlü'' başlığıyla verdiği başka bir haberde ise Fransız takımının rahat bir galibiyetle evine döndüğünün altını çizdi. Gazete, Fenerbahçe'de en iyi oyuncu olarak kaleci Rüştü'yü gösterirken, Van Hooijdonk ile birlikte forvetin de Lyon savunması karşısında etkisiz kaldığı vurgulandı. 

'Boğaziçi üzerinde' 
LIBERATION "Lyon Boğaziçi üzerinde güzel ve güçlü" başlığını atarken, Le Figaro gazetesi ise bu yıl ligde hiç yenilmeyen Fransız ekibinin aldığı galibiyetle grubun ilk üç maçını lider olarak tamamladığını hatırlattı. "Lyon için binbir gece masalı" başlığıyla verilen haberde Bordo Mavililer'in iki galibiyetini de deplasmanda almasına dikkat çekildi. 


</TEXT>
</DOC>
