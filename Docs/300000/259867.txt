<DOC>
<DOCNO> 259867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/spo04.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın Mert ısrarı 
</HEADLINE>
<TEXT>


Trabzonspor Teknik Direktörü, daha önce Tolga ile uyumlu bir ikili oluşturan Mert Korkmaz için Malatyaspor'a baskısını sürdürüyor 

M. ALİ SABUNCU 


Defansa takviye arayışı 
SAVUNMASINI sağlam tutmak isteyen Trabzonspor, Malatyaspor'dan Mert ve Denizlispor'dan Özgür için bastırıyor. Teknik Direktörü Ziya Doğan, Mert konusundaki ısrarını sürdürüyor. Malatyaspor'u çalıştırdığı dönemde Tolga ile iyi bir ikili oluşturan Mert'in transferini isteyen tecrübeli hoca, Sarı - Kırmızılı yöneticilerden indirim talep etti. 

Özgür'e takas önerisi 
TRABZON, kiralık verilmesi yönünde karar alınan İbrahim Ege'yi Denizlispor'a önerdi. Yönetimin bu oyuncuyu Özgür ile takasta kullanma teklifine Denizli sıcak bakmıyor. İbrahim ise "Gideceğim kulübü bana kimse sormuyor. Menajerim bazı kulüplerle görüşüyor" dedi. 

37. yıl onuru 

TRABZONSPOR'un 37. kuruluş yıldönümü, dün tesislerde yapılan sade bir kokteyle kutlandı. Başkan Atay Aktuğ, "Umarım bütün Trabzon, Trabzonspor bayrağı altında kenetlenir ve hedeflerimize ulaşırız" dedi. Kutlama sırasında yapımına eski başkanlarından Mehmet Ali Yılmaz döneminde başlanan kulüp idare binası da hizmete açıldı. 


</TEXT>
</DOC>
