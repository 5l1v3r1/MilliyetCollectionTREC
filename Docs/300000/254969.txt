<DOC>
<DOCNO> 254969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/siyaset/siy02.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Görüş'e bir darbe daha 
</HEADLINE>
<TEXT>


Stuttgart Mahkemesi, 87 bin üyeli İGMG'nin itirazlarını 3 yıl sonra reddederken, Anayasayı Koruma Teşkilatları'nın raporlarının gerçeği yansıttığını açıkladı 

ŞENOL ÇALABAKAN Milliyet 


Baden - Württemberg Eyaleti İdari Mahkemesi, Anayasayı Koruma Teşkilatları'nın hazırladığı raporda demokratik ve laik düzene karşı olmakla suçlanan Milli Görüş'ün itirazını reddetti. 
Stuttgart'taki İdari Mahkeme, Baden - Württemberg ve Bavyera Anayasayı Koruma Teşkilatları tarafından 2001'de hazırlanan raporda "Milli Görüş, Türkiye ve Almanya'daki demokratik ve laik sisteme karşı mücadele ediyor" ifadelerinin gerçeği yansıttığını belirterek, İslam Toplumu Milli Görüş'ün İGMG davasını geri çevirdi. Mahkeme gerekçeli kararında, iki teşkilatın hazırladığı raporun, İGMG yetkilileri ve misafir konuşmacıların internette yayımlanan demeçlerini dayanak aldığını belirtti. Kararda ayrıca, İGMG'nin 11 Eylül terör saldırılarından sonra internetteki sayfaları kaldırdığına da dikkat çekildi. 
Geçen cuma yapılan duruşmada, İGMG eski Genel Başkanı ve Necmettin Erbakan'ın yeğeni Mehmet Sabri Erbakan da şahit olarak ifade verdi. Erbakan, laik ve demokratik düzene karşı beyanlarda bulunduğu iddialarını reddetti. 
İGMG Genel Sekreteri Oğuz Üçüncü, mahkemenin kararını şöyle değerlendirdi 
"Hızlı görülmesi gereken dava neredeyse 3 yıl sürdü. Sunduğumuz deliller ve şahitlerimizin ifadeleri, 'aradan 3 yıl geçti, iyi hatırlayamazlar' diye dikkate alınmadı. Bir nevi haklarımıza tecavüz edildi. Alınan kararı siyasi olarak değerlendiriyorum." 



</TEXT>
</DOC>
