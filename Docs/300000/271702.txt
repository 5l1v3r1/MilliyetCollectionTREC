<DOC>
<DOCNO> 271702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy11.html </URL>
<DATE> 2004/09/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
ABD Büyükelçiliği, Gül'ün sözleri için açıklama isteyecek 
</HEADLINE>
<TEXT>

     Dışişleri Bakanı Abdullah Gül'ün, Telafer'deki gelişmelere tepki olarak Irak'ta ABD ile işbirliğini sona erdirebilecekleri uyarısının yankıları sürerken ABD Büyükelçiliği'nin Dışişleri Bakanlığı'ndan Gül'ün beyanına "açıklık" getirilmesini isteyeceği bildirildi. 
     ANK Ajansı'nın haberine göre bir ABD yetkilisi, Gül'ün açıklamalarını duymadıklarını, basından gördüklerini belirterek "bu nedenle ilk olarak bugün Dışişleri Bakanlığı ile temasa geçerek açıklama ve niyeti konusunda açıklık getirilmesini isteyeceğiz" dedi. 
     Aynı yetkili "dün bütün gün Telafer'de işbirliğinin sağlanması için Türkler ve Irak'taki ABD'li makamları ile çalışarak geçirdik. İşbirliğinin, Türkiye, Irak ve ABD için iyi bir şey olacağını düşünüyoruz" şeklinde konuştu. 

     
</TEXT>
</DOC>
