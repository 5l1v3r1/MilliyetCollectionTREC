<DOC>
<DOCNO> 280064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy08.html </URL>
<DATE> 2004/10/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tabela partileri kurtuldu... 
</HEADLINE>
<TEXT>

     Anayasa Mahkemesi, 7 partinin seçime girmedikleri gerekçesiyle kapatılması talebini reddetti. 
     Anayasa Mahkemesi toplandı. Anayasa Mahkemesi Başkanı Mustafa Bumin, toplantıdan sonra gazetecilere yaptığı açıklamada, 7 partinin kapatılması istemini, Siyasi Partiler Yasası'nın 105'inci maddesinin iptal edilmesi nedeniyle başvuruyu reddettiklerini bildirdi. Bumin, Yargıtay Cumhuriyet Başsavcılığı'nın mütaalasının da bu yönde olduğunu anımsattı. Siyasi Partiler Yasası'nın 105'inci maddesi iptal edilirken, iptal kararının yürürlüğe gireceği süre içinde TBMM'nin bir düzenleme yapması gerektiğini kararlarında belirttiklerini söyleyen Bumin, buna rağmen Meclis'in bu yönde düzenleme yapmadığını ve partilere yönelik herhangi bir yaptırımın olmayacağını kaydetti. 
     Dönemin Yargıtay Cumhuriyet Başsavcısı Sabih Kanadoğlu, Adalet Partisi, Türkiye Adalet Partisi, Büyük Adalet Partisi, Türkiye Özürlüsüyle Mutludur Partisi, Anayol Partisi, Türkiye Sosyal İşçi Partisi ve Devrimci Sosyalist İşçi Partisi'nin iki seçim üst üste seçime katılmadıkları gerekçesiyle kapatılmaları için 18 Mart 2003 tarihinde Anayasa Mahkemesi'ne başvurmuştu. Anayasa Mahkemesi ise Siyasi Partiler Yasası'nın partilerin seçime girmemesi durumunda kapatılmasını öngören 105'inci maddesini 1 Nisan 2003 tarihinde iptal etmişti. İptal kararı ise 22 Temmuz 
     2004 tarihinde yürürlüğe girmişti. 
     
</TEXT>
</DOC>
