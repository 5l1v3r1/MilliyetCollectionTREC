<DOC>
<DOCNO> 285341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun10.html </URL>
<DATE> 2004/11/02/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bush, 'endişeli değilim' mesajı veriyor 
</HEADLINE>
<TEXT>

     ABD Başkanı George W. Bush, bir dönem daha Beyaz Saray'da kalıp kalamayacağını bugün yapılacak başkanlık seçimiyle öğrenmeyi beklerken, ''endişeli değilim'' mesajı veriyor. 
     Bush'un seçim kampanyası çalışanları ve yardımcıları, ABD Başkanı'nın keyfi yerinde olduğu zaman çocuksu espriler yaptığına ve coşkulu bir sabırsızlık gösterdiğine dikkat çekiyor. 
     Son birkaç günde ülkeyi baştan başa gezen Bush, halkın kendisi hakkındaki yargısının ne olduğunu beklerken, seyahatlerinde kullandığı Air Force One başkanlık uçağında ilginç sahnelere de neden oluyor. 
     Amerikan basınındaki haberlere göre, Bush Cumartesi günü yine Air Force One'da seyahat ederken, yardımcılarının bulunduğu kabine yakın bir yerde kollarını, elinde kılıç olan bir samuray gibi sağa sola sallıyordu. 
     Bush'un, yardımcılarını güldürdüğü ve şaşırttığı, ancak bu hareketiyle önemli seçim kampanyasının son günlerinde, seçim sonucuna ilişkin kendine güveninin tam olduğuna da işaret ettiği değerlendirmesi yapılıyor. 
     Yardımcılarına göre Bush, seçim kampanyasından çok büyük zevk alıyor. Bush'un eşi First Lady Laura Bush da ''Seçim kampanyası için elimizden geleni yaptık. George da ben de yapacağımız her şeyi yapmış olmanın huzuru içindeyiz'' diyerek, güven mesajı veriyor. 
     
</TEXT>
</DOC>
