<DOC>
<DOCNO> 270205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas11.html </URL>
<DATE> 2004/09/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Türkiye'nin yüzde 2.1'i Akdeniz Anemisi taşıyıcısı... 
</HEADLINE>
<TEXT>

     Sağlık Bakanı Recep Akdağ, Türkiye'de yaklaşık 1 milyon 300 bin Akdeniz Anemisi talasemi taşıyıcısı ve 4 bin 500 talasemi hastası bulunduğunu bildirdi. 
     Akdağ, yaptığı yazılı açıklamada, Sağlık Bakanlığı'nca başlatılan ''Kalıtsal Kan Hastalıkları Kontrol Programı''nın başarıyla sürdüğünü, program kapsamında, toplumun, kalıtsal kan hastalıkları konusunda bilgilenmesi, genetik rehberlik ve tarama hizmetlerinin sunumunun yer aldığını kaydetti. 
     Kalıtsal bir kan hastalığı olan talaseminin, Türkiye'de görülme sıklığının yüksek olduğunu vurgulayan Akdağ, Türkiye'de yaklaşık 1 milyon 300 bin taşıyıcı ve 4 bin 500 talasemi hastasının yaşamını sürdürdüğünü bildirdi. 
     Bu rakamlara göre, Türkiye nüfusunun yüzde 2.1'inin talasemi taşıyıcısı olduğunu kaydeden Akdağ, bu oranın, bazı bölgelerde yüzde 13'lere kadar çıktığını, her yıl, yüzlerce talasemi hastası çocuğun dünyaya geldiğini ifade etti. 
     Recep Akdağ, söz konusu program kapsamında, kalıtsal kan hastalıklarıyla etkin mücadeleyi hedeflediklerini anlattı. 
     Türkiye'de sık görülen talasemi hastalığı ile mücadelede, evlenecek çiftlerin evlilik öncesi yaptıracakları testlerin önemli olduğunu kaydeden Akdağ, bu testlerin, hastalığın erken dönemde saptanarak önlenebilmesini sağladığını anlattı. 
     Akdağ, talasemi ve diğer tüm kalıtsal kan hastalıklarının tedavisinin güç ve pahalı olduğunu belirtti. Bu hastalıkta aileler ve çocukları için zorlu bir tedavi sürecinin söz konusu olduğunu ifade eden Akdağ, bu nedenle, yapılacak testler sonucunda, hastalığın erken dönemde tespitinin hayati önem taşıdığını vurguladı. 
     
</TEXT>
</DOC>
