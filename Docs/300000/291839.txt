<DOC>
<DOCNO> 291839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur37.html </URL>
<DATE> 2004/11/24/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bitlis'e 4 gündür elektrik verilemiyor... 
</HEADLINE>
<TEXT>

     Kötü hava koşulları ve etkili kar yağışı nedeniyle elektrik direklerinin devrildiği Bitlis'e 4 gündür elektrik verilemiyor. 
     TEDAŞ Müessese Şefi Kazım Topçu, AA muhabirine yaptığı açıklamada, 4 gün önce rüzgar ve kar yağışı nedeniyle kentteki bazı elektrik direklerinin devrildiğini söyledi. 
     Bazı trafolarda arızalar meydana geldiğini ve elektrik tellerinin koptuğunu ifade eden Topçu, arızanın giderilmesi için 7-8 ekibin çalışmalarını sürdürdüğünü bildirdi. 
     Köy Hizmetleri İl Müdürü Yalçın Sözbilici de kar yağışı nedeniyle 209 köy ve mezra yolunun ulaşıma kapandığını kaydetti. Kapanan yolların açılması 10 ayrı ekibin 13 greyder, 10 dozer, 10 kamyon, 6 yükleyici ve 3 rotatif ile çalışmaları aralıksız sürdürdüklerini ifade eden Sözbilici, önceliği TEDAŞ'ın devrilmiş direklerinin bulunduğu yollara verdiklerini söyledi. 
     Kentteki vatandaşlar ve işyeri sahipleri ise elektrik kesintisi nedeniyle 4 gündür mağdur olduklarını ifade ederek, arızanın bir an önce giderilmesini istediler. 
     
     OKULLAR 2 GÜNDÜR KAPALI 
     Elektrik kesintisi nedeniyle il merkezindeki okullarda da 2 gündür eğitim ve öğretim yapılamıyor. 
     Yetkililer, kalorifer sistemlerinin elektrikle çalıştığını belirterek, il merkezindeki okullarda ısınma problemi yaşandığını bu nedenle dün ve bugün eğitime ara verildiğini kaydettiler. 
     
</TEXT>
</DOC>
