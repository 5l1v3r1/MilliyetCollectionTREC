<DOC>
<DOCNO> 262138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo41.html </URL>
<DATE> 2004/08/10/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Basketbol... "Nevriye Yılmaz, WNBA'e gitmeyi çoktan hak etti" 
</HEADLINE>
<TEXT>

     A Milli Bayan Basketbol Takımı oyuncularından Nevriye Yılmaz'ın WNBA ekiplerinden Sacramento Monarchs'a transfer olmasının yankıları sürüyor. 
     Milli Takım Menajeri Mihriban Oğuz ve antrenör Cem Akdağ, bu transferle ilgili Basketbol Federasyonu'nun resmi internet sitesine görüşlerini açıkladılar. 
     Nevriye Yılmaz'ın yeniden WNBA'de mücadele edecek olmasının Türk bayan basketbolu adına çok sevindirici bir haber olduğunu vurgulayan menajer Mihriban Oğuz, ''Bu yaz düzenlediğimiz her iki kamp çalışmasında gösterdiği performanstan çok memnun kaldık. Avrupa'da elde etmiş olduğu tecrübeleri arkadaşları ile paylaşarak takımımıza çok önemli katkılarda bulundu. Sporcu kimliği ile WNBA'e gitmeyi çoktan hak ettiğini düşünüyorum. Önümüzdeki sene 2005 Avrupa Şampiyonası öncesi kampımıza geldiğinde WNBA tecrübelerini takımımıza yansıtacağına eminim'' dedi. 
     Bayan Basketbol Milli Takım Antrenörü Cem Akdağ ise Nevriye Yılmaz'ın transferini büyük memnuniyetle karşıladığını belirterek, şöyle devam etti 
     ''Daha önce defalarca söylediğim gibi Nevriye ve 3-4 oyuncumuz WNBA'da rahatlıkla oynayacak kapasitedeler. Ancak kulüplerimiz Avrupa Ligi'nde mücadele etmediği için bu oyuncularımız kendilerini gösterme şansına sahip olamıyorlar. Milli takımımız programı gereği Avrupa'nın önemli takımları ile oynamaya başladığından beri Avrupa ve WNBA scoutları istatistik , oyuncularımızı yakından izlemeye başladılar. Önümüzdeki yıl WNBA'da oynayan bayan oyuncularımızın sayısının artacağına eminim.'' Nevriye'nin bu yıl 3. etap milli takım hazırlıklarına katılmayacak olması konusunda ise Akdağ, ''Bizim hedef turnuvamız 2005 Eylül ayında oynayacağımız Avrupa Şampiyonası. Geçen 18 gün içinde yaptığımız 8 maçın 6'sını kazanırken, Nevriye ile birlikte neler yapabileceğimizi gördük. Bu maçlar sırasında tüm uzun pozisyonundaki oyuncularımızın oynama süreleri birbirine çok yakındı. Şimdi Nevriye'den boşalan yeri doldurmak için çalışmalar yapacağız. Bu da bir bakıma geçtiğimiz yıl yaptığımız çalışmaların temelini oluşturan oyuncu yelpazemizi geniş tutmak geleneğini de devam ettirmek olacak'' dedi. 
     
</TEXT>
</DOC>
