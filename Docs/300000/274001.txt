<DOC>
<DOCNO> 274001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo09.html </URL>
<DATE> 2004/09/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ziya Doğan Benim oyuncularım makine değil 
</HEADLINE>
<TEXT>

     Trabzonspor Teknik Direktörü Ziya Doğan, Trabzonspor'un çok iyi yolda olduğunu söyledi. 
     Ziya Doğan, kulüp binasında düzenlediği basın toplantısında, Trabzonspor'un Gaziantepspor karşısında baskılı bir oyun ortaya koyduğunu belirterek, ''Türkiye liglerinin en iyi kadrolarından birine sahip olan Gaziantepspor karşısında çok etkili oynadık. Trabzonspor çok iyi yolda. Takımla ilgili beklentiler fazla. Bunun için kaybedilen puanlar çok fazla büyütülüyor'' dedi. 
     Ligin 6. haftasında bordo-mavili futbolcuların 13 maç yaptığını hatırlatan Doğan, ''Benim oyuncularım makine değil. Onları önce insan olarak değerlendirmek lazım. Fakat ben şu ana kadar onlarda en ufak bir düşüş görmedim'' diye konuştu. 
     Trabzonspor'un rakipleriyle eşit koşullarda olmasa bile onlardan daha iyi futbol oynadığını savunan Doğan, takımın takdir edilmesi gerektiğini bildirdi. 
     Doğan, ligin uzun bir maraton olduğunu, bu maratonda yenildikleri veya puan yitirdikleri maçların olacağını ama önemli olanın ligin bitimi olduğunu kaydetti. 
     Doğan, Gaziantepspor maçında Tolga ile yaşadığı iddia edilen soruna da değinerek, ''Benim adım Ziya Doğan. Bana forma atan oyuncumun benim yanımda olma ihtimali yok. Bu tür söylemlerle Trabzonspor'a zarar veriyoruz. Bu takıma destek olmamız lazım'' dedi. 
     Doğan, Yattara'nın takımın önemli oyuncularından biri olduğunu, bu oyuncunun profesyonellik anlayışında eksiklikler bulunduğunu ama Türkiye'nin ve dünyanın önemli yıldız oyuncularından biri olacağını bildirdi. 
     Hafta sonunda yapacakları Sakaryaspor maçına da değinen Doğan, karşılaşmanın 3 olasılıkla da sonuçlanabileceğini söyledi. 
     
</TEXT>
</DOC>
