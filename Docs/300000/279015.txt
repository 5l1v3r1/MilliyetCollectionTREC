<DOC>
<DOCNO> 279015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/yasam/axyas01.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Esin'in 'çıkışı yok' 
</HEADLINE>
<TEXT>


Bakan Murat Başesgioğlu, kan kanseri olan Esin'in yurtdışı tedavi masrafının ödeneceğini açıklamıştı ama Esin yine mevzuata takıldı 

GÖKHAN KARAKAŞ İstanbul 

İlik nakli için yurtdışına gitmesi gereken Esin Köse'nin tedavisi için ne gerekiyorsa yapılacağını söyleyen Çalışma ve Sosyal Güvenlik Bakanı Murat Başesgioğlu, aileyle yaptığı görüşmede umut vermedi. 
Önceki gün Bakan Başesgioğlu'yla Ümraniye SSK Dispanseri'nde buluşan Esin'in babası Ahmet Köse, şunları söyledi "Başesgioğlu, televizyonda verdiği demeçten sonra Devlet Bakanı Beşir Atalay'la görüştüğünü, Esin'in Sosyal Yardımlaşma ve Dayanışma Vakfı'yla gönderilemeyeceğini söyledi. Çünkü, bu fon hiçbir sosyal güvenlik şemsiyesi olmayanlar için geçerliymiş." 
Başesgioğlu'nun kendisine iki öneri getirdiğini belirten Köse, şöyle devam etti "SSK'lıların eş ve çocuklarının da yurtdışı tedavisinden yararlanması için kanun teklifi verdiklerini, bunu hızlandıracaklarını söyledi. Bir başka teklif ise benim devlet memurluğuna geçmem. Şu an 1 milyar 750 milyon lira alıyorum. Memur olursam maaşım yarıya düşecek. Esin'in aylık masrafı ise 4 - 5 milyar lira. Ne yapacağımızı şaşırdık." 


</TEXT>
</DOC>
