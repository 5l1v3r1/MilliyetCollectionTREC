<DOC>
<DOCNO> 265561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/gun05.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi kalıntılar otopark oldu... 
</HEADLINE>
<TEXT>


Tarihi kalıntıların üzerine 'Korunsun' kararına rağmen otopark yapıldı 

ÖMER ERBİL İstanbul Fotoğraf Ahmet Dumanlı 

Galata Banker Sokak'ta 18. yüzyıla ait Camondo binaları olarak da bilinen malik nenin kalıntıları ile Bizans dönemine ait hamam ve sarnıçların üzerine, Koruma Kurulu'nun "Korunsun" kararına rağmen otopark yapıldı. Uzun yıllar Toprak Mahsulleri Ofisi'ne ait olan arazi satıldıktan sonra katlı otopark inşaatına başlanmış, ancak tarihi eserler ortaya çıkınca Arkeoloji Müzesi, 1999'da kurtarma kazıları yapmıştı. Küçük bir müze kuracak kadar eser bulununca otopark inşaatı durdurulmuştu, arazinin çevresine koruma perdesi çekilmişti. Arkeoloji Müzesi yetkilileri, bir telefon ihbarı üzerine arazide yaptıkları incelemede, perdenin kaldırılıp bazı eserlerin tahrip edildiğini ve arazinin otopark olarak kullanıldığını belirledi. Koruma Kurulu, bu rapora dayanarak Beyoğlu Belediyesi'ni uyardı. Ancak belediye, bu alanda otopark olmadığını bildirdi. Bizim yaptığımız incelemede ise, alanın bir kısmı otopark için düzeltilmiş ve üzerinde araçlar park etmişti. 


</TEXT>
</DOC>
