<DOC>
<DOCNO> 266223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun04.html </URL>
<DATE> 2004/08/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
New York, Kongre'ye değil bir savaşa hazırlanıyor... 
</HEADLINE>
<TEXT>

     New York'ta Pazartesi günü başlayacak Cumhuriyetçi Parti Ulusal Kongresi için polisin yanı sıra hava, kara ve deniz kuvvetleri tarafından bugüne kadar görülmemiş derecede güvenlik önlemleri alınıyor. 
     Terör örgütü El-Kaide'nin saldırı olasılığına karşı bu ay başlarında ''turuncu''ya çıkarılan alarm düzeyinin Kongre boyunca ve muhtemelen daha sonra da ''turuncu''da kalacağını açıklayan yetkililer, ellerinde bir terör tehdidi yönünde istihbarat olmamasına rağmen Kongre sırasında saldırı endişesi taşıdıklarını bildirdiler. 
     Cumhuriyetçi Parti üyelerinin ve taraftarlarının yeni yeni gelmeye başladığı New York'ta, geçen hafta Ulusal Güvenlik Konseyi'nden yetkililerin incelemelerde bulunduğu, dünse ABD İç Güvenlik Bakanı Tom Ridge'in hazırlıkları ve güvenlik önlemlerini denetlediği kaydedildi. 
     Dünyada 19 ülke dışında tüm ülkelerin savunma harcamalarından daha büyük bir bütçeye sahip 37,000 kişilik New York Polis teşkilatının, güvenlik önlemlerinin belkemiğini oluşturacağı belirtilirken, Kongre'nin güvenliği için 10,000 polisin görev başında olacağı ifade ediliyor. 
     Ayrıca, 7 helikopterle Kongre'nin yapılacağı bölgenin havadan sürekli izleneceği ve sivil kıyafetli detektiflerinse metro ve sokaklarda görev yapacağı kaydediliyor. 
     Kongre sırasında ağır silahlarla donatılmış 'Herkül' isimli özel anti-terör timleriyle keskin nişancıların da görev yapacağı ve bölgeye ulaşmadan önce bütün otobüs ve kamyonların aranacağı ifade ediliyor. 
     Kurulacak pek çok kamera izleme merkezince izlenecek Kongre bölgesinin güvenliği için, civardaki su yollarında 26 güvenlik botunun devriye gezeceği, patlayıcı tespiti içinse 181 köpeğin görev başında olacağı bildirildi. 
     166 Milyon dolarlık Kongre bütçesinin 60 milyon dolarının sadece güvenlik için ayrıldığı belirtilirken, bu miktarın Kongre öncesi ve sonrasında alınan güvenlik önlemlerinin sebep olacağı harcamaları kapsamadığı kaydedildi. 
     Kongre sırasında büyük kalabalıkların protesto gösterilerine de hazırlanan güvenlik güçleri, en büyük sınavlarından birini Pazar günü yapılacak ve 250,000 kişinin katılması beklenen planlı bir protesto yürüyüşü sırasında verecek. 
     Güvenlik önlemlerinin gizli servis tarafından koordine edildiği, ancak birçok federal, eyalet ya da mahalli kurumun personel ve ekipman katkısında bulunduğu ifade ediliyor. 
     Bu kurumlar arasında Long Island Demiryolları, ABD Posta Servisi'nin yanı sıra Kuzey Amerikan Hava Savunma Komutanlığı NORAD da bulunuyor. NORAD'ın New York'un havadan izlenmesine yardımcı olacağı ifade ediliyor. 
     ABD İç Güvenlik Bakanlığı'nınsa bisikletli ve motosikletli güvenlik görevlileri, helikopter personeli, patlayıcı tespitinde kullanılan köpek timleri, ajan, gezici iletişim uzmanları, tehlikeli madde timleri, istihbarat analistleri, sahil güvenlik timleri gibi önemli katkılarda bulunacağı kaydediliyor. 
     
</TEXT>
</DOC>
