<DOC>
<DOCNO> 258327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur27.html </URL>
<DATE> 2004/07/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
ABD'li öğrenciler fay hattını inceliyor... 
</HEADLINE>
<TEXT>

     Amerika'nın çeşitli üniversitelerinin jeoloji bölümlerinde eğitim gören öğrenciler, Bolu'nun Mudurnu İlçesi'nde, Kuzey Anadolu fay hattında inceleme yapıyor. 
     South Dakota Üniversitesi öğretim üyesi Prof. Dr. Nuri Uzunlar, ABD'nin değişik eyaletlerindeki üniversitelerde okuyan 7 üniversite öğrencisinin, Mudurnu'da saha çalışması yaptığını söyledi. 
     Taşkesti Beldesi'nde 5 hafta sürecek çalışmayı, Bayındırlık ve İskan Bakanlığı Afet İşleri Genel Müdürlüğü ile ortaklaşa yaptıklarını belirten Uzunlar, şöyle konuştu 
     ''Çalışma kapsamında Kuzey Anadolu fay hattının geçtiği bu güzergahta, fayın geçtiği yerlerden kaya ve taş örnekleri aldık. Öğrenciler, jeolojik yapıyı inceleyerek, bulguları tez çalışmalarında kullanacak. Çalışmaya bölgedeki resmi kurumların hepsi destek verdi. Çalışma kapsamında, bölgenin jeolojik yapısı ve depremsel özelliklerini inceliyoruz. Seneye 15 ABD'li profesör ve öğrenci ile çalışmalarımızı sürdüreceğiz.'' Fay hattını incelemek için ABD'nin Teksas eyaletinden gelen 21 yaşındaki Katherine Allister, ''Çalışmalarımız sırasında bölgede yaşayan köylülerle çok güzel dostluklar kurduk ve bölgenin jeolojik yapısıyla ilgili önemli bulgulara ulaştık'' dedi. 
     ABD'nin Dakota eyaletinden gelen Erin Borgschatz ise Dakota Üniversitesi'nde okuduğunu belirterek, ''Yaptığımız çalışmada ulaştığımız bulguları üniversite tezimizde kullanacağız. Bu tezler, bölgeyle ilgili çalışma yapmak isteyen bilim adamlarına ışık tutacak'' diye konuştu. 
     
</TEXT>
</DOC>
