<DOC>
<DOCNO> 291639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/spo04.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan rest çekti 
</HEADLINE>
<TEXT>


Fenerbahçe maçı sonrası ağır eleştiriler alan Trabzonspor'un hocası, "Ben bildiğimi yapmaya devam edeceğim. Kaybedersem de kendi bildiğimle kaybedeceğim. Yönetim memnunsa devam ederim, değilse ayrılırım" dedi 


'Dünyada benzeri yok' 
TRABZONSPOR Teknik Direktörü Ziya Doğan kendisine yöneltilen eleştirilere cevap verdi. Doğan, "Bu takım daha iyi bir kadroyla sekizinci olurken başarılı kabul ediliyordu. Bugünkü noktada eleştiriliyoruz. Böyle şey olur mu Dünyanın hiç bir yerinde iki maçla olumlu veya olumsuz bir kanıya varılmaz. Bu bize has bir durum. Hiç bir mazerete sığınmadan gücümüzün üzerinde başarı sağladık. Sıradan bir Anadolu takımına denk gelen Trabzonspor'u yukarılara taşıdık" dedi. 

'Türkiye'nin üzerinde' 
FENERBAHÇE maçının oyun planına da değinen tecrübeli hoca, "Rakibimiz, Türkiye'nin üzerinde bir takım kurdu. Orta sahasında zaaf yaşıyor, bunu da forvetiyle kapatıyor. Ligde böyle başarılı oluyor. Sonra da bana neden orta sahayı kalabalık tuttuğumu soruyorlar. Ziya Doğan bildiğini yapmaya devam edecek. Kaybederse de kendi bildiğiyle kaybedecek. Yönetim benden memnunsa göreve devam edeceğim. Memnun kalmazsa görevi bırakırım" diye konuştu. 

'Bu nasıl korkaklık ' 
KENDİSİYLE ilgili, "korkak" değerlendirmelerine de tepki gösteren Ziya Doğan, "Geçen yıl Galatasaray maçını Fatih, Gökdeniz, Mehmet Yılmaz, Yattara'yla oynarken kaybettik. Bu yıl yine Galatasaray maçını Fatih, Gökdeniz, Mehmet Yılmazlı oynayıp kaybettik. Fenerbahçe tek forvetle oynadı, biz iki. Bu nasıl korkaklık " yorumunu yaptı. Gençlerin yeteri kadar çalışmadığından yakınan Doğan, Yattara için de "Onu kullanarak Trabzon'u vurmak isteyenler var" ifadesini kullandı. 

Atay Aktuğ bırakıyordu 

'İstifa edelim' 
FENERBAHÇE yenilgisi sonrası Başkan Atay Aktuğ'un istifanın eşiğine geldiği ileri sürüldü. Maçın bitiminden sonra VIP Tribünü'nün kafeteryasında oturan Aktuğ'un özellikle büyük maçlardaki hayal kırıklığı nedeniyle büyük üzüntü yaşadığı ve yanındaki yöneticilere, "Topluca istifa edelim. Kongrede de güven tazeleyelim" dediği öğrenildi. 

Doğan'a uyarılar 
YÖNETİM Kurulu önceki gün yaptığı toplantıda ise Teknik Direktör Ziya Doğan'a uyarılarda bulunma kararı aldı. Doğan'a, "Öncelikli olarak arkanda olduğumuzu bilmeni istiyoruz. Takım içinde yapman gereken operasyon varsa yap. Hiç bir oyuncunun gözünün yaşına bakma. Medyadaki eleştirilerle de fazla uğraşma. Kendi işine bak" mesajı gönderildi. 

Avni Aker'e kamera konucak 

BASIN Sözcüsü Şener Yavuz, Avni Aker Stadı'na çok gelişmiş bir kamera sistemi kurmak için çalışmaların sürdüğünü açıkladı. Yavuz, "İnönü Stadı'ndaki olaydan sonra bu çalışmamızı hızlandırdık. Döner kameralar sayesinde tribündeki her insanın yüzü bile rahatlıkla görülebilecek. Sistemi en kısa zamanda devreye sokacağız. Umarım bu tip olaylar bir daha statlarımızda yaşanmaz" dedi. 

Aslar yedeğe 

BORDO - Mavililer, Konyaspor maçının hazırlıklarını tek antrenmanla sürdürdü. Beyin travması geçiren Tolga ile burnu kırılan Erdinç de çalışmaya katıldı. Bileğinden sakatlanan Mehmet Yılmaz idmanı yarıda bıraktı. Teknik Direktör Ziya Doğan'ın çift kalede Gökdeniz, Fatih, Young, İbrahim Ege, Erdinç ve Petkoviç'i yedek takımda oynatması dikkat çekti. 


</TEXT>
</DOC>
