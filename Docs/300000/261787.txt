<DOC>
<DOCNO> 261787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo02.html </URL>
<DATE> 2004/08/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Elvan, Süreyya'nın çekildiğini bilmiyor 
</HEADLINE>
<TEXT>

     BOLU DHA 
MİLLİ atlet Elvan Abeylegesse'nin antrenörü Ertan Hatipoğlu, Süreyya Ayhan'ın Atina Olimpiyat Oyunları'ndan çekilme kararını Elvan Abeylegesse'ye motivasyonunun bozulabileceği gerekçesiyle söylemediğini açıkladı. Hatipoğlu, ''Evlan'ın gelişmeleri öğrenmemesi için cep telefonunu bile yanımda taşıyorum'' dedi. 
     Süreyya Ayhan'ın sakatlığı nedeniyle Atina Olimpiyat Oyunları'ndan çekilme kararından sonra tek madalya umudumuz olan milli atlet Elvan Abeylegesse'nin antrenörü Ertan Hatipoğlu, 15 Nisan'dan bu yana çok ciddi bir çalışma programı uyguladıklarını söyledi. Hatipoğlu, şöyle dedi 
     ''Dağlardan inmiyoruz. Ben Elvan'dan 2 altın madalya bekliyorum. Bu aşamada, Süreyya Ayhan'ın çekilmesine çok üzüldüm. İddialara inanmıyorum. Süreyya'nın iyileşip, olimpiyatlarda mücadele edeceğine inanıyorum. Motivasyonunun bozulmasından korktuğum için gelişmeleri Elvan'a söylemedim. Şu aşamada Süreyya Ayhan'ın çekilme kararını öğrenirse, tüm motivasyonu bozulabilir. Bunu göze alamam. Bu nedenle cep telefonunu bile yanımda taşıyorum.'' Bugün ve çarşamba günü çok ciddi iki idman yapacaklarını belirten Hatipoğlu, ''Pazartesi günü 5 tane 1000, çarşamba günü de 10 tane 400 metremiz var. Bu koşular Elvan için çok önemli. Özel dayanıklılık gerektiren bu koşularda, iyi bir ortalama tutturmayı hedefliyoruz. Elvan, bu idmanları başarı ile atlatırsa, kendisine Süreyya Ayhan'ın çekildiğini söyleyeceğim. Ondan sonra da bir açıklama yapabiliriz.'' 
     
</TEXT>
</DOC>
