<DOC>
<DOCNO> 290587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/yasam/axyas01.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesai bitince 'fişi' çekildi 
</HEADLINE>
<TEXT>


Hastaneden çıktıktan yarım saat sonra ölen simitçi, iddiaya göre 'kapatılan' ultrason cihazının kurbanı 

İZMİR DHA 

İzmir'de, yaklaşık 1 yıl önce geçirdiği trafik kazasından sonra kaldırıldığı hastaneden 'Bir şeyi yok' diye taburcu edilen simitçi Vedat Arpa'nın 18 , ultrason cihazı mesai saatleri dışında kullanılmadığı için hayatını kaybettiği ileri sürüldü. 
Karşıyaka'da simitçilik yapan Arpa, Eylül 2003'te karşıya geçmek isterken, Şaban Ali Kaçalın'ın kullandığı servis minibüsünün altında kaldı. Yaralı halde Karşıyaka Devlet Hastanesi'ne kaldırılan Arpa'ya ilk müdahaleyi, Acil Servis'te görevli Doktor Hüseyin Sucuoğlu yaptı. İddiaya göre, Doktor Sucuoğlu'nun sağ diz kapağına dikiş attığı Arpa, bunun dışında bir kontrol yapılmadan ve filmi dahi çekilmeden taburcu edildi. 
Ailesinin evine götürmek istediği Arpa, yarım saat sonra fenalaşıp öldü. 
Arpa'nın iç kanama nedeniyle hayatını kaybettiği anlaşılınca, ailesi çocuklarının doktor ihmali sonucu öldüğünü öne sürerek dava açtı. 
Arpa'ya ufak bir müdahale yapıp evine gönderdiği iddia edilen Doktor Sucuoğlu, mahkemeye gönderdiği dilekçede, ultrason cihazının hastane yönetiminin aldığı bir kararla saat 18.00'den sonra kapalı tutulduğunu, Arpa'nın canını alan iç kanamanın da, ultrasonu çekilmediği için tespit edilemediğini öne sürdü. 


</TEXT>
</DOC>
