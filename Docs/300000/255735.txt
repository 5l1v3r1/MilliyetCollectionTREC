<DOC>
<DOCNO> 255735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur32.html </URL>
<DATE> 2004/07/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Boğa sahibini öldürdü... 
</HEADLINE>
<TEXT>

     Kahramanmaraş'ın Elbistan İlçesi'nde bir kişi boğasının boynuz darbelerine maruz kalarak hayatını kaybetti. 
     AA muhabirinin edindiği bilgiye göre, Atmalıkaşanlı Köyü'nde Salman Balaban, hayvanlarını otlatmak için yaylaya gitti. Hayvanların tek başına eve dönmesinden şüphelenen ve boğanın boynuzlarında bol miktarda kan izleri gören Balaban'ın yakınları kendisini aramaya başladı. 
     Balaban, yakınları ve köy halkı tarafından yapılan aramalar sonucunda Kapılı Mezrası Yaylası'nda cesedi bulundu. 
     Salman Balaban'ın oğlu Hasan Balaban, hayvanları otlatmaya giden babasının uzun süre eve dönememesinden şüphelendiklerini, boğanın boynuzlarında ve üzerinde kan gördükten sonra, başına bir şey geldiğini düşünerek aramaya başladıklarını söyledi. 
     Babasının cesedini saatler sonra bulduklarını ifade eden Balaban, ''Babamın kafasına ve vücudunun çeşitli yerlerine aldığı boynuz darbeleri sonucu öldüğünü sanıyoruz. Onu erken bulmuş olsaydık belki de kurtarabilirdik'' dedi. 
     Salman Balaban'ın cesedi Elbistan Devlet Hastanesi'nde yapılan otopsinin ardından ailesine teslim edildi. 
     
</TEXT>
</DOC>
