<DOC>
<DOCNO> 288182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonyas11.html </URL>
<DATE> 2004/11/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Dünyada turist sayısı artıyor, harcamalar geriliyor 
</HEADLINE>
<TEXT>

     Dünya turizminde seyahat sayısı yüzde 4 dolayında artarken, turistik harcamalar yüzde 1 oranında geriledi. 
     Ekin Yazım ve Turizm Araştırmaları Merkezi'nden edinilen bilgiye göre, Londra'da yapılan World Tourism Market WTM fuarında gerçekleştirilen ''Global Travel Report'' oturumunda açıklanan raporda, dünya turizminde son yıllarda görülen turist artışına rağmen, turizme yönelik olarak yapılan harcamaların gerileme kaydettiği bildirildi. 
     Raporda, dünya turizminin krizlere ve sıkıntılara rağmen 2004 yılını büyüme ile tamamlayacağı belirtildi. 
     2004'ün 8 aylık döneminde dünya turizmindeki seyahat sayısının yüzde 4 oranında arttığı belirtilerek, yıl sonuna kadar bu artışın sürmesinin beklendiği ifade edilirken, bu artışa rağmen turistik harcamaların yüzde 1 gerilediği kaydedildi. 
     İş seyahatlerinde 2004 yılında yüzde 1 artış gerçekleştiği ifade edilen raporda, akraba ziyaretlerinde ise yüzde 10 düşüş yaşandığı belirtildi. 
     Raporda, turistlerin Akdeniz bölgesini tercih ettiğine dikkat çekilerek, hükümetlerin bu fazla arzı önleme konusunda daha etkin davranması istendi. Tur operatörlerinin bu süreçte önemli rolleri olduğuna dikkat çekilen raporda, şu görüşlere yer verildi 
     ''Başlangıçta fazla arz olması operatörün işine yarar ya da böyle bir izlenim oluşur, ancak daha sonra fazla arzın yarattığı fiyat indirimleri, rekabet, kendilerini vurmaya başlar ve fiyatları daha da aşağı indirir''. 
     Son üç yıldan bu yana dünya turizminin durgunluk dönemi yaşadığı ancak 2004'ün ilk 8 aylık döneminde büyüme yakalandığı ifade edilen raporda, yıl sonunda bu artışın davam etmesinin beklendiği belirtildi. 
     Raporda, ekonomik krizlerin, savaşların ve hastalıkların yaşandığı bir dönemin ardından 2004'te yaşanan büyümenin önemi vurgulandı. 
     Dünyanın en büyük fuarlarından biri olan World Travel Market WTM , 2005 yılında İngiltere'den gelecek turist beklentilerinin şekillenmesi özelliğini taşıyor. 
     Fuara Kültür ve Turizm Bakanlığı ve Türk turizm şirketleri de katılıyor. 
     
</TEXT>
</DOC>
