<DOC>
<DOCNO> 285885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas04.html </URL>
<DATE> 2004/11/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Balkanlar'daki Osmanlı eserleri onarılacak 
</HEADLINE>
<TEXT>

     Kültür ve Turizm Bakanlığı, Balkanlardaki bakımsızlıktan yıkılmaya yüz tutmuş bazı Osmanlı eserlerine sahip çıkacak. 
     Bakanlık, Bulgaristan ve Kosova'daki 3 cami, 1 hamam ve Osmanlı mezarlığı ile Selanik'teki Atatürk Evi'nin restorasyonu için 1 trilyon 214 milyar lira harcayacak. 
     AA muhabirinin edindiği bilgiye göre, Kültür ve Turizm Bakanlığı Bulgaristan'ın Razgrad kentinde bulunan Maktul İbrahim Paşa Camii'nin restorasyonu için 375 milyar lira, Köstendil kentinde bulunan Fatih Kanuni Camii'nin restorasyonu için 384 milyar lira, Kosova'nın Prizren kentindeki Sinan Paşa Camii'nin restorasyonu için 125 milyar lira, Prizren'deki Osmanlı mezarlığının bakım ve onarımı için 40 milyar lira, Prizren'deki Gazi Mehmet Paşa Hamamı'nın restorasyonu için 90 milyar lira, Yunanistan'ın Selanik kentindeki Atatürk Evi'nin bakım ve tanzimi için de 200 milyar lira ayırdı. 
     XV. yüzyılda Prizren'in fethi döneminden kalan ve uzun yıllar sahip çıkılmayı bekleyen Osmanlı Mezarlığı'nda bakanlık tarafından onarım ve bakım çalışmalarına başlandığı bildirildi. 
     
     AYAKTA KALMIŞ BÜYÜK SANAT ESERİ... 
     Bulgaristan'ın Razgrad kentinde bulunan Maktul İbrahim Paşa Camii'nin, Osmanlılara ait ayakta kalmış en büyük sanat eserlerinden biri olduğu belirtiliyor. 
     Balkanlar'daki üçüncü büyük cami olduğu kaydedilen Maktul İbrahim Paşa Camii, UNESCO katalogunda da kayıtlı bulunuyor. 1616 yılında inşa edilen ve Klasik Türk mimarisinin en güzel eserlerinden birisi kabul edilen cami, gerekli onarım ve bakımı yapılmadığı için ibadete kapalı tutuluyordu. 
     Prizren'de bulunan ve çok kötü durumda bulunan Sinan Paşa Camii de dönemin önemli eserlerinden biri olarak kabul ediliyor. 
     Türk mimari tarihinin ünlü isimlerinden Ekrem Hakkı Ayverdi'nin ''Avrupa'da Osmanlı Mimarisi'' adlı eserinde, Osmanlı'nın 3 bin 399'u Bulgaristan'da, 622'si Kosova'da olmak üzere Balkanlar'da 15 bin 787 adet mimari yapı inşa ettiği belirtiliyor. 
     
     SELANİK'TEKİ ATATÜRK EVİ 
     Atatürk'ün doğduğu, çocukluk ve gençlik günlerinin bir kısmını geçirdiği Selanik'teki tarihi ev de Kültür ve Turizm Bakanlığı tarafından 200 liraya bakımdan geçirilecek. 
     Selanik'in Aya Dimitriya mahallesinde ve Apostolu Pavlu caddesi üzerinde, Türk Konsolosluğu'nun bitişiğinde bulunan üç katlı ev, ''Atatürk Evi'' adıyla müze olarak ziyarete açık tutuluyor. 
     
</TEXT>
</DOC>
