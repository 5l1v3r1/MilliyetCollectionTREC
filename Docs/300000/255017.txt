<DOC>
<DOCNO> 255017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun19.html </URL>
<DATE> 2004/07/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Filipinler Irak'tan çekileceğini yineledi... 
</HEADLINE>
<TEXT>

     Filipinler Dışişleri Bakanı Delia Albert, yardımcısı Rafael Seguis'in ''Manila'nın mümkün olan en kısa sürede Irak'tan askerlerini çekeceği'' açıklamasına destek verdi. 
     Albert, açıklamasında, ''Dışişleri Bakan Yardımcısı Rafael Seguis, bu sabah El Cezire'ye demeç verdiği zaman, Filipinler hükümetinin tam yetkisi ve bilgisi dahilinde konuştu'' dedi. 
     Bakan Albert, Filipin askerinin Irak'tan tam olarak ne zaman ayrılacağı konusundaysa bilgi vermedi. 
     Seguis, El Cezire'de yayınlanan demecinde, Irak'ta rehin alınan vatandaşları Angelo de La Cruz'u kurtarmak için askerlerin ''mümkün olan en kısa zamanda'' Irak'tan çekileceğini açıklamıştı. 
     Irak'taki insani yardım projelerinde görev alan Filipinli 51 askerin görev süresi 20 Ağustos'ta doluyor, ancak de la Cruz'u kaçıran militanlar Filipin askerlerinin 20 Temmuz'a kadar ülkeyi terk etmesini istiyor. 
     
</TEXT>
</DOC>
