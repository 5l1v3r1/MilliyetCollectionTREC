<DOC>
<DOCNO> 278612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/spor/aspo.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman Kaza olmasın 
</HEADLINE>
<TEXT>


Milli Takım Teknik Direktörü Ersun Yanal, Kazakistan'ın sert bir futbol anlayışını benimseyeceğini söyledi. Tecrübeli hoca, "Onları hafife almıyoruz. Tek düşüncemiz galibiyet" diye konuştu 

BİLAL MEŞE 


İlk 3 puan gelsin 
A Milli Takımımız, Dünya Kupası Grup Elemeleri'ndeki üçüncü maçında bugün Kazakistan önünde ofansif bir kadro ile mücadele edecek. Hafta başından bu yana yapılan çalışmalarda ideal on biri şekillendirmeye çalışan Teknik Direktör Ersun Yanal, Fatih Tekke ile Necati Ateş'i forvette birlikte oynatacak. Yanal, rakibi orta sahada durdurup, çok adamla rakip kalede gol arayacak. Milliler, zorlu maçta farklı galibiyet kovalayacak. 

'Sert oynayacaklar' 
ERSUN Yanal, Kazakistan'ın sert futbola dayalı bir oyun ortaya koyduğunu belirterek, Ay - Yıldızlı futbolcuların dikkatini çekti. Tecrübeli hoca, "Küçük, büyük takım ayırımı yapmak yanlış. Kazakistan fizik gücünü ortaya koyan, sert futbolu tercih eden bir ekip. Zorluk derecesi yüksek bir doksan dakika oynayacağız. Şartlar ne olursa olsun, yenmek zorundayız. İyi konsantre olup, galibiyetten başka bir şey düşünmeyeceğiz" yorumunu yaptı. 

Taraftara davet 
YANAL, ilk iki maçta kaybedilen puanlar nedeniyle bugünkü maçın öneminin daha da arttığına dikkat çekti. Milli Takım Teknik Direktörü, "Saracoğlu Stadı ambians olarak mükemmel. Seyirci desteğini, yeteneğimizle birleştirip, maçtan yüzümüzün akıyla çıkacağız. Tribün desteği her takım için itici güçtür. Bu takım hepimizin takımı. Başarıyı hep birlikte yakalamak zorundayız. Bu düşünceler doğrultusunda tribünlerin dolmasını istiyoruz" dedi. 

Hazırlıklar sona erdi 

A Milli Takımımız, Kazakistan ile oynayacağı zorlu maçın hazırlıklarını dün akşam yaptığı tek antrenmanla noktaladı. Florya Metin Oktay Tesisleri'nde yapılan çalışmada Teknik Direktör Ersun Yanal, maça süreceği on biri belirlerken, zorlu doksan dakikanın taktiği üzerinde durdu. Yazılı ve görsel medyaya yirmi dakika çalışmayı açan Yanal, rakibin tehlikeli yanlarını uygulamalı olarak oyunculara anlattı. 

Türkiye - Kazakistan 

STAT Şükrü Saracoğlu 
SAAT 20.00 
HAKEM V.Hrinak Slovak 
YAYIN Kanal D Naklen 

TÜRKİYE 
Rüştü 
Ümit Özat 
Servet 
Tolga 
Deniz 
Nihat 
Serkan 
Gökdeniz 
Emre 
Fatih Tekke 
Necati 

KAZAKİSTAN 
Novikov 
Familtsev 
İrismetov 
Dubinskiy 
Avdevey 
Karpovich 
Nizotsev 
Baltiev 
Chichulin 
M.Shevchenko 
Nivotsev 

2. ELEME GRUBU Takımlar O G B M A Y P 1- Gürcistan 2 1 1 - 3 1 4 2- Ukrayna 2 1 1 - 3 2 4 3- Arnavutluk 2 1 - 1 2 3 3 4- Türkiye 2 - 2 - 1 1 2 5- Danimarka 1 - 1 - 1 1 1 6- Yunanistan 2 - 1 1 1 2 1 7- Kazakistan 1 - - 1 1 2 - 
MAÇLAR Ukrayna - Yunanistan, Arnavutluk - Danimarka 

404. sınav 
A Milli Futbol Takımı, Kazakistan maçıyla birlikte tarihindeki 404. sınavına çıkacak. Ay - Yıldızlılar, 81 yıllık tarihinde geride kalan 403 maçta, 135 galibiyet, 92 beraberlik, 176 yenilgi aldı. Rakip fileleri toplam 497 kez havalandıran ekibimiz, kalesinde 642 gol gördü. 

Siftah peşinde 
MİLLİ Takımlar Teknik Direktörü Ersun Yanal bugünkü Kazakistan sınavını kazanıp, resmi maçlardaki ilk galibiyetini almayı hedefliyor. Ay - Yıldızlılar, Yanal yönetiminde oynadığı ilk iki resmi maçta Gürcistan ve Yunanistan ile berabere kalarak, birer puanla yetinmişti. 

Hasret kaldık 
TÜRKİYE, evinde oynadığı maçlarda bir yıldır galibiyete ulaşamamanın sıkıntısını yaşıyor. Son galibiyetini 20 Ağustos 2003'te Ankara'daki özel maçta Moldova karşısında 2 - 0'lık sonuçla alan Milli Takım, bu karşılaşmadan sonra oynadığı 5 maçta da zafere ulaşamadı. 

Dalya olabilir 
AY - Yıldızlı ekibimiz bugüne kadar rakip fileleri 497 kez havalandırırken, 500. gol için geri sayıma geçti. Ekibimiz, bugünkü Kazakistan maçında üç puanın yanı sıra dalya için de ter dökecek. Bu arada Milli Takım, Şükrü Saracoğlu Stadı'nda daha önce oynadığı 3 maçta 2 galibiyet, 1 beraberlik almıştı. 

Emre sevinci 

INTER'DEKİ başarılı temsilcimiz Emre Belözoğlu'nun sakatlığının tamamen geçmesi ve takımla birlikte çalışmalara katılması teknik kadronun yüzünü güldürdü. Tecrübeli futbolcu dün Florya'da yapılan son provada teknik direktör Ersun Yanal tarafından bir kez daha test edildi. Topla çalışmalarda sorun yaşamayan yıldız futbolcunun bugün on birde oynaması bekleniyor. 

Fatih'e moral 

POLAT Otel'deki kampta çalışmalardan arta kalan zamanlarında futbolculara Kazakistan'ın grupta oynadığı maçların kasetlerini izlettiren Yanal, forvette görev yapacak Fatih Tekke ile özel olarak ilgileniyor. Yanal, Hakan Şükür'ün rolünü üstlenecek olan golcü futbolcuyla bire bir görüşmeler yaparak, kritik maç öncesinde moral aşılıyor. 

Anket kalktı 

ERSUN Yanal'ın internet sitesinde Ay - Yıldızlı takımın başarılı olup olamayacağı yolunda yapılan anket sona erdi. Yanal, "Hayır. Zaten Dünya 3.'lüğü de şanstı" şıkkına gelen tepkiler üzerine ana sayfaya, "Şenol Güneş'in başarısının küçümsenmesi söz konusu değil" açıklamasını yazdırdı. Şenol Güneş ise konuyla ilgili olarak, "Geçmişi irdelerken, karalamak yerine dersler çıkarmak gerekir. Yanal da bizim kardeşimiz, canı sağolsun" dedi. 


</TEXT>
</DOC>
