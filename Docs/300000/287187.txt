<DOC>
<DOCNO> 287187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo31.html </URL>
<DATE> 2004/11/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
"Galatasaray'ın Diyarbakırspor yenilgisini oruca bağlamaması gerekir" 
</HEADLINE>
<TEXT>

     Diyarbakır Kulübü Başkanı Ahmet Göksu, Galatasaray'ın Diyarbakırspor yenilgisini oruca bağlamaması gerektiğini söyledi. 
     Göksu, yaptığı açıklamada, Galatasaraylı yöneticilerin hafta sonundaki Diyarbakırspor yenilgisini, futbolcularının oruçlu olmalarına bağladıklarını ifade ederek, bunun doğru bir tespit olmadığını söyledi. 
     Diyarbakırspor'un maçta istenilen seviyenin üstünde oynayarak kazandığını ifade eden Göksu, şöyle dedi 
     ''Sayın Ergün Gürsoy, futbolcularımız oruçlu olmaları nedeniyle yenildiler dedi. Oysaki futbolcuların sabah ve öğlen yemek yediklerini gördüm. Galatasaray'ın, Diyarbakırspor yenilgisini oruca bağlamaması gerekir. Diyarbakırspor istenilen seviyenin üstünde top oynayarak ve kazanmaya inançlı çıktığı için Galatasaray'ı oynatmadı. 
     Bu tür maçlar teknik direktörlerin taktiksel savaşıdır. Hocamız Ümit Kayıhan, Galatasaray'ı iyi teşhis ederek verdiği taktiksel işlevleri sahada yerine getirdi ve Diyarbakırspor net skora ulaştı. Galatasaray'a şans bırakmayarak, sahadan galibiyetle ayrıldık. 
     Futbolcularımı, teknik ekibimi kutluyorum. Muhteşem taraftarımızın iki bayramları da hayırlı olsun.'' 
     
     ÇARŞAMBA GÜNÜ ÇALIŞMALAR BAŞLAYACAK 
     Göksu, futbolcularının izinli olduğunu ve çarşamba günü topbaşı yaparak sahalarında yapacakları Ankaragücü maçı hazırlıklarına başlayacaklarını söyledi. 
     Lige verilen arayı iyi değerlendirmek istediklerini ifade eden Göksu, Ankaragücü'nü de yenerek ligdeki konumlarını belirleyeceklerini anlatarak, ''Takımı güçlendirmek için bazı değerlendirmeler yapıyoruz. Bunun için bazı yabancı futbolcuları takip ediyoruz. 2 oyuncu transfer edebiliriz'' dedi. 
     
</TEXT>
</DOC>
