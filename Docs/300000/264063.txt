<DOC>
<DOCNO> 264063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun21.html </URL>
<DATE> 2004/08/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
"Amerikan askerlerinin çekilmesi çoğu bölge için ağır bir kayıp olacak" 
</HEADLINE>
<TEXT>

     Almanya Savunma Bakanı Peter Struck, Almanya'daki Amerikan askerlerinin bir kısmının çekilecek olmasından üzüntü duyduğunu söyledi. 
     Struck, bugün başladığı kışla ziyaretleri sırasında yaptığı açıklamada, Amerikan askerlerinin çekilecek olmasından üzüntü duyduğunu belirterek, ''Amerikan askerlerinin çekilmesi çoğu bölge için ağır bir kayıp olacak. Ancak bu karara karşı başka sunulacak seçenek yok'' dedi. 
     Struck, Amerikan askerlerinin çekileceği eyaletlerin başbakanlarına, bazı Alman kışlalarının kapatılması planlarında bu durumun göz önünde tutulacağı vaadinde bulunduğunu kaydetti. 
     Başbakan Gerhard Schröder'in Rusya'dan bir kızı evlatlık edinmesi hakkında ne düşündüğü şeklindeki bir soruya karşılık da Struck, ''Bunu çok iyi buluyorum'' dedi. 
     Struck, 10 Haziran'da geçirdiği bir rahatsızlıktan sonra dün yeniden göreve başlamıştı. 
     
</TEXT>
</DOC>
