<DOC>
<DOCNO> 269451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko34.html </URL>
<DATE> 2004/09/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Arınç Ekonomi iyiye gidiyor, örnekleri de görülüyor... 
</HEADLINE>
<TEXT>

     TBMM Başkanı Bülent Arınç, ''Türkiye ekonomisinin iyiye gittiğini ve bunun bir çok örneklerinin görüldüğünü'' bildirdi. 
     Arınç, Manisa'nın Akhisar İlçesi'nde Zeytin ve Gıda Pazarı'nın açılışında yaptığı konuşmada, bugün 82 yıl önce Akhisar'ın düşman işgalinden kurtulması nedeniyle iki mutluluğu bir arada yaşadıklarını söyledi. 
     Yarın Turgutlu İlçesi'nin öbür gün Manisa'nın daha sonra da İzmir'in kurtuluş günlerinin kutlanacağını belirten Arınç, ''82 yıl öncesinin coşkusunun yaşanılması, o günlerinin hatırlanmasının bağımsızlık ve cumhuriyetin kıymetinin bilinmesi için güzel şeyler olduğunu'' kaydetti. 
     Şimdi yapılacak olanın Cumhuriyet'in kazanımlarıyla birlikte ekonomik bağımsızlığımızı kazanmamız ve ekonomiyi güçlendirmemiz olduğunu bildiren TBMM Başkanı Arınç, şunları kaydetti 
     ''Bugün Türkiye'de ekonomi iyiye gidiyor. Bunun örneklerini görüyorsunuz. Bunlardan birisi de bugün açılışını yapacağımız Zeytin ve Gıda Pazarı'dır. Akhisar Ticaret Borsası'nın hizmet binasının açılışını da yapacağımız bugün de bu güzel eserleri ortaya koyan kooperatif, borsa ve Akhisarlı yurttaşlarımızı kutluyorum. Hayırlı, helal kazançlar diliyorum.'' 
     
     TOBB VE HİSARCIKLIOĞLU'NA ÖVGÜ 
     Arınç, ''Türkiye Odalar ve Borsalar Birliği'nin TOBB son yıllarda önemli performans gösterdiğini, hem kendi üyelerinin hak ve menfaatlerini koruduğunu, hem de genel ekonominin yönlendirilmesinde hükümetle diyalog kurduğunu'' gördüğünü bildirdi. 
     TOBB Başkanı'nın Anadolu'yu karış karış gezdiğini, en küçük il ve ilçelerde Anadolu insanının sesini dinlediğini belirten Arınç, ''Bugüne kadar böyle başkan görmemiştim. Ankara'da hükümetle bakanlarla zaman zaman biraraya gelen TOBB Başkanı Sayın Hisarcıklıoğlu, aynı zamanda Anadolu'nun gerçek sesi. Üreticinin dertlerini dinleyip, ihtiyaçlarına da çözüm buluyor. Benim gözümde çok politize olmamıştır'' diye konuştu. 
     
     AKHİSAR VE ZEYTİN 
     Türkiye'de en kaliteli zeytinin Akhisar bölgesinde yetiştiğini anlatan TBMM Başkanı Arınç, zeytinin çok iyi tanıtımının yapılmasını ve pazarlanmasını istedi. 
     Zeytin ve zeytinyağının ''sağlık'' demek olduğunu ifade eden Arınç, sözlerini şöyle sürdürdü 
     ''Kuranıkerim'de zeytin ile ilgili bilgi var. Bütün inançlarda zeytin ağaçlarının kutsallığı yer almaktadır. Zeytinyağı dendiği anda dünyada akla İspanya, İtalya geliyor da Türkiye gelmiyor. Bugün, Akhisar bu tesislerle bir iddianın peşinde. Bütün dünyada markalı zeytinlerle tanınmalıyız. Ambalaj, reklam ve şişeleme çok önemli. Zeytin ve zeytinyağını sattıran, ambalajıdır, şişesidir. İtalyanlar, zeytinyağı şişesini sanat eseri gibi işliyor. TARİŞ geç kalmakla birlikte o da şişeleme ve ambalaja önem verdi. Yıllarca bu bölgelerden alınan kaliteli zeytin ve zeytinyağı başka yerlere, başka ülkelerin markalarıyla satıldı. Yeni pazarlama tekniklerine ve ihracata yönelmeliyiz. Dünya pazarına, mutfağına, Akhisar markasıyla girmeliyiz. Akhisar, üzümde ve zeytinyağında marka olmalı. Zeytinyağına verilen primin, zeytine de verilmesi önerildi. Ben de bunu yararlı buluyorum ve Ankara'da savunmasını yapacağım.'' 
     
</TEXT>
</DOC>
