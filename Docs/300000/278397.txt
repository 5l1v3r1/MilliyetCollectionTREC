<DOC>
<DOCNO> 278397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko42.html </URL>
<DATE> 2004/10/08/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Hazine haftaya, biri bono biri tahvil olmak üzere iki ihale düzenliyor 
</HEADLINE>
<TEXT>

     Hazine gelecek hafta, biri bono diğeri de tahvil olmak üzere iki ihale birden düzenleyecek. 
     Hazine Müsteşarlığı'ndan yapılan açıklamaya göre, Hazine 12 Ekim Salı günü biri 287 gün vadeli Türk Lirası cinsinden iskontolu Hazine bonosu, diğeri de 560 gün vadeli ABD Doları cinsinden iskontolu Hazine Tahvili ihaleleri yapacak. 
     Her iki ihalede satılacak kağıtların ihracı, 13 Ekim Çarşamba günü yapılacak. Bono ihalesinde satılacak kağıtların geri ödeme tarihi 27 Temmuz 2005, tahvilin geri ödemesi için ise 26 Nisan 2006 olarak belirlendi. 
     
     ÖLÇÜT SENETLER DEĞİŞİYOR 
     Ayrıca 2004-2005 Dönemi Piyasa Yapıcılığı Sistemi çerçevesinde, daha önceki dönemde ölçüt ihraç olarak belirlenmiş senetlerden olan 19 Ekim 2005 itfa tarihli, TRT191005T10 ISIN kodlu senet ve 27 Nisan 2005 itfa tarihli, TRT270405T18 ISIN kodlu senet, 13 Ekim 2004 tarihi itibariyle ölçüt senet olmaktan çıkarılacak. 
     Söz konusu senetlerin yerine, aynı tarihten itibaren 13 Eylül 2006 itfa tarihli, TRT130906T18 ISIN kodlu senet ve 22 Şubat 2006 itfa tarihli, TRT220206T14 ISIN kodlu senet ölçüt ihraç olarak kabul edilecek. 
     Piyasa Yapıcılığı Sözleşmesi ikincil piyasa yükümlülükleri çerçevesinde, söz konusu yeni ölçüt DİBS'ler için alım-satım kotasyonları, 13 Ekim 2004 tarihinden itibaren verilmeye başlanacak. 
     
</TEXT>
</DOC>
