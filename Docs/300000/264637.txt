<DOC>
<DOCNO> 264637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/bila.html </URL>
<DATE> 2004/08/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
KKTC'ye verilen sözler 
</HEADLINE>
<TEXT>


Kıbrıs konusu bir süredir gündemin derinliklerinde suskun bekliyor. Bu sessizlik KKTC yönetimini ve Kıbrıs Türkü'nü haklı olarak tedirgin etmiş durumda. 
Kıbrıs'ta ne oluyor, ne olacak, sorusuna yanıt veren yok. 
KKTC Başbakanı Mehmet Ali Talat, BM Genel Sekreteri'ne mektup göndererek, uluslararası camianın verdiği sözleri tutmasını istedi. KKTC'ye uygulanan izolasyon kalkmazsa Kıbrıs Türkü'nün umutlarını ayakta tutamayacağını da vurguladı. 
Kıbrıs'ta yapılan referandumdan bu yana geçen sürede, Kıbrıs Türkü lehine somut bir adım atılmadı. 
BM karar alacaktı, almadı. 
AB, KKTC ile doğrudan ticarete olanak sağlayan tüzük düzenleyecekti, henüz bu tüzük çıkmadı. 
İngiltere'nin, KKTC'ye doğrudan uçak seferi başlatması söz konusuydu, gerçekleşmedi. Uluslararası Sivil Havacılık Örgütü izin vermedi, sigorta şirketleri Ercan Havaalanı'na inecek uçakları sigorta etmeyeceklerini açıkladılar. 
Ankara ve Kıbrıs Türkü, Annan Planı'na, Rum kesimi tek başına AB'ye girmesin diye destek verdi, evet oyu kullandı. Rumlar, hayır, dediler. Ancak, sonuç değişmedi. Rum kesimi tek başına AB'ye girdi. Buna karşın KKTC ve Kıbrıs Türkü'nün beklentileri gerçekleşmedi. Hakkı teslim edilmedi. 
Bu yetmiyormuş gibi Rum Yönetimi'nin karşı girişimleri de söz konusu. Güney Kıbrıs AB'ye girdikten sonra, KKTC'yi egemenlik iddiası taşımadan, güneye eklemek için ataklar yaptı. İki toplum, iki devlet, iki demokrasi yaklaşımını hiç dikkate almadan, Türklerin Rum egemenliği altına girmeleri için çeşitli öneriler geliştirdi. Rumların önerileri kabul edilirse varılacak sonuç, Türklerin egemen eşit toplum ve devlet tezinden vazgeçmeleri ve Rum yönetimini tek egemen devlet olarak kabullenmek olacak. 
Rumlar, Maraş'ın kendilerine teslim edilmesini, Mağusa'nın BM'ye devredilmesini istiyorlar. KKTC'nin mal ihraç etmesinden kastedilen ise Türklerin ürünlerini Rum kesimine satmaları, Rum şirketler vasıtasıyla Rum limanlarından veya havaalanlarından ihraç edilmesi. 
KKTC'yi ve Ankara'yı düşündüren bir diğer konu ise, AB takviminin yaklaşmış olması. Türkiye'nin müzakere tarihi almayı beklediği Aralık 2004'te yapılacak AB zirvesi öncesinde, Türkiye ve KKTC üzerindeki baskıların artması. Ankara'nın ve KKTC hükümetinin, Türkiye'nin müzakere tarihi alabilmesi için yeni ödünlere zorlanması. 
Bugüne kadar ortaya çıkan sonuç, Annan Planı'na evet diyen Türklerin cezalandırılıp, hayır diyen Rumların ödüllendirilmiş olması... 
Türklere karşı ne BM ne ABD ne de AB sözünü tuttu. 
Aralık 2004'e kadar durumun KKTC ve Kıbrıs Türkü lehine gelişmesi giderek zorlaşıyor. Ankara'nın bu sessizliği bozup ses vermesi, ağırlığını koyup ataklarını yoğunlaştırması gerekiyor. 
Aksi halde, Annan Planı'na evet demiş olmanın yarattığı zemin tümüyle kaymış olacak... 



</TEXT>
</DOC>
