<DOC>
<DOCNO> 277398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun24.html </URL>
<DATE> 2004/10/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İran ABD bize saldırmaya cesaret edemez 
</HEADLINE>
<TEXT>

     Eski İran Cumhurbaşkanı Ali Ekber Haşimi Rafsancani, ABD'nin İran'a saldırmaya cesaret edemeyeceğini söyledi. 
     İRNA'nın haberine göre Rafsancani, Uzay ve Ulusal Güvenlik Sergisi'nde yaptığı konuşmada, ''ABD'nin, deneyimlerinden, hiçbir zaman İran'ın topraklarına girmeye çalışmayacağını öğrendiğinden eminim. İran halkı, ABD ve İsrail'in ülkemizin baş düşmanı olduğunun ve düşmanlarımızın her fırsatta ülkemizde sorun çıkarmaya çalıştığının farkındadır'' dedi. 
     ''İran'ın düşmanlarının belli bir olgunluğa eriştiğini ve İran'a saldırmak gibi bir hataya düşmeyeceklerini'' söyleyen Rafsancani, ''Biz de herhangi bir çatışma istemiyoruz, ancak ABD İran topraklarına girerse dünya düzeninde bazı değişiklikler meydana gelecektir'' diye konuştu. 
     İran'ın bir süredir kendi uydu teknolojisini geliştirmeye çalıştığını, ancak ilk programının füze teknolojisini geliştirmek olduğunu söyleyen Rafsancani, şöyle dedi 
     ''İran 2 bin kilometre menzilli füze fırlatma gücüne sahiptir ve uzmanlar bu güce sahip bir ülkenin daha da gelişebileceğini teyit etmektedirler. Mevcut füze teknolojimizle uzaya uydu fırlatma gücüne sahip olabiliriz.'' İran'ın uydu yapımı ve uzaya fırlatılması teknolojisi konusunda bağımsız sekiz ülkeden birisi olması gerektiğini belirten Rafsancani, denizlerine hakim olan İran'ın bir sonraki hedefinin okyanusları ve uzayı fethetmek olduğunu, bu konuda kendilerini diğerlerinden küçük görmemek gerektiğini söyledi. 
     Rafsancani, İranlı bilim adamlarının Batılıların uzayla ilgili çalışmalarına önemli katkıları olduğunu, bu yüzden ülke içinde bilim adamlarını cesaretlendirmek ve destelemek gerektiğini de kaydetti. 
     
</TEXT>
</DOC>
