<DOC>
<DOCNO> 252042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/guncel/gun03.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sarı Zeybek' törenle Çincede 
</HEADLINE>
<TEXT>


Kitabı 'Sarı Zeybek'in Çince ve Uygurca baskısının tanıtımında konuşan Can Dündar, "Bu, bir yazar için en büyük rüyadır" dedi... 


Milliyet yazarı Can Dündar'ın Mustafa Kemal Atatürk'ün son günlerini anlattığı eseri "Sarı Zeybek", Çince ve Uygurca basıldı. 
"Sarı Zeybek"in Çin Milliyetler Yayınevi tarafından yapılan Çince ve Uygurca baskılarının tanıtımı amacıyla Türkiye'nin Pekin Büyükelçiliği'nde bir resepsiyon düzenlendi. Dündar, resepsiyonda Türk, Çinli, Uygur ve Azeri konuklara hitaben yaptığı konuşmada, ilk defa bir kitabının yabancı dile çevrildiğine ve o dillerin dünyada en çok konuşulan Çince ve Uygurca olduğuna işaret etti. Dündar, "Bu bir yazar için en büyük rüyadır. Çok heyecanlı olduğumu itiraf etmeliyim" dedi. 
Kitabın adının aslında bir halk oyunundan alındığını ve Atatürk'ün hasta olduğu dönemde bir davette orkestrayı durdurup Sarı Zeybek oynadığını söyleyen Dündar, sözlerini şöyle sürdürdü 
"Atatürk'ün o gün yaptığı şey ölüme meydan okumaydı. O güne kadar bütün düşmanlarını yenen bu kişi ölümü de yeneceğini düşünüyordu. Ne yazık ki, o gün zatürreeyi kaptı ve hastalığının ağırlaştığı son 300 günlük dönemi başladı." 

Dostluk ortamı 
Kitabın, Atatürk'ü insani yönüyle yeniden tanımasını ve sevmesini sağladığını da ifade eden Dündar, "Bu kitap Asya'nın iki ucundaki insanları Atatürk aracılığıyla yeniden bir dostluk ortamında buluşturdu" açıklamasını yaptı. 


</TEXT>
</DOC>
