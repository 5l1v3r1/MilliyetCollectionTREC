<DOC>
<DOCNO> 296266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy05.html </URL>
<DATE> 2004/12/09/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Saadet, AKP'ye siyah çelenk'ten 'şık olmaz' diye vazgeçti 
</HEADLINE>
<TEXT>

     Saadet Partisi, ABD'nin Irak işgaline karşı başlattığı mitingler çerçevesinde AKP binalarının önünde yapma kararı aldığı "siyah çelenk koyma" eyleminden, "şık olmayacağı" gerekçesiyle vazgeçti. 
     Saadet Partisi, Irak'ın Felluce kentindeki operasyonun ardından ABD'ye karşı bir eylemlilik süreci başlattı. Parti yönetimi, İstanbul ve Bursa'da yaptığı mitingleri diğer büyük şehirlerde de sürdürecek. 
     Saadet yönetimi, mitingler sürerken, ABD ile birlikte hükümeti de protesto eden eylemlilikler de planladı. Bu eylemlerde AKP'nin "ABD politikalarına destek vererek Irak'ta yaşananların suç ortağı" olduğunun vurgulanması amaçlandı. Yarın başlayacak İnsan Hakları haftasını da gözeterek AKP Genel Merkezi başta olmak üzere partinin tüm Türkiye'deki il ve ilçe binalarının önünde "siyah çelenk bırakma" eylemi kararlaştırdı. Türkiye çapında tüm teşkilatlara da AKP binalarının önüne belirlenecek günlerde topluca siyah çelenk bırakma eylemi için hazırlık yapma talimatı verildi. 
     
     OLAYLAR ÇIKABİLİRDİ 
     Ancak daha sonra yapılan değerlendirmede, bugüne kadar piçbir partinin bir başka partiye karşı siyah çelenk bırakma eylemi yapmadığı ifade edildi. Bu değerlendirme doğrultusunda, "Bir siyasi parti olarak başka bir siyasi partiye siyah çelenk bırakma eyleminin şık olmayacağı" görüşüyle eylem kararı iptal edildi. Saadet Partisi'nin siyah çelenk eyleminden vazeçmesinde, böyle bir eyleme AKP'lilerin sert tepki gösterebileceği, bunun sonucu da kavgalara varan olumsuz görüntülerin yaşanacağı kaygısı etkili oldu. 
     Saadet Partisi, eylemliliklerini hükümeti protesto etmeye yönelik olarak sürdürecek. Trabzon, Adana, Şanlıurfa, Kocaeli, Konya, Elazığ ve İzmir'de büyük kitlesel mitingeler gerçekleştirilecek. 
     
</TEXT>
</DOC>
