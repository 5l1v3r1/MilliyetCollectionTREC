<DOC>
<DOCNO> 273603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun28.html </URL>
<DATE> 2004/09/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
CTP ve AKEL çözüm komitesi oluşturuyor 
</HEADLINE>
<TEXT>

     KKTC'de iktidarın büyük ortağı Cumhuriyetçi Türk Partisi CTP ile Güney Kıbrıs'ta hükümette yer alan ve birinci parti konumundaki komünist AKEL partisi, Kıbrıs sorununda kalıcı çözüme ulaşılıncaya kadar birlikte mücadele etme ve bu amaçla komiteler oluşturma kararı aldı. 
     KKTC'deki siyasi partilere ziyaret başlatan AKEL, bugün CTP'yi ziyaret etti. Görüşmeye katılan CTP heyetine Genel Sekreter Ferdi Sabit Soyer, AKEL heyetine de Grup Sekreteri Nikos Katsurides başkanlık ettiler. 
     CTP Genel Sekreteri Soyer ile AKEL Grup Sekreteri Katsurides toplantıdan sonra ortak basın açıklaması yaptılar. 
     Soyer, toplantıda pek çok konuyu konuşup görüştüklerini ifade etti ve görüşmelere gelecekte de devam edeceklerini bildirdi. 
     ''Kıbrıslıların tek bir ortak yurdu olduğunu'' belirterek, ''Kıbrıs Türk ve Rum toplumlarının çıkarlarını ve siyasal eşitliklerini sağlayan bir çözümü bir an evvel getirmek gerektiğini'' kaydeden Soyer, ''Bu sadece yurdumuzla ilgili bir görevimiz değil, ayrıca Türkiye ve Yunanistan halklarının geleceği için de çok önemlidir'' dedi. 
     Soyer, ''Kıbrıs sorununun, Kıbrıs, Türkiye ve Yunanistan halklarının, 21. yüzyılda AB çerçevesinde demokratik gelişmeleri için mutlaka çözümlenmesi gerektiğini'' dile getirdi. 
     
     KATSURİDES 
     AKEL Grup Sekreteri Nikos Katsurides ise ''son derece samimi ve yararlı geçen toplantıda, başta Kıbrıs sorunu olmak üzere iki toplumun durumunun ve siyasi partilerin pozisyonunu tartıştıklarını'' belirtti. 
     ''İki samimi ve kardeş parti olarak, temel konulardaki ortak ve farklı görüşlerini dile getirdiklerini'' kaydeden Katsurides, ''Kıbrıs'ın geleceğine dair çok büyük umutları olan CTP ile AKEL'in Kıbrıs sorununu kalıcı bir çözüme ulaştırıncaya kadar birlikte mücadeleyi devam ettireceğini'' söyledi. 
     Katsurides, bu amaçla oluşturulacak komitelerde, güven ve işbirliği içinde geleceğe dair neler yapılabileceğini tartışıp ortaya koyacaklarını kaydetti. 
     
     ''JENNIFER LOPEZ'İN NİKAHINI KONUŞMUYORUZ'' 
     Katsurides ile Soyer, açıklamalarının ardından gazetecilerin sorularını yanıtladı. 
     Toplantıda konuşulan temel başlıklara ilişkin bir soruya Katsurides, ''Konuşulan konuların basın önünde tartışılmasının hiç kimseye faydası olmayacak'' yanıtını verdi. 
     Soyer ise aynı soruya karşılık, ''Kıbrıs sorununu konuşuyoruz, Jennifer Lopez'in nikahını değil. Lopez'in nikahı büyük ölçüde halkın önünde gerçekleşir, Kıbrıs sorununun çözümü ise halkın elindedir'' dedi. 
     ''AKEL ile CTP arasında sorunun çözümü içine gereken yol ve üslup birliği olup olmadığı'' sorusuna karşılık Katsurides, ''Evet, vardır'' yanıtını verdi. Katsurides, partilerin ''ne kadar yakın'' oldukları yönündeki soru üzerine ise ''gelinen aşamada ne kadar yakın olduklarından çok, sonuca ve çözüme gidecek anı yakalamanın önemli olduğunu'' söyledi. 
     
     ANNAN PLANI'NDA DEĞİŞİKLİK 
     Soyer, Başbakan Mehmet Ali Talat'ın, ''Annan Planı ile ilgili değişiklik talebimiz olmayacak'' yönündeki açıklamasıyla ilgili bir soru üzerine, şunları söyledi 
     ''Kıbrıs Türk halkı yüzde 65'le Annan Planı'na 'evet' dedi. Kıbrıs Rum tarafından güçlü bir 'hayır' çıktı. Değişiklik önerisi sunması gereken taraf varsa, onlardır. Bu değişiklik önerileri bize sunulmuş değildir.'' Rum yönetimi lideri Tasos Papadopulos'un federal bir çözüme karşı olduğunu açıkça ifade ettiğine işaret eden Soyer, ''Değişiklik önerilerinin, sunulabilmesi için, Annan Planı'nın ruhuna ve yüzde 65 'evet' diyen Kıbrıs Türk halkının bu yapıya onay vermesi zeminine uygun olmalıdır'' dedi. 
     
     ''PLAN MASADADIR'' 
     Katsurides ise aynı soruyu yanıtlarken, ''Annan Planı'nın gerek Papadopulos'a, gerek Ulusal Konsey'e göre masada olduğunu ve Kıbrıs sorununun bu plan çerçevesinde çözüleceğini'' söyledi. 
     ''Rum tarafının planın ruhuna aykırı, iki bölgeli ve iki toplumlu federasyonu reddeden değişiklik önerisi yapmasının mümkün olmadığını'' kaydeden Katsurides, ''Tartıştığımız, planın felsefesine ters düşmeyecek, sadece planı ve kurulacak devleti daha işler ve güvenli kılacak değişikliklerdir'' dedi. 
     
</TEXT>
</DOC>
