<DOC>
<DOCNO> 276828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonyas03.html </URL>
<DATE> 2004/10/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yeni Bond bulunamayınca... 
</HEADLINE>
<TEXT>

     Dünyanın en ünlü casusu 007 James Bond'un hayranları onu beyazperdede yeniden görmek için iki yıl daha bekleyecek. Son Bond Pierce Brosnan ile yollarını ayırdıktan sonra aktörün tahtına oturacak ismi bulamayan yapımcılar, sonunda filmin gelecek sene başlayacak çekimlerini 2006 yılına erteledi. 
     Internetteki ''variety'' ve ''hollywoodreporter'' sitelerinde yer alan habere göre, ''Ben Bond, James Bond'' repliğini duymak için daha iki yıl zaman var. 
     Filmin yapımcısı Metro Goldwyn Mayer ve EON Productions şirketlerinin yetkilileri, 21. Bond filminin çekimlerinin 21 Kasım 2005 tarihinden 2006 yılına ertelendiğini duyurdu. 
     Filmin 2006 yazında ya da Kasım ayında gerçekleştirilebileceğini ifade eden yetkililer, bu karara gerekçe olarak henüz filme yönetmen bulunamamasını gösterdi. 
     
     YÖNETMENİ BİLE YOK 
     Brosnan'ın yerine aralarında şarkıcı Robbie Williams, Clive Owen, Eric Bana, Hugh Jackman, Orlando Bloom, Jude Law ve Rupert Everett'ın da bulunduğu 15 ayrı aktörü düşünen yapımcılar, adı ön plana çıkan Bana ve Owen'ın bir türlü olumlu yanıt vermemesi üzerine sıkıntıya düştü. 
     Bu arada, Pierce Brosnan'ın bir röportajında Bond rolünün artık kendisi için tarih olduğu yönündeki sözlerinin yanlış anlaşıldığını açıklaması, yapımcılara yeniden ''yeşil ışık yaktığı'' şeklinde yorumlandı. Bunun üzerine aktörün de yeniden James Bond rolünü üstlenmesi ihtimali belirdi. 
     Bu arada, filmin en önemli sorunu ise henüz bir yönetmeninin olmayışı. ''Wicker Park'' filminin yönetmeni Paul McGuigan ve ünlü top model Claudia Schiffer'ın eşi, yapımcı Matthew Vaughn'un adı muhtemel rejisör adayları arasında geçiyor. ''Layer Cake'' filminde ilk kez yönetmenlik koltuğuna oturan Vaughn'un önemli bir prodüksiyonun altından kalkıp kalkamayacağı tartışılıyor. 
     
     BEN BOND, JAMES BOND 
     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     51 yaşındaki Pierce Brosnan ise James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol aldı. 
     
</TEXT>
</DOC>
