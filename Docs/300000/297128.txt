<DOC>
<DOCNO> 297128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/siyaset/axsiy02.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
50 bin kişi meydanda 
</HEADLINE>
<TEXT>


Diyarbakır'daki mitingde, "Türkiye'ye demokrasi, Kürtlere özgürlük, Kürt halkı muhatabını arıyor, AB'ye evet" sloganlarıyla, Öcalan için slogan atıldı 

FERİT ASLAN, MUZAFFER DURU Diyarbakır DHA 


Diyarbakır'da, Türkiye'ye müzakere tarihi verilmesi beklenen 17 Aralık zirvesi öncesi, "Farklılığa evet, ayrılıkçılığa hayır" sloganıyla düzenlenen mitinge yaklaşık 50 bin kişi katıldı. DEHAP tarafından organize edilen ve sivil toplum örgütlerince desteklenen mitingde AB'ye mesaj veren DEHAP'lı yöneticiler, "Türkiye'ye koşulsuz müzakere tarihi verilmelidir. Artık bizi pazarlayamazsınız" dedi. 
Mitinge Güneydoğu'nun diğer il ve ilçelerinden de çok sayıda vatandaş katıldı. Miting alanına, "Türkiye'ye demokrasi, Kürtlere özgürlük, AB'ye evet", "Kürt halkı muhatabını arıyor", "Yaşasın Diyarbakır - Ankara - Brüksel kardeşliği", "Ne Lozan, ne Sevr, yaşasın demokratik cumhuriyet" pankartları asıldı. Mitingdeki konuşmacıların sözleri sık sık Abdullah Öcalan lehine sloganlarla kesilirken, miting öncesi platforma çıkan abla Fatma Öcalan da kalabalığa zafer işareti yaptı. 
DEHAP Genel Başkanı Tuncer Bakırhan, "Avrupa'ya sesleniyorum" diye başladığı konuşmasında, "80 yıl önce Kürtleri pazarladınız. Bugün pazarlayamayacaksınız. Türkiye'yi AB'ye kabul edecekseniz, Kürt sorununun çözümü için katkı sunabilirsiniz. Kürt sorununu çözmemiş bir AB olamaz" dedi. 
Mitinge katılanlar dağılırken 300 kişilik grup, İstasyon Caddesi'nden, Ofis semtine yürüyüşe geçti. Polis, yürüyüşün izinsiz olduğu gerekçesiyle gruba engel olmak istedi. Gruptakiler, kaldırım taşlarını sökerek polislere fırlattı. Müdahale eden polis, gözyaşartıcı bomba kullanırken, Çevik Kuvvet Şube Müdürü Okan Karadeniz'in de aralarında bulunduğu 12 polis çeşitli yerlerinden yaralandı. 

Kaymaz'dan şiir 

Diyarbakır mitingine Güneydoğu'nun diğer il ve ilçelerinden de çok sayıda vatandaş katıldı. PKK bayrağının da taşındığı miting öncesi platforma çıkan abla Fatma Öcalan kalabalığa zafer işareti yaptı. Kızıltepe'de baba Ahmet Kaymaz'la birlikte operasyonda öldürülen Uğur Kaymaz'ın anısına ağabeyi Halit Kaymaz, Kürtçe şiir okudu. Miting, Kürtçe türkü ve şarkıların yer aldığı konserle son buldu. 


</TEXT>
</DOC>
