<DOC>
<DOCNO> 265188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/aspo.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MUCİZE ADAM 
</HEADLINE>
<TEXT>


Halterde 77 kiloda rakiplerine podyumu dar eden genç yıldızımızın sol dizinde kıkırdak zedelenmesi, birinci derece menisküs yırtığı ve bağ zedelenmesi bulunduğu öğrenildi 

CEMAL ERSEN 


Kendisinden saklandı 
ATİNA olimpiyatlarında genç yaşına rağmen halterde şampiyonluğa ulaşan, rekor üstüne rekor kıran Milli sporcumuz Taner Sağır'ın podyuma dizindeki menisküs yırtığı, dejenerasyon ve sıvı artışına rağmen çıktığı belirtildi. Muhteşem performansıyla ilk kez yarıştığı olimpiyatlarda harikalar yaratan ve göğsümüzü kabartan 19 yaşındaki Sağır'dan sakatlığın boyutlarının saklandığı, genç sporcunun Türkiye'ye döner dönmez ameliyata alınacağı öğrenildi. 

Ağır idmanlar etkiledi 
HAZIRLIK kampındaki ağır antrenmanlar sırasında sakatlanan ve 8 Temmuz 2004 tarihinde sol diz MR'ı çekilen Taner Sağır'a "Kıkırdaklarda ve bağlarda zedelenme, birinci derece menisküs yırtığı" tanısı kondu. Kısa bir dinlenme süreci geçirdikten sonra antrenman dozu düşürülen Sağır'ın olimpiyatta yarışıp yarışamayacağına Atina'da karar verilmesi görüşünde birleşildi. Genç sporcu idmanlarda olumlu bir performans gösterince de podyuma çıkarıldı. 

'Rekoru kıracağım' 

TÜRKİYE'YE olimpiyatlarda üçüncü altın madalyasını kazandıran Taner Sağır, "Başarımız takım ruhunda saklı" diye konuştu. Kazanacağı ödülle yeni bir hayat kurmaya hazırlanan genç halterci, sporculuk kariyeri için de çok iddialı bir hedef ortaya koydu Naim ve Halil'in başardığı üst üste üç şampiyonluğu yakalayıp, 4. zafere yürümek. 

Güreşçi olacaktı 

1989 yılında Bulgaristan'dan göç ettikten sonra Ankara'nın Pursaklar semtine yerleşen Sağır ailesinin kaderi, şampiyonlar şampiyonu Naim Süleymanoğlu'nun kardeşi Muharrem Süleymanoğlu sayesinde değişti. Göçmen vatandaşların ikamet ettikleri semtte ilkokul çağındaki çocukları haltere özendiren Süleymanoğlu, 1994 yılında Taner ve Nezir kardeşleri "himayesine aldı". Muharrem hoca daha o günlerde Taner için hedefi seçmişti 2004 olimpiyatı. 
BABA Fehim Sağır oğullarının ata geleneği güreş sporu yapmasını isterken, anne Kıymet halterden yana tavır koydu. O günlerde çöp bacaklı, sıska yapılı çocuk görüntüsü çizen Sağır kardeşler, örnek aldıkları Naim ve Halil ağabeylerinin yolunda önce minikler, sonra yıldızlar, ardından gençler katagorilerinde emin adımlarla ilerlediler. Yıllar su gibi geçerken madalyalar, şampiyonluklar art arda geldi ve Taner olimpiyat kampına dahil edildi. 


</TEXT>
</DOC>
