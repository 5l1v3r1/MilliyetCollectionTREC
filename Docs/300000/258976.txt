<DOC>
<DOCNO> 258976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun32.html </URL>
<DATE> 2004/07/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Eski bakanın bacağı kesildi 
</HEADLINE>
<TEXT>

     Filistin Ulusal Özerk Yönetimi'nin FÖY suikast kurşununa hedef olan eski Enformasyon Bakanı Nebil Amr'ın sağ bacağı kurşun yarasından ötürü kesildi. 
     Kaldırıldığı Alman hastanesinde bacağı diz altından kesilen Amr, 20 Temmuz Salı gecesi, Ramallah kentinde televizyon mülakatından evine döndüğünde vurulmuştu. Filistin Devlet Başkanı Yaser Arafat'ın suikastçıların veya failin derhal bulunması emrine rağmen saldırdıganların bulunamadığı suikastta, Amr'a evinin penceresinden ateş edildi. Amr'ın sağ bacağına giren iki kurşun ağır kas-sinir yaralanmasına neden oldu. 
     FÖY, 10 yıl önce Gazze Şeridi ve Batı Şeria'da İsrail'den bağımsız özerklik kazanılmasından beri ağır siyasi kriz içinde bulunuyor. Arafat'ın Başbakanı Ahmed Kurey'in istifasını çektiği ortamda FÖY'deki siyasal çekişme ileride ''iç savaşa kayma ihtimali taşıdığından'', Arafat, Başbakanı'na daha geniş yetki tanıyarak yönetimde reform sözü verdi. 
     İsrail-Filistin sorununda arabulucu kişiler ve kurumlar, FÖY'ün reforma hız vermesinin savaş ortamındaki gerginliği dindireceğini belirtiyor. Eski Enformasyon Bakanı Amr da Arafat'ı en çok eleştiren siyasetçilerden olarak tanınıyor. 
     
</TEXT>
</DOC>
