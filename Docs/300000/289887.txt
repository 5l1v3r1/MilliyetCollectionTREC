<DOC>
<DOCNO> 289887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo25.html </URL>
<DATE> 2004/11/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Trabzonspor taraftarından Fenerbahçelilere mesaj var... 
</HEADLINE>
<TEXT>

     Trabzonspor 1967 Taraftarlar Derneği Başkanı Selim Doğan, ''Fenerbahçe taraftarı spor, dostluk ve kardeşlik anlayışıyla gelip takımını desteklerse onları başımızın tacı yaparız'' dedi. 
     Selim Doğan, Trabzon Gazeteciler Cemiyeti'nde düzenlediği basın toplantısında, hafta sonunda yapılacak Trabzonspor-Fenerbahçe karşılaşması için sarı-lacivertli kulübün, maça taraftar getirme konusunda şu ana dek resmi bir önerisi olmadığını söyledi. 
     Her takımın taraftarının Trabzon'a gelebileceğini ifade eden Doğan, ''Fenerbahçe taraftarı da gelip takımını destekleyebilir. Fenerbahçe taraftarı spor, dostluk ve kardeşlik anlayışıyla gelip takımını desteklerse onları başımızın tacı yaparız. Ama Trabzon'a gelerek geçen yılki gibi tatsızlıklar çıkarırlarsa, yine çocukların başları yarılırsa biz de gereken cevabı vermek zorunda kalırız'' diye konuştu. 
     Karşılaşmada 5 bin adet balon, çok sayıda bayrak, flama ve konfeti dağıtacaklarını da kaydeden Doğan, ''Bu maçı kazanırsak lider olacağız. Kongre öncesi galibiyete ihtiyacımız var, birlik olmaya ihtiyacımız var. Bu açıdan tüm Trabzonspor taraftarını forma ve bayraklarıyla maça davet ediyoruz'' dedi. 
     
</TEXT>
</DOC>
