<DOC>
<DOCNO> 280964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun22.html </URL>
<DATE> 2004/10/17/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İspanya Avrupa, kapıları Türkiye'ye açacak bir ittifaktır... 
</HEADLINE>
<TEXT>

     İspanya Başbakanı Jose Luis Rodriguez Zapatero, Avrupa Birliği'nin vazgeçilmez temel değerler üzerine kurulu bir birlik olduğunu belirterek, ''Avrupa, kapıları Türkiye'ye açacak bir ittifaktır'' dedi. 
     Zapatero, İtalyan La Repubblica gazetesinde bugün yayınlanan demecinde, İspanya'nın Avrupa Anayasası'nı kabul eden ilk ülke olması için çalıştıklarını söyledi. Zapatero, Avrupa Anayasası'na İspanyolların neden ''evet'' demelerini açıklarken, Türkiye'ye de değinerek, şöyle konuştu 
     ''Avrupa Anayasası, daha güçlü bir siyasi birlik ve de İspanyol vatandaşlığına ilaveten hakları ve özgürlükleri pekiştiren bir Avrupa vatandaşlığı demektir. Avrupa kimliği, bir arada yaşama, refah devleti, her ortamda idam cezasıyla mücadele, uluslararası meşruiyeti savunma, halklar ve kültürler arasında bir ittifak gibi vazgeçilmez değerlere dayanmaktadır. Bu, tüm güçlüklere rağmen kapıları Türkiye'ye açacak bir ittifaktır. Avrupa, yüzyılımızın dünya düzeni için büyük bir umuttur.'' İspanya Başbakanı, Birleşmiş Milletler'de BM yaptığı konuşmada BM Genel Sekreteri Kofi Annan'a İslam ve Batı dünyaları arasında bir ''uygarlık ittifakı'' oluşturulması için çalışılmasını önerdiğini hatırlatarak, şunları söyledi 
     ''Bu düşüncemin hedefi, Batı dünyası ile İslam ve Arap dünyası arasındaki iletişim ve anlayışı güçlendirmek. Bu mutlaka yapılmalı. Irak'taki müdahalenin gidişatı, İsrail ve Filistin arasındaki durum, sadece hükümetler değil toplumlar arasında da adeta bir uçurum yaratmakta. Bu gözden kaçırılmamalı. Pek çok Arap toplumunda da, pek çok Batı toplumunda da konuşmamakta direnme, sadece çatışmacı söylemler kullanmakta direnme sayesinde, bir gün arada yeni bir duvar ördüğümüz gerçeğiyle yüz yüze gelebiliriz.'' 
     
     KİLİSE VE ABD KONUSUNDA YAKLAŞIMLARI 
     Zapatero, eşcinsellerin haklarını korumaya yönelik yasal düzenlemeler sebebiyle hükümetin Katolik çevreler tarafından eleştiri yağmuruna tutulduğuna ilişkin soruyu ise şöyle yanıtladı 
     ''Kilise, bazı yasal düzenlemelerde bizimle hemfikir değil mi Tamam, buna saygı duyarım. Ama bu, hükümetin gerek yasama, gerekse vatandaşların haklarını genişletme biçimindeki siyasi faaliyetlerinden vazgeçmesini gerektirmez.'' Kiliseyle çatışma peşinde olmadığını belirten Zapatero, Bask Yurdu ve Özgürlük ETA örgütü lideri Ignacio Garcia Arregui'nin geçen ay tutuklanmasını ise ''terörü yenme açısından önemli bir adım'' olarak niteledi. 
     Zapatero, İspanya'nın Irak'taki askerlerini geri çekmesinin, ABD Başkanı George Bush'u rahatsız ettiyse de bunun iki ülke arasındaki ilişkileri etkilemeyeceğini belirterek, şöyle konuştu 
     ''Bunu Bush'a yazdığım mektupta da belirttim. Kendisine arkadaşlıktaki en önemli değerin samimiyet olduğunu söyledim. İspanya, kendini ABD'nin dostu olarak görüyor, dostu olarak kalmak istiyor. ABD kendisiyle birçok ittifakımızın olduğu bir ülke. Ama Irak'a savaş açılması bana göre bir hataydı. Bu konudaki fikrim değişmedi.'' 
     
</TEXT>
</DOC>
