<DOC>
<DOCNO> 295964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo40.html </URL>
<DATE> 2004/12/08/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Pancu Beşiktaş ile sözleşmem sürüyor ve hiçbir takımla görüşmedim 
</HEADLINE>
<TEXT>

     Beşiktaş'ın menajer kaptanı Tayfur Havutçu, Kayserispor'u yenerek, UEFA Kupası'nda yapacakları AC Parma maçına moralli gitmek istediklerini söyledi. 
     Tayfur, siyah-beyazlıların deneyimli futbolcuları Tümer Metin ve Daniel Pancu ile birlikte BJK Nevzat Demir Tesisleri'nde düzenlediği basın toplantısında, son 2 haftadır 10 kişiyle kazandıklarını hatırlatarak, ''Şimdi önümüzde Kayserispor maçı var ve tamamıyla bu maça konsantre olduk. Kayseri deplasmanında hedefimiz galip gelmek. Bu galibiyet, büyük önem taşıyan Parma maçı öncesi, bizim için moral olur'' diye konuştu. 
     Parma'da da galip gelmek amacında olduklarını vurgulayan Tayfur, ''Belki beraberlik de yetebilir ama biz galibiyet için İtalya'ya gideceğiz'' dedi. 
     Hafta sonundaki Galatasaray-Fenerbahçe derbisiyle ilgili görüşlerinin sorulması üzerine Tayfur, ''Bizim ilk hedefimiz galibiyet serisi yakalayıp, ligde en az 2. sıraya kadar yükselerek, gelecek sezon Avrupa Şampiyonlar Ligi'ne katılmayı başarmak. Bu nedenle öncelikle Kayserispor maçını kazanmayı istiyoruz. Daha sonra da derbiyi izleyeceğiz'' diye konuştu. 
     Tayfur, seyircisiz yapılan maçla ilgili olarak da, ''Seyircisiz oynamak idman maçına benziyor'' yorumunu yaptı. 
     
     TÜMER ''PARMA EN ÖNEMLİ MAÇIMIZ'' 
     Tümer Metin ise AC Parma ile yapacakları UEFA Kupası 2. tur B Grubu son karşılaşmasının bu sezonki en önemli maçları olacağını söyledi. 
     Bu karşılaşmanın değişik bir atmosferde yapılacağını vurgulayan Tümer, ''Bir üst tura çıkmak bizim için çok önemli. Orada herkes üstüne düşen görevi yapacaktır. Kazanacağımıza da inanıyorum'' dedi. 
     AC Parma maçını konuşmalarının, Kayserispor'u önemsemedikleri anlamına gelmemesi gerektiğini kaydeden Tümer, ''Şimdi ilk hedefimiz Kayserispor maçı. Kayseri'de galip gelerek, ligdeki çıkışı sürdürmek ve Parma maçı öncesi moral kazanmak amacındayız'' diye konuştu. 
     
     İSTANBULSPOR MAÇI 
     İstanbulspor maçında iyi bir performans gösterdiğinin hatırlatılması üzerine Tümer, şöyle konuştu 
     ''İstanbulspor maçında 10 kişi kaldık. Zaten seyirci desteğinden yoksunduk. Birinin sahada inisiyatif alması gerekiyordu. Ben sadece üstüme düşen görevi yaptım. O gün takım halinde çok iyi mücadele ettik. Bir kişinin eksikliğini genel anlamda herkes kapatmaya çalıştı. Herkes çok iyi mücadele etti.'' Tümer, son 2 maçlarını 10 kişi kazanmaları konusunda espri de yaparak, ''Belki Kayseri'de işler kötü giderse, 1 kişiyi oyundan attırabiliriz'' dedi. 
     
     ''KENDİMİ HEP HAZIR TUTTUM'' 
     Deneyimli futbolcu, ligin ilk haftalarında fazla forma şansı bulamaması konusunda da şunları söyledi 
     ''İlk 2 maç cezalıydım. Sonra 2 maç oynadım. Daha sonra 4 hafta hiç oynayamadım. Sonra da maçlarda 20 dakika veya 15 dakika görev aldım. Bu, Del Bosque'nin tercihiydi. Buna saygı duyuyorum, bunlar futbolun içinde olan olaylar. Ben kendimi hazır tutmak zorunda olduğumu biliyordum. Uzun maratonda geniş bir kadroya sahiptik. Şans geleceğini biliyordum. Hazırlıymışım ki Allah beni utandırmadı. İyi bir performans sergilediğimi düşünüyorum. 3-4 hafta öncesine göre daha olumlu düşünüyoruz. Kendimize biraz daha güvenimiz geldi. Ben de bunun içinde olduysam ne mutlu bana.'' Tümer, seyircisiz maç yapma konusunda da, ''İnönü Stadı'nda seyirci her zaman bizim için itici güç olmuştur. 10 kişi kaldıktan sonra, seyircimiz olsaydı, bize güç katardı ve moral verirdi. Gönül istiyor ki böyle bir şey bir daha olmasın. Seyirci ile futbolun bir bütün olduğu unutulmasın'' diye konuştu. 
     
     PANCU ''SÖZLEŞMEM SÜRÜYOR'' 
     Beşiktaş'ın Rumen futbolcusu Pancu ise devre arasında Lucescu'nun takımı Shaktar Donetsk'e transfer olacağı yönünde spekülasyonlar yapıldığının hatırlatılması üzerine, ''Benim Beşiktaş ile sözleşmem sürüyor. Böyle birşey söz konusu olamaz. Hiçbir takımla temasım da olmadı'' dedi. 
     Şanssız bir sakatlık dönemi yaşadığını ve yeni yeni kendine geldiğini belirten Pancu, ''Artık daha güçlüyüm. Elime geçen fırsatları da iyi değerlendirerek, takımıma yararlı olmak istiyorum'' diye konuştu. 
     AC Parma maçına da değinen Pancu, iki takım için de bu karşılaşmanın son şans olduğunu vurgulayarak, ''Parma, önce UEFA Kupası'na fazla önem vermedi, çünkü İtalya Ligi'nde sorunları vardı. Ama bu son şanslarını iyi kullanmak isteyeceklerdir. Konsantrasyonumuzu en üst düzeyde tutarsak oradan galip ayrılırız'' dedi. 
     
</TEXT>
</DOC>
