<DOC>
<DOCNO> 260909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur20.html </URL>
<DATE> 2004/08/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ankara-İstanbul Demiryolu 7 Ağustos'ta açılıyor... 
</HEADLINE>
<TEXT>

     Ankara-İstanbul demiryolu hattı, 7 Ağustos Cumartesi günü yolcu taşımacılığına yeniden açılacak. Yük taşımacılığına ise bugünden itibaren başlanacak. 
     TCDD Genel Müdürlüğü'nden yapılan yazılı açıklamaya göre, 22 Temmuz'da Pamukova'da meydana gelen kazanın ardından kaza nedenlerinin Türk ve yabancı bilirkişi heyetlerince sağlıklı olarak incelenmesi ve ''delillerin karartıldığı'' yönündeki iddialara meydan verilmemesi amacıyla yolcu ve yük taşımacılığına kapalı tutulan hat, yeniden hizmete giriyor. 
     Savcılık ve bağımsız bilirkişi heyetlerince yolun yeniden trafiğe açılmasında herhangi bir sakınca bulunmadığının yazılı olarak bildirilmesi üzerine, bugün, yolda meydana gelen pürüzlerin giderilmesi, vagonların kaldırılması gibi çalışmalar hızla tamamlanarak yük taşımacılığına başlanacak. Hat, yolcu taşımacılığına ise 7 Ağustos'tan itibaren açılacak. 
     
     YAKUP KADRİ, YAHYA KEMAL VE GAZİ'YE SEFER YOK 
     Bu hatta çalışan yolcu trenleri, kaza öncesi tarifelerine göre seferlerine devam edecek. 
     ''Hızlandırılmış tren'' olarak adlandırılan seferleri yapan Yakup Kadri, Yahya Kemal ve Gazi ekspresleri ise bağımsız bilirkişi komisyonu nihai raporunu açıklayana kadar sefere konulmayacak. 
     Tren biletleri, bugünden itibaren satışa sunuldu. 
     
</TEXT>
</DOC>
