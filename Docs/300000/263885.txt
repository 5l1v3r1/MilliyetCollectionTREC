<DOC>
<DOCNO> 263885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur20.html </URL>
<DATE> 2004/08/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Annenin en zor anı 
</HEADLINE>
<TEXT>

     Adana'da cep telefonuyla konuşurken rayların üzerinde yürüyen 17 yaşındaki Seval Şenyuva, gelen treni fark etmeyince feci şekilde can verdi. 
     Ceset parçalarını tek tek inceleyen anne, ölenin kızı olduğunu anlayınca sinir krizleri geçirdi. 
     Adana Sakarya Mahallesi Ray Sokak'taki evinden ekmek almak üzere dışarı çıkan 17 yaşındaki Seval Şenyuva, cep telefonuyla konuşarak demiryolundan karşıya geçmek istedi. Bu sırada Mersin yönüne giden yolcu trenini fark etmeyen genç kız feci şekilde can verdi. 
     Evlerinin karşısında bir kıza trenin çarptığını öğrenen anne Mesude Şenyuva, şüphelenerek kaza yerine gitti. 3 ay önce eşi Alican Şenyuva'dan ayrılan Şenyuva, "Benim kızım olabilir, ekmek almaya gitmişti. Bakmak istiyorum" diyerek ceset parçalarının yanına geldi. İlk baktığı bacaklarından kızını tanıyamayan talihsiz kadın, göğüs kısmının bulunduğu ikinci parçanın yanına geldi. 
     Elbisesini incelediği parçanın kızına ait olduğunu anlayan Mesude Şenyuva, şoka girdi. Komşularının yardımıyla olay yerinden uzaklaştı ran Mesude Şenyuva'ya sakinleştirici iğne yapıldı. 
     Sabah gittiği işten kız kardeşinin ölüm haberini alıp geri dönen 19 yaşındaki Serap, sinir krizleri geçirdi. Acılı ablayı çevreden yetişen vatandaşlar güçlükle sakinleştirdi. Evlerine yaklaşık 3 ay önce taşındıklarını anlatan Serap Şenyuva "Tren hattındaki kaza ve ölüm olaylarından tedirgin oluyorduk. Bu nedenle taşınmayı düşünüyorduk" dedi. Seval Şenyuva'nın cesedi Adli Tıp Kurumu Morgu'na kaldırılırken yoluna devam eden makinistler Kadir Aka ile İdris Pınar'ın Mersin'den döndükten sonra ifadelerinin alınacağı belirtildi. 

     
</TEXT>
</DOC>
