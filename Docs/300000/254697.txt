<DOC>
<DOCNO> 254697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/spor/axspo02.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan askeri kamp 
</HEADLINE>
<TEXT>


Fenerbahçeliler saat 06.30'da kalkacak, 23.00'te yatacak. Maç günleri dışında üç idman yapacak 

YUSUF KOBAL 


Katı disiplin 
FENERBAHÇE Teknik Direktörü Daum, Almanya kampında futbolcuları adeta askeri eğitime sokacak. Maç günleri dışında üç antrenman yaptıracak olan Alman çalıştırıcı, katı disiplin kurallarıyla futbolcularını yeni sezona hazırlayacak. Sarı - Lacivertliler'in her gün saat 06.30'da kalkacağı, 07.30'da ilk idmanını yapacağı belirtildi. 

Ümit ve Fatih sorumlu 
SARI - Lacivertli ekibin hocası, akşam yemeğinden sonra da eğitime devam edecek. Futbolcularına yat saati olarak 23.00'ü belirleyen Christoph Daum, bu boşlukta oyuncularını dersanede toplayıp, teorik bilgiler verecek. Kaptan Ümit ve Fatih'i kampın disiplininden sorumlu tutacak olan Daum, denetleme görevini de yardımcısı Koch'a verecek. 

Fener'in uğuru Köln 

Almanya'ya gidiyorlar 
İSTANBUL'DA 12 günlük yoğun bir çalışma programı uygulayan Fenerbahçe, uğurlu saydığı Köln kampına bugün başlıyor. Geçen sezon burada çalışan ve şampiyonluğa ulaşan Sarı - Lacivertliler, 37 kişilik bir kafileyle Almanya yolculuğuna çıkacak, yöneticilerden İlhan Ekşioğlu, Hakan Bilal Kutluap, Ali Yıldırım ve Mahmut Uslu, dönüşümlü olarak kampa katılacak. 

İlk maç 14 Temmuz'da 
ALMANYA kampına, Volkan ve Recep'in yanına üçüncü kaleci olarak Peter götürülecek. Semih de Süper Lig'in yeni takımı Ankaraspor'a kiralandı. Öte yandan Hooijdonk'un da ayın 17'sinde takıma katılması bekleniyor. Taktik çalışması üzerine yoğunlaşacak olan Sarı-Lacivertliler, Almanya'daki ilk hazırlık maçını 14 Temmuz'da Mannheim ile oynayacak. 




</TEXT>
</DOC>
