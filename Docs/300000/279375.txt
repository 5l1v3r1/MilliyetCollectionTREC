<DOC>
<DOCNO> 279375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun30.html </URL>
<DATE> 2004/10/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Fransa'da en çok izlenen tartışma programında Türkiye tartışıldı 
</HEADLINE>
<TEXT>

     CHP Milletvekili Onur Öymen, Fransa'da AB'nin Türkiye ile üyelik müzakerelerine başlamasına karşı çıkanları uyararak, ''Türkiye, müzakereler için bütün kriterleri yerine getirdi. Oyunun ortasında oyunun kuralı değişmez'' dedi. 
     Fransa'da televizyonda en çok izlenen ''Mots Croises'' isimli tartışma programına katılan Öymen, AB ve Türkiye arasında imzalanan Ankara anlaşması, gümrük birliği ve Helsinki zirvesinde alınan karara atıfta bulundu ve ''Fransa'da şu anda yaşanan tartışmanın kendisi için şaşırtıcı olduğunu'' söyledi. 
     AB'nin aday ülkelerle ilişkilerinde belirli kriterlere baktığını ifade eden Öymen, Türkiye'ye karşı ayrımcılık yapılmaması gerektiğini belirtti. 
     ''Türkiye'nin, ABD'nin AB'de Truva atı olacağı'' yolundaki iddialara karşı çıkan Öymen, bunun en somut örneğinin Körfez Savaşı sırasında yaşandığını belirtti ve ''ABD'nin talebine rağmen Türkiye'nin Amerikan askerlerinin kendi topraklarından Irak'a gitmesine parlamentonun karşı çıktığını'' hatırlattı. 
     Öymen, ''Genç ve dinamik nüfusuyla, savunma gücüyle, kültür ve gelenekleriyle Türkiye'nin AB'ye önemli katkılarda bulunacağını'' söyledi. 
     Sorbonne Üniversitesi'nden Prof. Ahmet İnsel de geçmişte ''Osmanlı'nın Avrupa'nın hasta adamı olarak'' nitelendirildiğini hatırlatarak, ''AB ile Türkiye konusundaki tartışmayı gördükten sonra Fransa, şimdi Avrupa'nın hasta adamı olarak davrandığı izlenimi veriyor'' dedi. 
     İnsel, ''Türkiye, demokrasi ve insan hakları konusunda daha fazla adım atıp Avrupa'ya yaklaştıkça Fransa'nın Türkiye'den uzaklaşmak istemesini ise anlamakta güçlük çektiğini'' söyledi. 
     Programa İtalya'dan katılan AB Komisyonu'nun eski üyesi Emma Bonino, stüdyoda konuk olan tarihçi Max Gallo'un, ''ortak tarihin paylaşılmadığı gerekçesiyle Türkiye'nin AB üyeliğine karşı çıkmasına'' sert tepki gösterdi. Bonino, ''AB, ortak tarihe göre değil, ortak siyasi proje ve demokrasi değerlerine göre belirleniyor'' dedi. 
     Fransa'nın eski başbakanlarından Michel Rocard da bölge barışı ve istikrarı için Türkiye'nin AB üyeliğinin gerekli olduğunu belirtti. Rocard, bir soru üzerine, Türkiye'deki Ermenilerin güçlü bir biçimde Türkiye'nin AB üyeliğine destek verdiklerini hatırlattı ve müzakerelerin açılmasının Türkiye'de demokrasi ve insan haklarının güçlenmesine daha fazla katkıda bulunacağını söyledi. 
     
</TEXT>
</DOC>
