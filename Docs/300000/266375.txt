<DOC>
<DOCNO> 266375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur36.html </URL>
<DATE> 2004/08/25/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Veysel Atasoy'a otopsi yapılacak... 
</HEADLINE>
<TEXT>

     Bir hastanede geçirdiği biyopsi sonrası ''MRSA'' adlı antibiyotiğe dirençli bir mikrop kapması sonucu öldüğü iddia edilen eski bakanlardan Veysel Atasoy'un cenazesine, ailesinin isteği üzerine otopsi yapılacak. 
     Atasoy'un cenazesi, Cumhuriyet Savcısı ve Adli Tıp Kurumu doktorunun yaptığı son incelemelerin ardından, yarın sabah erken saatlerde Adli Tıp Morgu'na götürülecek. 
     Veysel Atasoy için, yapılacak otopsinin ardından TBMM'de tören düzenlenecek. 
     Atasoy'un cenazesi, Kocatepe Camii'nde kılınacak cenaze namazının ardından Cebeci Asri Mezarlığı'nda toprağa verilecek. 
     Ankara Üniversitesi Tıp Fakültesi İbni Sina Hastanesi yoğun bakım ünitesinde 20 gündür tedavi altında bulunan Eski Bakan Veysel Atasoy, dün hayatını kaybetmişti. 
     
     HASTANE RAPORLARI 
     AA muhabirinin aldığı bilgiye göre, Veysel Atasoy'un, ''MRSA'' adlı mikrobu kaptığı iddia edilen Gazi Hastanesi'ne ait hasta dosyasında, Atasoy'un 3 Haziran 2004'te ''sağ yan ağrısı'' şikayetiyle hastaneye geldiği, bu şikayetinin yaklaşık 3 aydır devam ettiği, 7 Haziran 2004 günü Atasoy'a biyopsi yapıldığı belirtildi. Atasoy'un Gazi Hastanesi'nden 21 Haziran 2004'te taburcu edildiği ifade edildi. 
     Dosyada, Atasoy'un hastaneye, aynı şikayetle 17 Mayıs 2004'te de müracaat ettiği, yapılan tetkikler ve 18 Mayıs'ta yapılan konsültasyon sonucu hastanın akciğer tabanından sıvı alınmasının uygun görüldüğü de belirtildi. 
     Atasoy'un Gazi Hastanesi'nden taburcu edildikten sonra 25 Haziran 2004'te gittiği Güven Hastanesi'nin hasta dosyasında ise Atasoy'un, ''oluşan yarasının enfekte olduğu'', hastadan alınan kültürde ''MRSA'' ürediğinin belirlendiği ve hastaya tedavi uygulandığı kaydedildi. 
     Güven Hastanesi'nin dosyasında, Atasoy'un 2 Ağustos 2004 günü solunum yetmezliği nedeniyle cihaza bağlandığı, 4 Ağustos 2004 günü İbni Sina Hastanesi Acil Servisi'ne yatırıldığı bildirildi. 
     Ankara Üniversitesi Tıp Fakültesi İbni Sina Hastanesi hasta dosyasında da özetle Atasoy'un, enfeksiyon nedeniyle 4 Ağustos 2004'te hastaneye getirildiği, Atasoy'un bazı basit emirleri yerine getirebildiği ve hastane Reanimasyon Ünitesi'nde tedavi altına tutulurken, dün hayatını kaybettiği ifade edildi. 
     
</TEXT>
</DOC>
