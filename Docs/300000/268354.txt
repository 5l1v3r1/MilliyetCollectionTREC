<DOC>
<DOCNO> 268354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/yazar/bila.html </URL>
<DATE> 2004/09/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Putin'in sözleri 
</HEADLINE>
<TEXT>


Rusya Devlet Başkanı Vladimir Putin'den önce, mesajları Türkiye'ye ulaştı. Putin, tarihi ziyareti öncesinde Mehmet Yılmaz, Ertuğrul Özkök, Ergun Babahan ve Mehmet Ali Birand'a verdiği mülakatlarla mesajlarını göndermiş oldu. Sade ve net mesajlar... 
Putin, artık savaşların geride kaldığını, birbirini düşman gören iki kampın bulunmadığını, iki ülkenin ekonomik ve siyasi işbirliğiyle kalkınmalarına katkıda bulunabileceklerini söyledi. Putin'in, Türkiye'nin AB ile ilişkilerinin Rusya'yla ilişkilerini bozmaması gerektiğini, iki ülkenin yakınlaşması gerektiğini savunanların doğruyu savunduklarını da ekledi. 
Artık Türkiye için Rusya, "komünizm tehlikesi" , Rusya için Türkiye NATO üyesi hasım ülke olmadığına göre, ilişkilere bu gözle bakmak iki ülkenin de yararına. Bu yakınlaşmayı hem tarihi hem coğrafi koşullar gerektiriyor zaten. 
Ekonomik açıdan baktığınızda Rusya'nın on yıl içinde Türkiye'nin dış ticaret hacminde ikinci sıraya oturmuş olması, ekonomik ilişkilerdeki hızlı yükselişi ve potansiyeli gösteriyor. 
Birbirleri için büyük pazarlar niteliği taşıyan iki ülkenin bu alandaki işbirliğini artırmaları, Avrasya denilen coğrafyada ortak girişimlere olanak sağlayacaktır. Bunun AB'ye alternatif bir blok anlayışı taşıması da gerekmez. Ancak, Türkiye'nin ekonomik ve siyasi hareket alanını büyüteceği gibi kalkınmasına da katkıda bulunur. Türkiye - Rusya yakınlaşması, Türkiye'nin ulusal çıkarlarına uygundur. 
Siyasi açıdan baktığınızda da bölgenin bu iki büyük ülkesi arasındaki işbirliği Kafkasya'da, Orta Asya'da, Irak'ta barışın, huzurun, ekonomik ve siyasi istikrarın kurulması ve korunmasına katkıda bulunur. 
Sovyetler Birliği'nin dağılmasının Türkiye'nin ekonomik, siyasi ve askeri önemini kaybettireceği görüşü doğru çıkmamıştır. Aksine her üç alanda da Türkiye'nin önemi artmıştır. Türkiye, bu konumunu ve gücünü iyi kullanır, geleceği iyi okur, süreci iyi yönetirse, Doğu ile Batı arasında "enerji koridoru" konumuna gelebilir. Bölge sorunlarında en etkili aktörlerden birine dönüşebilir. 
Putin'in gönderdiği mesajlar, Türkiye'nin beklentilerine uygun görünüyor. Bu tarihi ziyaret bu gözle değerlendirilmelidir. 



</TEXT>
</DOC>
