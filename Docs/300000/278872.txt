<DOC>
<DOCNO> 278872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun13.html </URL>
<DATE> 2004/10/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İsrail gazetesi Mısır'daki patlamalar Türk turizmine yarayacak 
</HEADLINE>
<TEXT>

     Mısır'ın Sina yarımadasında, İsrail sınırına yaklaşık 500 metre mesafedeki Taba kentinde geçen perşembe gecesi meydana gelen ve 34 kişinin ölümüne yol açan saldırılardan sonra, İsraillilerin bir ''iç turizm merkezi'' olarak gördüğü Sina'nın, gözde mekanlar listesinden silindiği bildirildi. 
     Sina'nın boşluğunu, Eylat ve Türkiye'nin doldurması bekleniyor. 
     Haaretz gazetesinin, turizm sektörü yetkililerine dayandırarak verdiği haberde, ''Yetkililer, geçen haftaki terör saldırısının, Sina'daki İsrail turizmini yok ettiğinde hemfikir'' denildi. 
     2003 yılında 320 bin, bu yıl da 240 binden fazla İsraillinin tatillerini geçirmek üzere Sina'ya gittiği hatırlatılan haberde, turizm acentalarının görüşlerine yer verildi. 
     Regina Tours'un, İsrail'in bazı merkezlerden, 1 Kasım'dan itibaren Sina'daki Taba Hilton Oteli kumarhanesine, günlük düzenli 3 otobüs seferi başlatacağı hatırlatılan haberde, ''Artık bu plan donduruldu'' denildi. 
     Saldırı öncesi, yaklaşan kış mevsiminde de yine binlerce kişinin Sina'ya gitmeye hazırlandığı kaydedilen haberde, alternatif merkezler arasında, fiyat ve mesafe bakımından Bulgaristan, Türkiye ve Hırvatistan'ın yer aldığı belirtildi. 
     ISSTA Marketing Başkanı Ronen Carosso, saldırının Mısır'a zararının yıllık 50 milyon dolar olduğunu belirterek, ''En fazla Eylat ve Türkiye kazançlı çıkacak'' dedi. 
     Haberde, olimpiyatlar nedeniyle yaptığı yatırımların da Atina'ya yarayacağı belirtildi. 
     Turizm sektörü yetkilileri, İsrailli turistler için alternatif merkezlerin çokluğuna değinerek, ''4 yıl önce, ikinci intifada patladığında da turizm, Sina'dan başka yerlere, Türkiye ve Akdeniz'deki merkezlere kaymıştı'' diye konuştular. 
     
</TEXT>
</DOC>
