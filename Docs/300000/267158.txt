<DOC>
<DOCNO> 267158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonsiy16.html </URL>
<DATE> 2004/08/28/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Başbakan Erdoğan, Elvan'ı dev ekranda izledi 
</HEADLINE>
<TEXT>

     Başbakan Recep Tayyip Erdoğan, Atina 28. Yaz Olimpiyat Oyunları'nda Türkiye'nin Sidney'e göre daha iyi bir derece aldığını belirterek, ''Ama bu, bizim için ideal bir derece değil'' dedi. 
     Erdoğan, 28. Yaz Olimpiyat Oyunları'nda, Türkiye'nin atletizmdeki madalya umudu Elvan Abeylegesse'nin yer aldığı bayanlar 1500 metre finalini, açılış programı için bulunduğu Bağcılar Stadyumu'nda, dev ekranda izledi. 
     Çıkışta basın mensuplarının, bu koşu ve olimpiyat oyunlarıyla ilgili sorularını yanıtlayan Başbakan Erdoğan, alınan madalyalarla övünülmesi gerektiğini belirterek, ''Övünelim ama, bu bizi tabii layık olduğumuz yere götüren bir başarı değil maalesef. Bundan dolayı da üzgünüm'' dedi. 
     Olimpiyat oyunlarında dereceye giren tüm sporcuları da tebrik eden Başbakan Erdoğan, ''Olimpiyat oyunlarında Sidney'e göre daha iyi bir derece alındı. Ama bu, bizim için ideal bir derece değil'' diye konuştu. 
     Olimpiyat oyunlarını izlemeye giden tüm bakan, genel müdür ve ilgili federasyon başkanlarıyla ülkeye dönmelerinin ardından uzun bir programın hazırlığını yapacaklarını kaydeden Erdoğan, ''İnşallah bundan sonraki olimpiyatlar için çok daha farklı bir çalışmanın ve hazırlığın içine girip, anlık değil geleceği kucaklayan bir adım atılmasının peşinde olacağız'' dedi. 
     Erdoğan, bir gazetecinin, başbakan olarak değil de bir vatandaş olarak Süreyya Ayhan'la ve Ayhan hakkında çıkan spekülasyonlarla ilgili görüşünü sorması üzerine, ''Bunları hiç duymak ve dinlemek istemezdim. Keşke hiç olmasaydı'' dedi. 
     
</TEXT>
</DOC>
