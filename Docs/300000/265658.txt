<DOC>
<DOCNO> 265658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun30.html </URL>
<DATE> 2004/08/23/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sudan yabancı asker teklifini reddetti... 
</HEADLINE>
<TEXT>

     Nijerya'da Darfur krizi için bugün başlayan barış görüşmelerinde Sudan hükümeti, Darfur'daki isyancıları silahsızlandırmak için yabancı asker gönderilmesi teklifini reddetti. 
     Sudan hükümetini barış görüşmelerinde temsil eden Tarım Bakanı Mazjub el Halifa Ahmed, Afrika Birliği askerlerinin bölgeye gönderilmesi yönündeki Nijerya Devlet Başkanı Olusegun Obasanjo'nun önerisini kabul etmedi. Halifa, ''Buna gerek olduğunu sanmıyorum. Eş zamanlı olarak isyancı hareketleri silahsızlandıracağız'' dedi. 
     Aynı zamanda Afrika Birliği'nin başkanı olan Obasanjo, Sudan askerlerinin daha fazla çatışma olmadan isyancıları silahsızlandırmayı başaramayacağını belirterek, söz konusu teklifi dün gece yapmıştı. 
     Darfur isyanı, Arap göçebeler ve Afrikalı çiftçiler arasında kaynakların kullanımı konusunda yıllar süren çatışmaların ardından 2003 yılının şubat ayında çıkmıştı. 
     İsyancılar, etnik temizlik kampanyasında köylerin yağmalanması ve yakılması için Arap milisler olan Cancavidleri, Hartum hükümetinin silahlandırdığını ileri sürüyor. Hartum hükümeti ise bu iddiayı yalanlayarak, Cancavidlerin yasadışı olduğunu belirtiyor. 
     
</TEXT>
</DOC>
