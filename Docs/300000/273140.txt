<DOC>
<DOCNO> 273140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonspo04.html </URL>
<DATE> 2004/09/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Galatasaray taraftarı İnönü Stadı'na geldi 
</HEADLINE>
<TEXT>

     Beşiktaş ile Galatasaray arasında yapılacak sezonun ilk derbi maçı öncesi Galatasaraylı taraftarlar, belediyeye ait 6 otobüsle BJK İnönü Stadı'na geldi. 
     Sarı-kırmızılı taraftarlar, stada gelmeden önce eski açık tribün önünde güvenlik güçleri önlem aldı. 
     Taraftarların gelişi sırasında Beşiktaş ve Karaköy istikametleri trafiğe kapatılırken, Dolmabahçe Sarayı önünden eski açık tribün girişine kadar güvenlik çemberi oluşturuldu. 
     Taraftarlar, İstanbul Büyükşehir Belediyesi'ne ait 6 körüklü otobüs ve polis eskortları eşliğinde stada kadar getirildi. Bu sırada Beşiktaşlı taraftarlar, eski açık tribün önünden çıkarıldı. 
     Taraftarların gelişi sırasında herhangi bir olay yaşanmazken, sadece taraftarlar birbirlerine sözlü tezarühatlarla karşılık verdi. 
     
     DOLMABAHÇE'DE TARİHİ GÜN 
     Beşiktaş ve stadın bulunduğu Dolmabahçe, tarihi günlerinden birini yaşıyor. 
     Beşiktaşlı taraftarlar, sabahın erken saatlerindeni itibaren giydikleri siyah-beyazlı formalarla Beşiktaş'a ve BJK İnönü Stadı'na gelirken, yaptıkları tezarühatlar ve şarkılarla Beşiktaş'ı adeta panayır yerine çevirdi. 
     Tam 132 gündür takımlarına hasret kalan siyah-beyazlı taraftarlar, maça büyük ilgi gösterirken, karaborsacılar da günü boş geçirmedi. 
     Stat çevresinde konuşlanan karaborsacılar, yüksek fiyatlarla bilet bulamayan taraftarlara bilet satmaya çalıştı. 
     Öte yandan Dolmabahçe Sarayı'nı gezmeye gelen turistler de BJK İnönü Stadı'nda yaşanan hareketliliği ilginç bulup, kamera ve fotoğraf makineleriyle taraftarları ve stadı görüntülediler. 
     
     BJK TV DE YAYINA GİRDİ 
     Derbi maçla birlikte yayın hayatına başlayacak BJK TV muhabir ve kameramanları da çalışmalarına başladı. 
     Stüdyoları BJK İnönü Stadı'nda bulunan ve basın sözcüsü Reha Muhtar'ın yönetiminde, deneyimli bir ekip tarafından oluşturulan BJK TV, ilk test yayınını bugün gerçekleştirecek. 
     BJK TV, saat 18.00'den itibaren yenilenen BJK İnönü Stadı'nın açılış gösterilerini yayınlayacak. Stattaki skorboard üzerinden taraftarlara ''Merhaba'' diyecek olan BJK TV, ayrıca Türksat 2A uydusu üzerinden digital olarak ve kablo şebekesinde bazı illerde izlenebilecek. 
     BJK TV'nin, yayınlarını 4.5 milyon haneye ulaştıracağı bildirildi. 
     
</TEXT>
</DOC>
