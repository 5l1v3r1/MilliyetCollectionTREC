<DOC>
<DOCNO> 289828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko24.html </URL>
<DATE> 2004/11/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
THY halka açılıyor... Ön talepte bir taahhüt altına girilmeyecek... 
</HEADLINE>
<TEXT>

     Türk Hava Yolları THY Anonim Ortaklığı'nın ikinci halka arz süreci sonucunda, 35 milyar adet hissenin halka arz edilmesi planlanıyor. 
     THY'nin, resmi süreci dün başlayan halka arzında, 17-24 Kasım 2004 tarihleri arasında ön talepler, 1-2-3 Aralık 2004 tarihlerinde kesin talep toplanacak. 
     Böylece kurumun yüzde 20'sinin halka arzı planlanıyor. Bu kapsamda 35 milyar adet hisse halka arz edilecek. 5 milyar 250 milyon adet hissenin de ek satış hakkı bulunuyor. 
     THY'nin halka arzına ilişkin ön talep toplama döneminde, yatırımcılar herhangi bir taahhüt altına girmeyecekler, sadece satın almayı planladıkları hisse senedi miktarını belirtebilecekler. 
     Yatırımcıların ön talepte bulunurken herhangi bir bedel ödemeleri gerekmeyecek. Ayrıca, kesin talep toplama döneminde de ön talepte belirtmiş oldukları taahhüdü yerine getirme zorunlulukları bulunmayacak. 
     
     TAHSİS GRUPLARI VE AVANTAJLAR 

     Özelleştirme İdaresi'nin portföyünde bulunan THY A Grubu nama yazılı hisse senetlerinin halka arzına ilişkin olarak yatırımcılar, ''THY çalışanları, yurtiçi bireysel yatırımcılar, yurtdışında yerleşik Türk kökenli vatandaşlar, yurtiçi kurumsal yatırımcılar ve yurtdışı kurumsal yatırımcılar'' olmak üzere 5 tahsis grubuna ayrıldı. 
     Bu grupların ön talep avantajları özetle şöyle sıralanıyor 
     THY Çalışanları Peşin ödemede satış fiyatından yüzde 10 indirim uygulanacak. 
     Yurtiçi Bireysel Yatırımcılar Satış fiyatından yüzde 7 indirim uygulanacak. 
     THY çalışanları ve yurtiçi bireysel yatırımcılar, kredi kartı ile ödeme yapabilecekler. Söz konusu gruptakiler, vade farksız taksitli ödemelerde ise satış fiyatı üzerinden hesaplanacak tutarı, biri kesin talep başvurusunda olmak üzere, 5 eşit taksitle ödeyecekler. Kredi kartı ile ödeme sadece ilk taksit ödemesinde yapılabilecek. 
     Yurtiçi Kurumsal Yatırımcılar ve Yurtdışı Kurumsal Yatırımcılar Satış fiyatından yüzde 4 indirim uygulanacak. Taksitli ödeme yapamayacaklar. 
     
     KESİN TALEP 

     Kesin talepte bulunacak THY çalışanlarına yüzde 4, yurtiçi bireysel yatırımcılara yüzde 3 indirim uygulanacak ve kredi kartı ile ödeme yapabilecekler. 
     Ayrıca, yurtdışında yerleşik Türk kökenli vatandaşlara satış fiyatı üzerinden yüzde 7 indirim uygulanacak. 
     Yurtiçi ve yurtdışı kurumsal yatırımcılara ise herhangi bir indirim uygulanmaksızın peşin ödeme yapılacak. Kesin talep sırasında hiçbir grup taksitli ödemede bulunamayacak. Öte yandan, kesin talepte, ön taleple eşit talepte bulunulması durumunda yatırımcılar kesin talep miktarının tamamı için ön talep avantajından yararlanacaklar. Kesin talepte, ön talep miktarından fazla talepte bulunulursa, kesin talep miktarının, ön talepteki kadar kısmı için ön talep avantajından, üzerindeki kısmı için kesin talep avantajından yararlanılacak. 
     Kesin talep miktarı, ön talep miktarından az olması durumunda ise sadece kesin talep avantajlarından yararlanılacak. 
     Ön talep toplamaya katılmayıp sadece kesin talepte bulunan yatırımcılar, kesin taleplerin tamamı için kesin talep avantajlarından yararlanacak. Yalnızca, yurtdışında yerleşik Türk kökenli vatandaşlar, ön talepte bulunmadan, kendi gruplarına ait avantajlardan yararlanabilecekler. 
     
     YURTDIŞINDAKİ VATANDAŞLAR İÇİN BİLET 

     Bu arada, yurtdışında yerleşik Türk kökenli vatandaşlar, 5 bin euroyu aşan taleplerinin her bir 5 bin euroluk bölümü için, 1 adet THY bedava uçuş bileti almaya hak kazanacaklar. Bedava uçuş biletlerinin bedeli ÖİB tarafından karşılanacak. 
     Ayrıca, 40 miyar lira ve üzerinde kesin talepte bulunan her bireysel yatırımcıya THY tarafından ''Elit Kart'' verilecek. 
     Halka arzı yürütecek konsorsiyum, İş Yatırım liderliğinde 7 adet konsorsiyum eş lideri ve 31 adet konsorsiyum üyesinden oluşacak. 

     
</TEXT>
</DOC>
