<DOC>
<DOCNO> 259133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonyas04.html </URL>
<DATE> 2004/07/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Şöhretin zirvesi ''ufak tefek'' yıldızlarda... 
</HEADLINE>
<TEXT>

     Müzik ve sinema dünyasında şöhretin ufak tefek güzellerin elinde olduğu ortaya çıktı. Film ve konserlerinde manken gibi endamlı görülen Britney Spears, Madonna, Christina Aguilera, Kylie Minogue, Demi Moore, Jennifer Aniston, Penelope Cruz, Reese Witherspoon gibi güzellerin boyları sanılanın oldukça altında... 
     Internetteki ''imdb'' sitesinde yer alan yıldız tanıtımları, ünlülerin boylarını gözler önüne seriyor. Pek çok kişinin imrenerek baktığı güzellerin boy ortalaması 1.65'te kalıyor. 
     Minyon güzellerin başında evlilik için gün saymaya başlayan Britney Spears geliyor. 1.63 boyundaki Spears, orantılı vücut hatlarıyla estetik bir görünüm sergilerken, en büyük rakibesi Christina Aguilera da ondan aşağı kalmıyor. MTV ödül töreninde boyu 1.59 olan Christina Aguilera ve pop dünyasının 1.58'lik devi Madonna ile aynı sahneyi paylaşan Spears'ın sahnedeki uyumunun sırrı da böylece çözülmüş oluyor. 
     Her ne kadar ''servi boylu'' sayılmasa da Jennifer Lopez, Britney Spears'a 5, Aguilera'ya 9 santim fark atmış durumda. Bir dönem 1.90 boyundaki Ben Affleck ile nişanlandığında aradaki fark gözler önüne serilen Lopez 1.68 boyunda... 
     Sürekli minyonluğu dile getirilen Kylie Minogue'un bu konuda hakkının yenildiği ise aşikar. Madonna'dan sadece 3, Aguilera'dan 4 santimetre kısa olan Minogue 1.55 boyunda. 
     ''Bu Nasıl Sarışın'' serisinin yıldızı Reese Witherspoon da boyu 1.60'ın altındaki ünlülerden. Eşi 1.75'lik Ryan Philippe ile uyumlu bir evliliği olan Witherspoon 1.57 santimetre boyunda. 
     Yiyememe hastalığı anoreksiya teşhisiyle hastanede tedavi gören Mary-Kate Olsen ile ikizi Ashley Olsen da narin fizikleriyle tanınıyor. Bebekliklerinden beri göz önünde olan Olsen kardeşler 1.57 boyunda. 
     
     CHARLIE'NİN ''MİNYON'' MELEKLERİ... 

     ''Charlie'nin Melekleri'' filminde eski manken 1.75 boyundaki Cameron Diaz ile kamera karşısına geçen iki güzel de minyon oyunculardan. Diaz ile boy farkının filmde nasıl tolore edildiği bilinmez ama Drew Barrymore 1.63, Lucy Liu ise 1.60 boyunda. 
     Bu iki güzelin filmdeki rol arkadaşı Demi Moore da yine onlarla uyumlu. 41 yaşında olmasına rağmen filmde melekleri gölgede bırakan Demi Moore 1.65 boyunda. 
     People dergisinin ''Dünyanın En Güzel 50 Kişisi'' anketinde ipi göğüsleyen ünlülerden Jennifer Aniston da sanılandan kısa. Brad Pitt'in güzel eşinin boyu 1.65. 
     
     TOM CRUISE HAKLIYMIŞ 

     Evlilikleri süresince aralarındaki boy farkını sorun eden Tom Cruise'un sorununun büyüklüğü Nicole Kidman'ın boyuna bakılınca anlaşılıyor. 
     Sinema dünyasının en uzun yıldızlarından 1.79'luk Nicole Kidman sadece Cruise'a değil bütün rol arkadaşlarına yukarıdan bakacak durumda. Kidman'ı gölgede bırakan isim ise ''Kill Bill'' filminin ünlü yıldızı Uma Thurman. Sinema ve müzik dünyasından bazı ünlüler ve boyları ise şöyle 
     Jennifer Lopez 1.68, Britney Spears 1.63, Christina Aguilera 1.59, Sharon Stone 1.75, Catherine Zeta-Jones 1.74, Nicole Kidman 1.79, Madonna 1.58, Kylie Minogue 1.55, Reese Witherspoon 1.57, Julia Roberts 1.75, Sandra Bullock 1.71, Jennifer Aniston 1.65, Salma Hayek 1.57, Demi Moore 1.65, Angelina Jolie 1.73, Beyonce Knowles 1.68, Cameron Diaz 1.75, Charlize Theron 1.77, Christina Ricci 1.55, Courteney Cox 1.65, Drew Barrymore 1.63, Halle Berry 1.70, Janet Jackson 1.63, Lucy Liu 1.60, Natalie Portman 1.60, Mary-Kate ve Ashley Olsen 1.57, Penelope Cruz 1.62, Sarah Jessica Parker 1.63, Victoria Beckham 1.65. 

     
</TEXT>
</DOC>
