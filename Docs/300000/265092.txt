<DOC>
<DOCNO> 265092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur31.html </URL>
<DATE> 2004/08/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bursa'da olaylı yıkım .. 
</HEADLINE>
<TEXT>

     Bursa'nın merkez Yıldırım İlçesi'nde, kaçak yapıldıkları belirlenen binaların belediye ekiplerince yıkımı sırasında arbede çıktı. 
     Yıldırım Belediyesi ekipleri, kaçak yapıldıkları belirlenen Değirmenönü ve Karapınar mahallelerindeki temel aşaması ve birinci katı bitmiş halde olan binalara müdahale etti. 
     Yıkım sırasında, belediye ekipleri ile ev sahipleri arasında zaman zaman arbede yaşandı. Ev sahipleri, çevrede geniş güvenlik önlemi alan jandarma ekiplerince sakinleştirilirken, Değirmenönü Mahallesi Datça Sokak'ta evinin birinci katı yıkılan Dilber Akkuş, uzun süre güvenlik güçlerine direndi. 
     Evi yıkılırken kendini yerden yere atan genç kadını, jandarma bölgeden uzaklaştırdı. Fenalık geçiren Akkuş, komşuları tarafından güçlükle sakinleştirildi. Akkuş'un çocukları Alev ve Derya da annelerinin halini görünce uzun süre ağladı. 
     Belediye yetkilileri, kaçak yapılara karşı yürütülen mücadelenin aralıksız süreceğini bildirdiler. 
     
</TEXT>
</DOC>
