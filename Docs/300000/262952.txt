<DOC>
<DOCNO> 262952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/dunya/adun.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'e büyük operasyon 
</HEADLINE>
<TEXT>


ABD ordusu, Şii ayaklanmasının sekizinci gününde mezhebin Irak'taki en kutsal kentine girdi. Şii milisler, Hz. Ali külliyesinin çevresine mevzilendi. Binlerce kişi kentten ayrılıyor 

DIŞ HABERLER SERVİSİ 


Irak'taki Amerikan işgal gücü, otoritesine karşı ayaklanan radikal Şii lider Mukteda El Sadr'ın Mehdi Ordusu'nu etkisizleştirmek amacıyla dün Şiilerin en kutsal mek nları arasındaki Hazreti Ali'nin türbesinin bulunduğu Necef'e büyük bir güçle girerek kent merkezini kontrol altına aldı. Bombardıman ve çatışmalardan kaçan binlerce sivil Necef'i terk etti. Sadr'ın milisleri Hazreti Ali külliyesi yakınındaki mezarlığa ve camiye sığındı. ABD askerleri, çevresi F - 16 savaş uçaklarıyla bombalanan Sadr'ın evine de akşam saatlerinde baskın düzenledi. 
Eski kent merkezi, mezarlık ve külliyeyi kordon altına alan ABD askerleri çatılara mevzilenerek beklemeye başladı. Amerikalı komutan Yarbay Myles Miyamasu, "Sadr'ın Mehdi Ordusu ya dövüşecek, ya ölecek ya da teslim olacak" dedi. 
2000 deniz piyadesi ve 1800 Iraklı asker, erken saatlerde saldırıya geçerek kuzeyden kente girdi. Operasyondan önce hoparlörlerle Arapça duyuru yapan Amerikalılar, "Necefliler, koalisyon gücü kenti Mehdi Ordusu'ndan temizleyecek" diye seslendi. Bombardıman ve çatışmalarda kaç kişinin öldüğü açıklanmadı ancak Reuters muhabiri onlarca sivilin cesedini gördüğünü bildirdi. Muhabir, kentten yoğun duman yükseldiğini, patlama seslerinin her yerden duyulduğunu belirtti. 
Bir haftadan beri 7 Şii kentinde koalisyon gücüne karşı ayaklanan Mehdi Ordusu komutanları ise savaşçılarının moralinin çok yüksek olduğunu, teslim olmayacaklarını bildirdi. Şii sözcü Ahmed Şibani, çarpışmalara bizzat Sadr'ın komuta ettiğini söyledi. Sadr'ın adamları Amerikalıların Hazreti Ali Külliyesi'ne girmesi halinde petrol tesislerine sabotaj düzenleyecekleri tehdidini savurdu. Bu arada ABD operasyonunu protesto eden Necef Valilik Konseyi'nin 30 üyesinden 16'sı istifa etti. 

Kut'ta 75 ölü 
Irak'ın güneydoğusundaki Kut kenti de önceki gece ABD uçakları tarafından bombalandı. Bombardımanda 75 kişi öldü, 150 kişi yaralandı. Irak'ta çeşitli kentlerde son 24 saat içinde çıkan çatışmalarda 165 kişinin öldüğü, yaklaşık 600 kişinin yaralandığı bildirildi. 


</TEXT>
</DOC>
