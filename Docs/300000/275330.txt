<DOC>
<DOCNO> 275330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy11.html </URL>
<DATE> 2004/09/27/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Erdoğan AB yolunda bir problem yok 
</HEADLINE>
<TEXT>

     Başbakan Recep Tayyip Erdoğan'ın, hükümetin, Avrupa Birliği AB konusunda samimi olduğunu bütün dünyanın bildiğini belirterek, ''AB yolunda bir problem yok. Masanın üzerinde bir sorun kalmadı'' dediği bildirildi. 
     Edinilen bilgiye göre Başbakan Erdoğan, Kızılcahamam Asya Termal Otel'de düzenlenen AK Parti 3. İstişare ve Değerlendirme Toplantısı'nın basına kapalı bölümünde, Türkiye ve dünya siyasetiyle ilgili açıklamalarda bulundu. 
     Hükümetin, AB yolunda attığı adımları anlatan Erdoğan'ın, Türkiye Cumhuriyeti hükümetleri içinde AB konusunda en samimi davranan hükümetin kendilerininki olduğunu söylediği öğrenildi. 
     Alınan bilgiye göre Erdoğan, şöyle konuştu 
     ''3 Kasım'dan hemen sonra, AB sürecindeki adımları atmak için hemen yola koyulduk. AB ülkelerinin tamamını dolaştık. Emin adımlarla bugünlere geldik. Bütün gücümüzle AB için çalıştık. Artık bu işten çok şükür alnımızın akıyla çıkacağız. Hükümetin AB konusundaki samimiyetini bütün dünya biliyor. AB yolunda bir problem yok. Masanın üzerinde bir sorun kalmadı. 17 Aralık'ta istediğimiz sonucun çıkacağına inanıyorum.'' Hükümetin atmak istediği adımlardan örnekler veren Başbakan Erdoğan'ın, ''vergi reformuyla vergiyi tabana yayacaklarını'' söylediği kaydedildi. 
     Konuşmasında, milletvekillerinden birlik ve bütünlük içinde parti ve Türkiye'nin öncelikleri konusunda hareket etmelerini isteyen ve duyarlı olmaları konusunda onları uyaran Erdoğan'ın, ''Siyaset kurumunu sıkıntıya düşürmek isteyenler var. Buna müsaade etmemek lazım'' ifadesini kullandığı öğrenildi. 
     Kızılcahamam kampında, 10-15 milletvekilinden oluşan 28 grupla görüşeceğini açıklayan Erdoğan'ın, milletvekillerinden yerel politikalardan çok, genel Türkiye politikalarıyla ilgili değerlendirmelerde bulunmalarını istediği ifade edildi. 
     Kızılcahamam kampında AK Parti'nin geleceğinin ve Türkiye'de bundan sonra yapılacak işlerin ele alınacağını söyleyen Başbakan Erdoğan'ın, TBMM'de yapılacak Başkanlık Divanı seçimlerinin istişaresinin de kampta yapılacağını söylediği kaydedildi. 
     Erdoğan'ın, konuşmasının ardından, milletvekillerine söz verdiği, milletvekillerinin de bakanlar ile grup ve parti yöneticilerine ilişkin değerlendirmelerde bulunduğu öğrenildi. 
     
</TEXT>
</DOC>
