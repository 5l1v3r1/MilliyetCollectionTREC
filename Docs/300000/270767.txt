<DOC>
<DOCNO> 270767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur33.html </URL>
<DATE> 2004/09/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul'da PKK operasyonu... 5 kişi yakalandı... 
</HEADLINE>
<TEXT>

     İstanbul'da, terör örgütü PKK Kongra-Gel'e yönelik operasyonlarda 5 örgüt üyesinin, 4 el bombası ve 1 tabancayla yakalandığı bildirildi. 
     Terörle Mücadele Şube Müdürlüğü'nden yapılan açıklamada, yurt içinde silahlı eylem ve faaliyetlerde bulunduktan sonra yurt dışındaki kamplarda siyasi ve askeri eğitim alarak, eylemlerde bulunmak üzere İstanbul'a gelen örgüt üyesi bir kadının, daha önce yakalanıp tutuklandığı hatırlatıldı. 
     Örgütün sözde özel kuvvetler biriminde görevli bu kişiyle irtibat içerisinde olduğu bildirilen 2 örgüt üyesinin daha yakalandığı ve bu kişilerden birinin üzerinden 1 adet ruhsatsız tabanca ele geçirildiği belirtilen açıklamada, olayla ilgili 1 kişinin daha gözaltına alındığı kaydedildi. 
     Polis yetkilileri, İstanbul'da 28 Ağustos günü yakalanan ve 1 Eylül tarihinde tutuklanan Mahsume Ş. ile irtibatlı olduğu belirtilen kişilerin Nezir Y. ile Hayrettin Ş. olduğunu ifade ettiler. 
     Gözaltına alınan diğer kişinin de örgütün gençlik kollarında görevli Özcan A. olduğu öğrenildi. 
     
     DİĞER OPERASYON 
     Açıklamada ayrıca, terör örgütü PKK Kongra-Gel'e yönelik operasyonlarda, 5 Eylül 2004 günü gözaltına alınan 2 örgüt üyesinin çıkarıldığı mahkemece tutuklanarak cezaevine konulduğu hatırlatıldı. 
     İstanbul'da, güvenlik güçlerine yönelik sansasyonel eylemlerde bulunmak üzere hazırlık içerisinde bulunduğu belirtilen örgüt üyelerinin üzerinden 4 el bombası çıktığı da açıklandı. 
     Örgüte eleman sağladığı belirtilen Mehmet K'nın evinde ele geçen el bombalarının, kırsal alanda askeri eğitim aldıktan sonra eylem amacıyla İstanbul'a geldiği öne sürülen Ata A. adlı örgüt üyesine verileceği öğrenildi. 
     
</TEXT>
</DOC>
