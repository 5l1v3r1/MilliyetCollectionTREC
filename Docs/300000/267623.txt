<DOC>
<DOCNO> 267623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo36.html </URL>
<DATE> 2004/08/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Oyunlarda evsahibi olmak ülkelere büyük avantaj getiriyor... 
</HEADLINE>
<TEXT>

     Olimpiyat Oyunları'nda bugüne dek evsahibi ülkelerin, büyük madalya patlamaları gerçekleştirerek evsahibi olmanın avantajlarını en iyi biçimde kullandıkları Atina-2004'de de kanıtlandı. 
     Yunanistan'ın başkenti Atina'da dün gece sona eren son olimpiyatta evsahibi ülke olan Yunanistan da, organizatör olma özelliğini iyi kullanarak başarı oranını büyük ölçüde artırdı. 
     Şimdiye dek yapılan 28 olimpiyatta, 1900 Paris'te Fransa, 1904 Saint Louis, 1932 ve 1984'de Los Angeles ile 1996 Atlanta'da ABD, 1908 Londra'da İngiltere, 1912 Stockholm'de İsveç, 1936 Berlin'de Almanya ve 1980 Moskova'da SSCB, madalya sıralamasında birinciliği kimseye kaptırmadı. 
     Organizatör ülkelerin başarı oranlarının artması, özellikle son oyunlarda çok belirgin bir biçimde ortaya çıktı. 1992 Barcelona'ya gelinceye değin 1920-1988 yılları arasındaki 16 olimpiyatta toplam 4 altın, 13 gümüş ve 9 bronz madalya kazanabilen İspanya, kendi ülkesindeki oyunlarda ise altın madalya sayısını 13'le 3'e katlarken, 7 gümüş ve 2 bronz madalya olmak üzere toplam 22 madalyayla beklenmedik bir başarı elde etti. 
     İspanya gibi kendi ülkesinde oyunlarda madalya patlaması yapan bir diğer ülke de Güney Kore oldu. Seul-88 oyunlarına dek 7'si altın olmak üzere toplam 37 madalya alabilen Güney Koreli sporcular, yalnızca bu oyunlarda 12'si altın toplam 33 madalyanın sahibi oldular. 
     Sydney-2000'de Avustralya, şu ana kadarki en başarılı olimpiyatını geçirerek, 16'sı altın, 25'i gümüş ve 17'si bronz olmak üzere 58 madalyaya ulaştı. Sydney-2000'de madalya sıralamasında 4. olan Avustralya, daha önce 1956'da Melbourne'da düzenlediği oyunlarda, sıralamada 3. olmasına karşın, 13 altın, 8 gümüş ve 14 bronz olmak üzere toplam 37 madalya alabilmişti. 
     Atina-2004'de ise evsahibi Yunanistan, 1896'da düzenlediği ve 10'u altın 47 madalya kazandığı ilk modern olimpiyatlar dışında en başarılı olimpiyatını Atina'da geçirdi. Bu oyunlara dek ilk olimpiyatlar dışarıda tutulursa 14 altın madalya alabilen Yunanistan, bunun yarısı kadar rakamlar Atina-2004'de 6 altın, 6 gümüş, 4 bronz ve toplam 16 madalyayla klasmanda 15. sıraya dek çıktı. 
     Organizatör ülkelerin, evsahibi olmanın avantajını kullanarak, başarılı sonuçlar almasını otoriteler, hakemlerin evsahibi ülke sporcuları lehinde kararlar alması, büyük seyirci desteği ve organizatör ülke olması nedeniyle daha fazla sporcuyla iyi bir hazırlık dönemi geçirilmesine bağlıyorlar. 
     1976 Montreal Olimpiyatları'nın evsahibi ülkesi Kanada ise tarihteki en başarısız organizatör oldu. Kanada, Montreal'de altın madalya dahi alamadan 27. sırada kaldı. 
     Modern olimpiyatların başlangıcı olan 1896'dan bugüne, evsahibi ülkelerin aldıkları madalyaların sayıları ve sıralamadaki yerleri şöyle 
     1896 Atina Yunanistan, 47 madalyayla 2. 
     1900 Paris Fransa, 102 madalyayla 1. 
     1904 Saint Louis ABD, 283 madalyayla 1. 
     1908 Londra İngiltere, 145 madalyayla 1. 
     1912 Stockholm İsveç, 65 madalyayla 1. 
     1920 Anvers Belçika, 42 madalyayla 4. 
     1924 Paris Fransa, 41 madalyayla 2. 
     1928 Amsterdam Hollanda, 23 madalyayla 3. 
     1932 Los Angeles ABD, 110 madalyayla 1. 
     1936 Berlin Almanya, 101 madalyayla 1. 
     1948 Londra İngiltere, 27 madalyayla 12. 
     1952 Helsinki Finlandiya, 22 madalyayla 8. 
     1956 Melbourne Avustralya, 35 madalyayla 3. 
     1960 Roma İtalya, 36 madalyayla 3. 
     1964 Tokyo Japonya, 29 madalyayla 3. 
     1968 Mexico City Meksika, 9 madalyayla 15. 
     1972 Münih F.Almanya, 40 madalyayla 4. 
     1976 Montreal Kanada,lI madalyayla 27. 
     1980 Moskova SSCB, 163 madalyayla 1. 
     1984 Los Angeles ABD, 174 madalyayla 1. 
     1988 Seul Güney Kore, 33. madalyayla 4. 
     1992 Barcelona İspanya, 22 madalyayla 6. 
     1996 Atlanta ABD, 101 madalyayla 1. 
     2000 Sydney Avustralya, 58 madalyayla 4. 
     2004 Atina Yunanistan, 16 madalyayla 15. 
     
</TEXT>
</DOC>
