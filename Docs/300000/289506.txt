<DOC>
<DOCNO> 289506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun55.html </URL>
<DATE> 2004/11/17/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Hollandalı uzmanlar, Türkiye ile müzakerelerin başlatılmasını önerdi 
</HEADLINE>
<TEXT>

     Hollanda'da, ekonomi, politika, sosyal ve bilim çevrelerinden uzman kabul edilen kişiler, Avrupa Birliği'nin, Türkiye ile tam üyelik müzakerelerini başlatmasını istediler. 
     Aralarında, hükümete tavsiyelerde bulunan Bilimsel Danışma Kurulu, Uluslararası İlişkiler Danışma Konseyi, Bağımsız Türkiye Komisyonu, üniversiteler gibi kurumlardan temsilcilerin yer aldığı uzmanlar, Hollanda Meclisi Avrupa Birliği İle İlişkiler Komisyonu'nun çağrısıyla, komisyona gelerek, Türkiye ile ilgili görüşlerini dile getirdiler. 
     Temsilciler Meclisi'nin Türkiye hakkındaki görüşünü netleştirmesi açısından önem taşıyan komisyon toplantısına katılan uzmanlar, Türkiye hakkında olumlu görüşler belirttiler ve üyelik görüşmelerinin başlatılması gerektiğini vurguladılar. Uzmanlar, Türkiye'nin AB'ye sağlayacağı şansların, getireceği risklerden çok daha büyük olduğunu savundular. 
     Uzmanlar, Türkiye'de devam eden reform sürecinin kesintiye uğratılmasında İslam'ın etkisinden korkulmaması gerektiğini, Türkiye'nin 200 yıldan bu yana laik sistem içinde yer almaya çalıştığını ve bunu da başardığını belirttiler. 
     Uzmanlara göre, Türkiye'de ordu da Avrupa Birliği'ne girebilmek için yapılan reformları zorunlu görüyor ve bu nedenle ordunun da etkisinden korkmamak gerekiyor. 
     Komisyona görüş açıklayan Bilimsel Danışma Konseyi temsilcisi Jan Schoonenboom ise diğer uzmanların görüşlerine katılmakla birlikte, Türkiye'de küçük de olsa kökten dinci bir grubun bulunduğunu ve bu grubun Türkiye'nin bütün bu çalışmalarını baltalayabileceğini bu nedenle müzakereler sırasında çok dikkatli olunması gerektiğini savundu. 
     Hollanda parlamentosu, önümüzdeki günlerde Türkiye ile ilgili üyelik görüşmelerinin başlatılmasıyla ilgili hükümetin sunacağı görüşü tartışacak. Hükümet, bu konudaki kesin görüşünü henüz meclise sunmadı. Ancak Dışişleri Bakanı Bernard Bot, geçen hafta parlamentoya gönderdiği yazıda, Türkiye ile üyelik görüşmelerinin başlatılmasına prensip olarak hükümetin olumlu baktığını bildirmişti. Hükümet halen diğer 24 üye ülke ile Türkiye konusunda liderler zirvesine sunulacak ortak bir uzlaşı formülü arayışını sürdürüyor. 
     
</TEXT>
</DOC>
