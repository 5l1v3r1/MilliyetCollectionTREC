<DOC>
<DOCNO> 290387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sondun05.html </URL>
<DATE> 2004/11/20/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
İran açıklamalarında Powell'a destek... 
</HEADLINE>
<TEXT>

     ABD Dışişleri Bakanlığı sözcü yardımcısı Adam Ereli, ABD Dışişleri Bakanı Colin Powell'ın, İran'ın nükleer silah taşıyabilecek füze sistemleri geliştirmekte olduğu sözlerinin sağlam temele dayandığını söyleyerek, Powell'ı savundu. 
     Powell, İran'ın nükleer silah taşıyabilecek füze sistemleri geliştirmekte olduğuna ilişkin Washington'ın elinde istihbarat bulunduğunu söylemişti. Ancak bu bilgi İran tarafından reddedilirken, Washington Post gazetesine göre Amerikan yönetiminin başka yetkilileri de, Powell'ın tek bir kaynaktan gelen ve doğruluğu henüz tespit edilmemiş olan bu gizli istihbaratı gazetecilerle paylaşmasına kızgınlıklarını ifade etmişti. 
     Ereli, düzenlediği basın toplantısında gazetecilerin sorularını yanıtlarken, ''İran'ın kitle imha silahları ve bunları taşıyacak sistemler geliştirme çabalarına işaret ederken, sağlam bir zeminde olduğumuza inanıyoruz'' dedi. Ereli, ''Powell yanlış ifade etmedi. Bakan tam olarak ne hakkında konuştuğunu iyi biliyor. Bakan'ın bu konuşmayı yapmasını sağlayacak sağlam bir temel var. Bu konuda da aklımızda hiçbir soru olmamalı'' diye konuştu. 
     Ereli, İran'ın nükleer çabalarına karşılık ABD'nin, askeri değil, diplomatik yolları tercih edeceğini de sözlerine ekledi. 
     Avrupa Birliği'nin dış politikadan sorumlu en üst düzeydeki yetkilisi Javier Solana da, Powell'ın sözlerine karşı çıkarak, ''Şu noktada İranlılar'ın elinde nükleer silah yok. Bu nedenle de nükleer başlık taşıyan füzeleri kullanmaları imkansız'' dedi. 
     
</TEXT>
</DOC>
