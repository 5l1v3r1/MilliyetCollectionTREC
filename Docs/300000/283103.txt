<DOC>
<DOCNO> 283103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun26.html </URL>
<DATE> 2004/10/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
UAEA doğruladı Irak'ta yüzlerce ton patlayıcı kayıp 
</HEADLINE>
<TEXT>

     Uluslararası Atom Enerjisi Ajansı UAEA , Irak'ta eski bir askeri tesisten tonlarca konvansiyonel patlayıcı maddenin kaybolduğunu doğruladı. 
     UAEA sözcüsü Melissa Fleming, AP ajansına verdiği demeçte, UAEA Başkanı Muhammed El Baradei'nin materyallerin kaybolmasıyla ilgili raporunu bugün BM Güvenlik Konseyi'ne sunacağını söyledi. 
     Fleming, Irak Bilim ve Teknoloji Bakanlığı'nın yaklaşık 350 ton patlayıcı materyalin kaybolduğuna ilişkin UAEA'ya bildirimde bulunduğunu, buna göre materyallerin hükümet tesislerindeki güvenliğin yetersiz olması nedeniyle çalındığını ve yağmalandığını açıkladı. 
     Melissa Fleming, ''Patlayıcılara ne olduğunu ya da ne zaman yağmalandığını bilmiyoruz'' dedi. 
     The New York Times gazetesi, büyük konvansiyonel bombaların yapımında kullanılabilecek yaklaşık 380 ton güçlü patlayıcının El Kaaka askeri tesisinden çalındığını duyurdu. 
     Haberde, bu patlayıcıların arasında bulunan HMX ve RDX gibi maddelerin füzeler için savaş başlıkları üretimi, nükleer silah imhası ve binaları havaya uçurmakta kullanılabileceği belirtildi. 
     Gazete, patlayıcıların geçen yıl ABD Irak'ı işgal ettikten sonra kaybolduğunu duyurdu. 
     
</TEXT>
</DOC>
