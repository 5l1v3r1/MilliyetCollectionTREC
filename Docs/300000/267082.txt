<DOC>
<DOCNO> 267082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/spor/ysenay.html </URL>
<DATE> 2004/08/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Mayın haftalar 
</HEADLINE>
<TEXT>



Beşiktaş'ın bu yılki sezon yolculuğu, sanırız mayın tarlalarında dolaşmak gibi korkulu ve zorluklarla dolu haftalar halinde geçecek... 
Ülkemizde bazı idareciler, futbolu ve kaliteli bir takım kurmayı, yalnızca bol paralı bir bütçeyle yürüteceklerini sanırlar... Halbuki yerli ve yabancı bir futbolcunun insani vasıflarından tutun da, aile kavramlarına kadarki fikirleri ve de davranışları öylesine önem taşırki ekip kurgusu adına... 
Ayrıca yöneticilerin kimlikleri özellikle başkanın davranışları ve de yaşam biçimleri çok mu çok önemlidir iyi bir takımın yaratılması adına. 
Bana sorarsanız Beşiktaş'ın geçen yıl Samsunspor faciası ile başlayan geriye sayış dönemi hala devam etmektedir... Çünkü o zamanlar kongre kulislerinde rüzgar ekenler, iktidar olduktan sonrası yani şimdiler fırtına biçmektedirler... Lucescu'dan sonra bu ülkeye İspanyol bir teknik direktörü tüm teknik mahiyetiyle getirmek sanki mucize bir buluş gibi gelmekteydi Beşiktaş'ı yönetenlere... 
Beşiktaş son derece basit ve etkisiz oynamaktadır üç haftadır... Savunma dengeleri darmadağın, orta alan hücuma da defansif gayretlere de etkisiz ve tepkisiz... Santrfor olarak ortalığı dağıtacak tek bir isim bile yaratamayan bu teknik kadro, önümüzdeki haftalarda hangi futbol sihirbazlıklarından medet ummaktadır derseniz... 
Siyah - Beyazlı formalarla bir ömür geçirmiş Rıza Çalımbay'lar, Samet Aybaba'lar, Ziya Doğan'lar şimdilerde antrenör pazarının en gözde ve en verimli devrelerini yaşayan vitrindeki hocalarımızdır... Öyleyse Beşiktaş bu yabancı hastalığına çareyi niçin kendi çocuklarında aramaz ki... 
Türkiye'deki bütün yarışmacı futbolcularımızın cemazi evellini onlar bilirler... Kimin Siyah - Beyazlı forma için uygun, kimin olmadığının da en açık uzmanı onlardır... Öyleyse Türk futbolunun en üst çıtalarına tırmanmış kendi öz çocuklarından teknik adam seçmek çok mu ağırlarına gitmektedir, bazı zahti muhterem Siyah - Beyazlı yöneticilerin... 
Kimse İspanyol'dan fazla şeyler beklemesin gelecek adına... Sen Nihat'ı sat, İlhan Mansız'ı gönder, Ahmet Dursun'u defterden sil, Şifo Mehmet gibi bir maestronun yerine yeni bir usta saha ustası arayıp bulma ama düz ve özellikleri hiç olmayan bir futbolcu kalabalığını hoyratça Siyah - Beyazlı formaların içine boca et... 
Yok yok... Bu kafayla ve bu plansız gidişle gelecek hiç de parlak görünmüyor sevgili dostlar. Hem de hiç... 


</TEXT>
</DOC>
