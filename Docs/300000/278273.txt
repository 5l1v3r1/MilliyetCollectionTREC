<DOC>
<DOCNO> 278273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/spo01.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil ışık yandı 
</HEADLINE>
<TEXT>


Del Bosque, yönetimin yardımcı Türk antrenör önerisine olumlu yanıt verdi. Devre arasına kadar tecrübeli bir ismin alınacağı, ilk aday olarak Rasim Kara'nın düşünüldüğü öğrenildi 


'Hata yaptık' 
BEŞİKTAŞ Yönetimi, Teknik Direktör Del Bosque ile yaptığı özel görüşmede, yardımcı antrenör konusunu gündeme getirdi. Yöneticiler, İspanyol hocaya, "Sanırız bir Türk hocayı yanınıza vermemekle büyük hata yaptık. Bundan sonra ligimizi iyi tanıyan, tecrübeli bir isimle çalışır mısınız " teklifini götürdü. Del Bosque ise bu öneriye "Benim için de iyi olur" diyerek yeşil ışık yaktı. 

Tazminat istemedi 
YÖNETİMİN, İspanyol çalıştırıcının yardımcılığı için Rasim Kara'yı düşündükleri, tecrübeli hocaya önümüzdeki günlerde teklif götürüleceği iddia edildi. Bu arada Del Bosque'nin toplantıda, gönderilmesi halinde kulüpten tazminat talep etmeyeceğini söylediği, sadece yardımcılarının parasının ödenmesini istediği öğrenildi. İspanyol çalıştırıcının bu yaklaşımı, yönetimi bir hayli mutlu etti. 

Güler yüz gitti 

Oyunu beğenmedi 
ORHAN YILDIRIM 

TEKNİK Direktör Del Bosque, önceki gün PAF takımı ile yapılan hazırlık maçı sonrası oyuncularına sert çıktı. İspanyol çalıştırıcı, ortaya konan futboldan memnun olmadı, "Antrenman karşılaşması bile olsa söylediklerimi büyük bir ciddiyet içinde sahada yapmanız gerekiyordu. Maçlardaki hataları görüyoruz. Golleri adeta rakiplere biz ikram ediyoruz. Artık bunlara bir son verin" diye konuştu. 

Kart uyarısı 
GEÇEN yıldan kalma kart görme hastalığının devam etmesinden de şikayetçi olan Del Bosque, "Bu alışkanlıktan da kurtulun. Kalan maçlarda hüsran istemiyorum. Bundan sonra farklı önlemler alınacak. Kırmızı kartın bahanesi kabul edilmeyecek" dedi. Bu arada İspanyol çalıştırıcının, Diyarbakır maçında Ahmet Yıldırım'ı savunmaya çekeceği, Emre ve Mustafa Doğan'a da şans vereceği öğrenildi. 

Son kurban Murat Şahin 

KARTAL'DA sakatlıklar zincirine kaleci Murat Şahin de eklendi. PAF takımı ile oynanan maçta sakatlanan tecrübeli kalecinin dizinde ödem belirlendi. Memorial Hastanesi'nde MR'ı çekilen Murat Şahin'in üç günlük dinlenmenin ardından idmanlara başlayabileceği belirtildi. Cordoba'nın da sakat olması nedeniyle teknik heyet, PAF takımı kalecisi Ozan'ı kadroya dahil etti. 

Çengel'e çengel 

Beşiktaş, Galatasaray'dan kaçırdığı gurbetçiyi adım adım takibe aldı. Önder, tesislerin dışına ancak korumasıyla birlikte çıkabiliyor 

Sır gibi saklanıyor 
FENERBAHÇE'NİN hazırlık kampına katıldıktan sonra Galatasaray'ın yolunu tutan ve bir gece gizlice Beşiktaş'a kaçan Önder Çengel, yönetim tarafından yakın markaja alındı. Hiçbir basın mensubuyla görüştürülmeyen genç futbolcunun yanına özel bir koruma da verildi. Önder'in kaldığı yer sır gibi saklanırken, sözleşme imzalayana kadar korumasının yanından ayrılmayacağı bildirildi. 

Beğeni topladı 
SİYAH - Beyazlı takımla birlikte antrenmanlara çıkan Önder Çengel, sergilediği performansla başta Del Bosque olmak üzere herkesten tam puan aldı. Güçlü fiziği ve son vuruşlardaki becerisiyle sınıfı geçen Önder'in ligin ikinci yarısında A takım kadrosunda yer alacağı öğrenildi. Golcü oyuncu, Ocak ayındaki ara transfer döneminde Beşiktaş ile resmi sözleşme imzalayacak. 

Öncelik Avrupa 

GENEL Sekreter Kenan Öner, ligin artık ikinci planda kaldığını, öncelikli hedefin UEFA Kupası olduğunu söyledi. Öner, "Bulunduğumuz grubun en güçlü takımı olarak gösterilmemiz doğru. Bu saklı gücümüzü ligde şu ana kadar sahaya yansıtamadık. Ancak bundan sonra hem içeride, hem de dışarıda oynayacağımız maçlarda başarı istiyoruz. Gruptan lider olarak çıkıp Avrupa'da adımızdan söz ettireceğiz" dedi. 

Pancu dönmüyor 

BÜNYAMİN OSMAN 

ROMANYA basınına, "Beşiktaş'tan ayrılmam için zorluyorlar" açıklamasını yaparak büyük bir krize yol açan Daniel Pancu'dan sorun yaratacak bir haber daha geldi. Adalesinin iç kısmında çekme bulunan Rumen yıldızın, Çek Cumhuriyeti maçından sonra İsviçre'ye geçeceği ve Avrupa'nın en ünlü ortopedistlerinden biri olan Baumann'a gözükeceği bildirildi. Pancu'nun iyileşene kadar dönmeyeceği belirtildi. 

Sergen Yalçın sele teslim 

BEŞİKTAŞ'IN yıldız isimlerinden Sergen Yalçın, İstanbul'daki sağanak yağış nedeniyle dün sabah yapılan antrenmana katılamadı. Fulya'da oturan yıldız futbolcu, sel yüzünden kilitlenen trafikte mahsur kaldı. Sergen, saatlerce aracının içinde bekledikten sonra, yolun açılmaması üzerine Ümraniye'ye gitmekten vazgeçti ve evine dönerek dinlendi. 


</TEXT>
</DOC>
