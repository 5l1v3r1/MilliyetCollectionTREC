<DOC>
<DOCNO> 265477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonsiy04.html </URL>
<DATE> 2004/08/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
TBMM Florya ve Yalova'daki masrafların ödenmesi söz konusu değil 
</HEADLINE>
<TEXT>

     TBMM Hesaplarını İnceleme Komisyonu üyeleri ile bazı milletvekillerinin ailelerinin Florya ve Yalova'da yaptıkları masrafların TBMM Vakfı ya da Meclis'in herhangi bir birimi tarafından ödenmesinin söz konusu olmadığı bildirildi. 
     TBMM Basın ve Halkla İlişkiler Daire Başkanlığı tarafından yapılan yazılı açıklamada, bazı basın organlarında dün ve bugün yayınlanan ve TBMM Hesaplarını İnceleme Komisyonu'nun Meclis bünyesindeki tesislerde yaptıkları incelemelere ilişkin haberlerde ''gerçeği yansıtmayan hususların tespit edildiği'' belirtildi. 
     TBMM Hesaplarını İnceleme Komisyonu'nun 19-31 Temmuz tarihleri arasında Florya ve Yalova'da bulunan ve Milli Saraylar Daire Başkanlığı'na bağlı mekanlarda gerçekleştirdikleri incelemelerde ayniyat sayımı ve hesap denetimi yaptıkları kaydedilen açıklamada, şöyle devam edildi 
     ''Gerçekleştirilen bu denetleme ve incelemeler sırasında ilgili komisyon üyeleri ile bazı milletvekillerinin ailelerinin yaptıkları masrafların TBMM Vakfı ya da TBMM'nin herhangi bir birimi tarafından ödenmesi söz konusu değildir. 
     Milletvekillerinin ve ailelerinin Florya ve Yalova'da tüm masrafları kaydedilmiş ve faturalandırılmıştır. Komisyon üyelerinin çalışmaları sırasında masrafları çalışmalar tamamlandıktan sonra biraraya getirilip faturalandırılarak, milletvekillerine gönderilir. Bu çalışmalarda da faturalar milletvekillerine gönderilecektir. 
     Ayrıca, TBMM komisyonlarının Ankara dışında yaptıkları tüm incelemelerde komisyon üyelerine harcırah ödenmesi içtüzük gereğidir. Buna göre, komisyon üyelerine kalacakları yer ve iaşeleri için ödeme yapılması gerekmektedir. 
     TBMM Başkanlığı'nın milletin parasının harcanması konusundaki hassasiyeti dün olduğu gibi bugün de devam etmektedir.'' 
     
</TEXT>
</DOC>
