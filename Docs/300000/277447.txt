<DOC>
<DOCNO> 277447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko23.html </URL>
<DATE> 2004/10/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Güçlü Tüm Türkiye'nin beklentisi, raporun olumlu çıkacağı şeklinde 
</HEADLINE>
<TEXT>

     Tarım ve Köyişleri Bakanı Sami Güçlü, İlerleme Raporu konusunda tüm Türkiye'nin beklentisinin, raporun çok olumlu çıkacağı yönünde olduğunu söyledi. 
     Bakan Güçlü, eski Polonya Tarım Bakanı Yardımcısı Jerzy Plewa'yı makamında kabul etti. 
     Güçlü, kabulde yaptığı konuşmada, özel sektörle ilgili bir toplantıya katılmak üzere Türkiye'de bulunan Plewa'nın, AB müzakerelerinde tarımdan sorumlu ekibin içinde yer aldığını söyledi. 
     Polonya'nın AB'ye yeni katılan ülkeler içinde, şartları itibariyle Türkiye'ye benzerliği en fazla olan ülkelerden biri olduğunu ifade eden Güçlü, ancak nüfusunun yüzde 38'i kırsal kesimde yaşayan Polonya'da, tarımın milli gelirdeki payının Türkiye'ye göre daha az olduğunu kaydetti. 
     Güçlü, ''kırsal nüfusun çok olması sebebiyle, Türkiye'deki benzer yapı, aynı zamanda sorunlarımızın da ortak noktasını ifade ediyor'' dedi. 
     Kabulde, Plewa'nın ülkesinin tecrübelerini aktaracağını ve bilgi alışverişinde bulunulacağını bildiren Güçlü, tecrübelerden faydalanma yönündeki asıl çalışmanın ise önümüzdeki günlerde bu ülkelere düzenleyecekleri ziyaretlerde ortaya çıkacağını bildirdi. 
     
     İLERLEME RAPORU 
     Açıklamasının ardından Bakan Güçlü, bir gazetecinin, İlerleme Raporu'nun yarın sunulacağını hatırlatarak ''beklentiniz nedir '' sorusu üzerine, ''tüm Türkiye'nin beklentisi olduğu gibi, bizimki de olumlu'' dedi. 
     Tarımla ilgili konularda uzun bir müzakere süreci olacağını ve önemli konuları ihtiva edeceğini bildiklerini belirten Güçlü, ''Türkiye'nin toplum olarak beklentisi, raporun çok olumlu çıkacağı şeklindedir. Tabii siyasi karar, bu raporun üzerinde bir karardır. Siyasi kararın da, bunu destekleyecek şekilde olmasını bekliyoruz'' diye konuştu. 
     
</TEXT>
</DOC>
