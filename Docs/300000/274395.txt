<DOC>
<DOCNO> 274395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas19.html </URL>
<DATE> 2004/09/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Senarist Bülent Oran vefat etti 
</HEADLINE>
<TEXT>

     Senarist Bülent Oran 81 , bir süredir tedavi gördüğü hastalık nedeniyle bugün vefat etti. 
     Film Sanayi ve Tüm Sanatçıları Güçlendirme Vakfı Film-San tarafından yapılan yazılı açıklamaya göre, Oran için yarın ilk olarak saat 11.00'de, pek çok film şirketi ve bazı sinema derneklerinin bulunduğu Beyoğlu Erol Dernek Sokak Erman Han önünde tören düzenlenecek. 
     Oran'ın cenazesi, Teşvikiye Camii'nde öğleyin kılınacak cenaze namazından sonra Feriköy Mezarlığı'ndaki aile kabristanına defnedilecek. 
     
     ÖZGEÇMİŞİ 
     İstanbul Bakırköy'de 1923 yılında doğan Bülent Oran, fabrika işçiliği, mürettiplik, klişe ressamlığı, öğretmenlik ve mizah yazarlığı gibi çeşitli işlerde çalıştı. 
     Sinemaya 1950 yılında ''Vatan ve Namık Kemal'' adlı filmde figüran oyuncu olarak başlayan Oran, başta ''Drakula İstanbul'da'', ''Artık Çok Geç'', ''İngiliz Kemal Lavrens'e Karşı'', ''Aramızda Yaşayamazsın'', ''Uçurum'', ''Pusu'' olmak üzere 50'den fazla filmde rol aldı. 
     Sanatçı, 1952'den itibaren senaryo yazarlığı yapmaya başladı. Bugüne kadar 700'den fazla filmin senaryosunu yazan Oran, 1980'li yıllarda TV dizileri için de senaryolar hazırladı. ''Üç İstanbul'', '''Parmak Damgası'', ''Yaprak Dökümü'', ''Hacı Arif Bey'' adlı dizilerde senarist olarak çalıştı. 
     Marmara Üniversitesi Sinema TV Bölümü'nde de bir süre ders veren Oran'ın senaryosunu yazdığı filmler arasında ''İki Damla Gözyaşı'', ''Fosforlu Cevriyem'', ''Bülbül Yuvası'', ''Sevmek ve Ölmek Zamanı'', ''Arım Balım Peteğim'', ''Kanunsuz Kahraman'', ''Ağlıyorum'' ve ''Dert Bende'' sayılabilir. 
     Oran, evli ve bir çocuk babasıydı. 
     
</TEXT>
</DOC>
