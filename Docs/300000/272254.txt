<DOC>
<DOCNO> 272254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun01.html </URL>
<DATE> 2004/09/16/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Hakemin başına demir para Roma-Dinamo Kiev maçında olaylar... 
</HEADLINE>
<TEXT>

     Roma'da Olimpiyat Stadı'ndaki Şampiyonlar Ligi karşılaşması, ilk yarı sonunda İsveç hakem Anders Frisk'in yaralanması neticesinde tamamlanamadan sona erdirildi. 
     Olaylı maçın ardından ev sahibi AS Roma'yı masa başında 3-0 hükmen mağlubiyetin yanı sıra, bir dizi ağır ceza bekliyor. 
     Olimpiyat stadında TSİ 21.45'te başlayan ve Dinamo Kiev'in 25. dakikada Goran Gravançiç'in golüyle 1-0 önde götürdüğü karşılaşmanın ilk yarısı sona erdiğinde, AS Roma taraftarlarının sahaya fırlattıkları yabancı madde İsveç hakem Anders Frisk'in yaralanması, başkent Roma'da futbola gölge düşürdü. 
     Soyunma odasına gittiği sırada başından yaralanan Frisk'in alnından kanlar süzüldüğü görüldü. Hakem Frisk soyunma odasında tedavi altına alınırken, maçın ikinci yarısı da bir türlü başlayamadı. TSİ 23.25 sularında ise Olimpiyat Stadı'nda yapılan bir anonsla maçın tatil edildiği duyuruldu. 
     İlk yarı sonlarında AS Roma oyuncularından Mexes'e kırmızı kart gösteren Hakem Frisk'in sarı-kırmızılı taraftarların sahaya fırlattıkları yabancı maddeyle yaralandığı öğrenildi. İtalyan haber ajansları konuya ilişkin ilk haberlerinde hakemin başına bir çakmak isabet ettiğini ileri sürdürüler. 
     Ancak daha sonra hakemin başına isabet eden yabancı maddenin çakmak değil, demir para olduğu belirtildi. 
     İkinci yarısı oynanmadan tatil edilen maç sonrasında ev sahibi AS Roma'ya UEFA'dan bir dizi ağır ceza gelmesi bekleniyor. 
     
</TEXT>
</DOC>
