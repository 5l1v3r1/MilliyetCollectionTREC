<DOC>
<DOCNO> 298480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/soneko11.html </URL>
<DATE> 2004/12/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Borsa sert tepkiyle güne başladı, sonra sakinleşti... Karar bekleniyor 
</HEADLINE>
<TEXT>

     İMKB Bileşik Endeksi 1. seansta, dünkü 2. seans kapanışına göre 188.06 puan düşerek 23,747.14 puandan kapandı. Hisse senetlerinin ortalama değer kaybı yüzde 0.79 oldu. 
     Borsa güne sert bir düşüşle başladı. Endeks disket emirlerinin girildiği ilk işlemler sonucunda 697 puan düşüşle 23 bin 240 puana inerken, hisse senetlerindeki değer kaybı yüzde 2.9 oldu. Seansın ilk 15 dakikasından sonra panik satışlar yerini daha soğukkanlı harekete bıraktı. 
     Kıbrıs Rum Kesimi’nin tanınmasına yönelik tartışmalardan olumsuz etkilenen borsada, öğle saatlerinde açıklanacak nihai karar bekleniyor. 
     İşte birinci seansta yaşananlar... 
     
     DÜŞÜŞÜ YABANCILAR KESTİ 

     Türkiye'nin AB müzakerelerini yürüttüğü Brüksel'den gelen açıklamalardaki Kıbrıs şartını beğenmeyen borsa buna yoğun satışla tepki verdi. 
     Endeks 23 bin 200 sınırına kadar geriledi ve 23 bin 200-250 aralığında dengelendi. 
     Bu noktadan sonra borsa temkinli yükselişe yöneldi. Özellikle Londra kaynaklı yabancı alımları, piyasadaki havanın değişmesinde etkili oldu. Brüksel'den gelen "İngiltere, Kıbrıs için devrede" haberi piyasada soru işaretlerine neden olan bu yabancı alımlarını açıklarken, endeks 23 bin 800 puana kadar yükseldi. Gelen satışlarla 23 bin 600 seviyesine geri dönen endeks bu seviyelerde, Brüksel'deki gelişmelere odaklandı. 
     1. seansta işlem gören toplam 298 hisse senedinden sadece 19'u değer kazandı, 268'i değer kaybetti, 11 hissenin fiyatında ise değişiklik olmadı. 
     Seansta, 803 trilyon 963 milyar 404 milyon liralık işlem hacmi oluştu. 
     1. seansta İş Bankası C , Garanti Bankası, Koç Holding, Doğan Holding ve Yapı ve Kredi Bankası en çok işlem gören hisse senetleri oldu. 
     Uzmanlar, Brüksel'den gelecek her açıklamanın endeksin yönüne büyük etkisi olacağını, yatırım kararları alınırken üyelikle ilgili nihai kararın beklenmesi gerektiğini belirtiyorlar. Kıbrıs konusunun anlaşma metninde nasıl yer alacağı ve piyasaların buna göstereceği tepki, gün içinde borsanın seyrine yön verecek. 
     Finans Yatırım Araştırma Departmanı Grup Müdürü Arzu Odabaşı, AB Zirvesi'nde ana protokolün imzalanması halinde bunun Borsa'ya olumlu yansıyacağını kaydetti. 
     Odabaşı, Türkiye açısından olumsuz bir sonuç oluşması halinde ise endekste hızlı bir geri çekilme beklediğini ifade etti. 
     
     OYAK YATIRIM KISA VADELİ POZİSYON ALMAYIN 

     Oyak Yatırım’ın borsaya ilişkin sabah açıkladığı teknik analiz şöyle 
     "Türkiye ile AB arasında sürdülen diplomatik girişimlerin dün gece itibari ile Kıbrıs konusunda kilitlenmiş olması ve net tablonun gün içinde ortaya çıkacak olması nedeni ile piyasalar açısından gergin bir gün yaşanmasını bekliyoruz. 
     Buna bağlı olarak borsanın güne satışlarla başlayacağını, ilk etapta 23 bin 500 puan seviyesinde dengelenmeye çalışacağını ve sonrasında net gelişmeleri bekleyeceğini düşünüyoruz. Kıbrıs konusunda uzlaşmaya varılamaması ve görüşmelerin olumsuz sonuçlanması durumunda Borsa tarafında ciddi bir satış baskısı ile karşı karşıya kalmamız kaçınılmaz olacaktır. Destekler 23.500-23.300 ve 22.900 puan seviyelerinde bulunuyor. 
     Uzlaşmaya varılması durumunda ise yukarı yönlü momentumun devam edeceğini düşünüyoruz. Ancak endeksin geldiği seviye itibari ile bu seviyelerden özellikle kısa vadeli pozisyon alınmamasını, mevcut hisse senedi pozisyonlarının ise korunmasını önermekteyiz." 
     
</TEXT>
</DOC>
