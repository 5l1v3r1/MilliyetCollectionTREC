<DOC>
<DOCNO> 263043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/yazar/bila.html </URL>
<DATE> 2004/08/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Önce güvenlik 
</HEADLINE>
<TEXT>


Hızlandırılmış tren faciasının şokunu henüz atlatamadan bu kez Gebze'ye bağlı Tavşancıl yakınlarında iki tren çarpıştı. Aynı günün sabahında da, bir yük treni yoldan çıkmıştı. 
Arka arkaya yaşanan tren kazaları, bütün dikkatleri, demiryollarının üzerine çekmiş durumda. 
Ulaştırma Bakanı ve TCDD Genel Müdürü, hızlandırılmış tren faciasında da, trenlerin çarpışmasında da, yük trenlerinin yoldan çıkmasında da, kendilerine ve yönetimlerine ilişkin bir kusur bulmuyorlar. 
Başkent Ekspresi'yle Adapazarı Ekspresi'nin kafa kafaya çarpışması, hızlandırılmış tren faciasına göre, normal bir kazaya daha çok benziyor. Ancak, bu kaza da, demiryolu yönetiminin önemli eksikliklerini ortaya koymaya yetti. Örneğin kaza yapan lokomotiflerde treni otomatik durduran ATS sisteminin olmadığı anlaşıldı. TCDD'nin, makinist hatasını telafi eden ATS sisteminin 16 lokomotifte bulunmadığı bu kaza vesilesiyle öğrenildi. 
Bosna - Hersek'ten getirilen bu lokomotiflerin ATS sistemi takılmadan çalıştırılması, kuşku yok ki, bir işletme ve yönetim eksiğidir. Önceliği güvenliğe vermeyen bir yaklaşımın göstergesidir. Bu sistemlerin 20 bin dolar gibi çok fazla olmayan bir maliyetle takılabileceği bilgisi ise ATS'siz seferlerin bir ihmalden kaynaklandığını düşündürüyor. 
Sorumluluk kabul etmeyen ve istifayı düşünmeyen Ulaştırma Bakanı ile TCDD Genel Müdürü'nün tren seferlerinin güvenliğini otomatik sistemlerle takviye etmeyip sadece makiniste emanet etmeleri, çağdaş bir yaklaşım değildir. Bu önlemi almayıp kazalar meydana geldiğinde sorumluluğu sadece makinistlere yüklemek haklı bir savunma olamaz. 
Halen seferde olduğu anlaşılan ve ATS sistemi taşımayan lokomotiflerin bu sistemi taşıyanlara göre, kaza yapma risklerinin daha yüksek olduğu açıktır. Pamukova faciasından sonra demiryollarına yaptıkları yatırımı ve ayırdıkları kaynağı bir savunma anlayışı içinde övünerek anlatan Ulaştırma Bakanı'nın 16 lokomotifi, otomatik durma sağlayan güvenlik sisteminden yoksun biçimde neden tuttuğu izahı zor bir konudur. 
Pamukova faciası gibi bu kaza da, demiryollarında gösterişten önce güvenliğe yatırım yapılmasını bir kez daha ortaya koymuştur. Umarız ki, Bakan ile Genel Müdür, başka kazaları beklemeden gerekli güvenlik yatırımlarını bir an önce yapar, demiryollarında güveni yeniden sağlarlar. 



</TEXT>
</DOC>
