<DOC>
<DOCNO> 296528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun46.html </URL>
<DATE> 2004/12/10/ </DATE>
<TIME> 20.19 </TIME>
<AUTHOR>  </AUTHOR>
<HEADLINE>
2004 Nobel ödülleri törenle verildi 
</HEADLINE>
<TEXT>

     2004 Nobel ödülleri, İsveç'in başkenti Stockholm ve Norveç'in başkenti Oslo'da düzenlenen törenlerle verildi. 
     Stockholm'de 1300 davetlinin katıldığı törende İsveç Kralı Carl XVI. Gustav tıp, fizik, kimya ve ekonomi dallarında ödülü kazananlara altın madalyalarıyla şiltlerini verdi. 
     Edebiyat dalında ödülü kucaklayan Avusturyalı yazar Elfriede Jelinek, ''sosyofobik'' olduğu için toplantıya katılmadı, ancak gönderdiği bir konuşma bandıyla törende ''gıyabi'' olarak bulundu. 
     Jelinek, konuşma bandında, ''Sosyofobik olduğum için kalabalıkları kaldıramıyorum. Bu nedenle İsveç'e gelemeyeceğim'' ifadesini kullandı. 
     Barış Ödülü'nü kazanan Kenyalı Wangari Maathai ise ödülünü Oslo'da düzenlenen törenle aldı. 
     Nobel ödüllerine layık görülenler geçen ay belli olmuştu. Ödülün verilmeye başlandığı 1901'den bu yana 10 Aralık, ödüllerin kazananlarla buluştuğu gün. 
     
</TEXT>
</DOC>
