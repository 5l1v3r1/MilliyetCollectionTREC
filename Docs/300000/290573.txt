<DOC>
<DOCNO> 290573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/spor/spo02.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük bir hediye 
</HEADLINE>
<TEXT>


Christoph Daum, iyi futbolun ve böyle güzel sonuçların kulüp içerisinde her şeyin rayında gitmesiyle mümkün olabileceğini söyledi, "Bize hep destek veren başkanımıza teşekkür ediyoruz. Galibiyet ona armağanımız" dedi 


'Mükemmel oynadık' 
FENERBAHÇE Teknik Direktörü Christoph Daum, uzun süre 10 kişi oynamalarına rağmen çok zor bir deplasmandan üç puan çıkardıkları için futbolcularını tebrik ettiğini söyledi. Alman hoca, "Trabzon ilk dakikadan itibaren baskılı oynadı. Bu baskıdan kurtulmak çok kolay değildi. 10 kişi kaldıktan sonra oyun artık bir taktik maçına dönüştü. Taktiksel uyarıları oyuncularıma vermek bir yana onların sahaya yansıtması lazımdı ve mükemmel şekilde uyguladılar" dedi. 

Savunmaya övgü 
RÜŞTÜ'NÜN mükemmel bir maç çıkardığına işaret eden tecrübeli teknik adam, "Trabzon'u da tebrik etmek lazım. Hep ofansı düşündüler ancak karşılarında Rüştü ve çok iyi bir defans vardı. Servet sezonun en iyi oyununu oynadı. Alex'in performansı da mutluluk vericiydi" diye konuştu. Daum, "Böyle iyi futbol kulüp içerisinde her şey rayında olduğu zaman mümkün oluyor. Bu yüzden Aziz Yıldırım'a çok teşükkür ediyorum. Bu bizim ona küçük bir hediyemiz" yorumunu yaptı. 

Deniz şoku 

KARŞILAŞMANIN sonlarına doğru bir pozisyonda sakatlanan ve oyunu terk etmek zorunda kalan Deniz'in adalesinde yırtık tespit edildi. Tecrübeli oyuncunun kesin durumu bugün yapılacak kont-rollerden sonra netlik kazanacak. Ancak Deniz'in ilk yarıyı kapadığı ve uzun süre sahalardan uzak kalacağı ifade edildi. 

Notlar 

Sparta Prag zorlanmadı 
ŞAMPİYONLAR Ligi'nde salı günü Fenerbahçe'yi evinde ağırlayacak olan Sparta Prag, lig maçında Jablonec'i sahasında 3-1 yendi. Çek ekibinin gollerini Jun 2 ve Petra attı. M.United ise evinde Charlton Athletic'i 2-0 mağlup etti. 

Erdinç'in burnu kırıldı 
FENERBAHÇE maçında Trabzonspor iki sakat verdi. Tolga, Rüştü ile çıktığı bir hava topunda beyin tramvası geçirdi, Erdinç'in ise burnu kırıldı. Tedavisine başlanan Erdinç'in tamponla oynayabileceği dile getirilirken Tolga'nın çekilen tomografisinde olumsuz bir bulguya rastlanmadı. 

Kemal döndü 
EN son geçen sezon 17 Mart'ta Türkiye Kupası'nda Gençlerbirliği'ne karşı oynayan Kemal, dün ilk kez 11'de yer buldu. Sakatlığının sonrasında Trabzon karşılaşmasında şans bulan Sarı-Lacivertli futbolcu, taktik gereği yerini ikinci yarıda Deniz'e devretti. 

2 sezon sonra 
FENERBAHÇE Başkanı Aziz Yıldırım iki yıl aradan sonra Avni Aker'de maç izledi. Karşılaşma öncesinde Maçka'da Sümer Alabalık Tesisleri'nde Bordo - Mavililer'in misafiri olan Yıldırım ve arkadaşlarınının yanı sıra, Enerji ve Tabii Kaynaklar Bakanı Hilmi Güler de karşılaşmaya geldi. 

İbrahim 11'de 
ALMANYA kampında yaşanan olaylar nedeniyle sezon başında kadro dışı bırakılan İbrahim Ege, affedildikten sonra dün ilk kez 11'de şans buldu. Bordo - Mavili futbolcu, 40. dakikada yerini Mehmet Yılmaz'a bıraktı. 

PAF'ta da Fener 
FENERBAHÇE PAF Takımı, deplasmandan 2-0'lık galibiyet çıkardı. Mehmet Ali Yılmaz Tesisleri'nde Trabzonspor'un gençlerini mağlup eden Sarı-Lacivertliler'in iki golünü de Kaptan Mithat attı. 

Protesto 
TRABZON taraftarı, penaltı kararı nedeniyle Fenerbahçe Başkanı Aziz Yıldırım ve Futbol Federasyonu aleyhine uzun süre tezahüratta bulundu. Bu arada Trabzon Belediye Bandosu da maç boyunca canlı müzikle taraftarı coşturdu. 

Pierre'in isyanı 

Hollandalı oyuncu kendisi hakkında çıkarılan dedikodulara tepki verdi 
MEHMET DEMİRCAN 

'Çok üzülüyorum' 
HOLLANDA Milli Takımı'ndan sakat dönen ayrıca gribe de yakalanan Pierre van Hooijdonk, Trabzon deplasmanına gitmemesinin ardında başka nedenler olduğu yolundaki haberlere tepki verdi. Yıldız oyuncu, "Dedikodulara çok üzülüyorum. Benim geçen sezon ne büyük fedakarlıklar yaptığımı herkes biliyor" ifadelerini kullandı. 

'İğneyle oynamam' 
HOOIJDONK, "Hollanda'da eski sakatlığımın olduğu yere darbe aldım. Bu yüzden ağrılarım var. Hiçbir maçı es geçmek istemem. Hele hele böylesine büyük bir maçı. Ancak iğneyle çıkıp yüzde 60 - 70 performansla da mücadele etmek istemiyorum. Bu yüzden tam olarak iyileşip sahalara döneceğim. Anlayış bekliyorum" dedi. 


</TEXT>
</DOC>
