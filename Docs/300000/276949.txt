<DOC>
<DOCNO> 276949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/soneko10.html </URL>
<DATE> 2004/10/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
IMF ile görüşme masasında 75 milyar dolarlık borç duruyor 
</HEADLINE>
<TEXT>

     Türkiye'nin, IMF ile yeni bir üç yıllık program uygulamaya hazırlandığı 2005-2007 yıllarını kapsayan dönemde gerçekleştirmesi gereken dış borç geri ödemeleri şimdiden 75 milyar dolara ulaştı. Ödemenin 21.5 milyar dolarının IMF'ye yapılması gerekiyor. 
     Hazine Müsteşarlığı, Türkiye'nin, Haziran 2004 sonundaki dış borç stokuna göre gelecek yıllarda yapacağı dış borç geri ödeme projeksiyonlarını çıkardı. 
     Buna göre Türkiye belki de tarihinin en yüksek orta ve uzun vadeli dış borç geri ödemesini 31.9 milyar dolarla gelecek yıl yapacak. Gelecek yıl kamu sektörü 17 milyar dolarlık dış borç ödemesi yapacak. Merkez Bankası'nın IMF'ye yapacağı de dolaylı olarak Hazine'nin borcu olan 2.9 milyar dolarla birlikte kamunun yapması gereken toplam ödeme 19.9 milyar dolar düzeyinde bulunuyor. Kamu kesimi ve Merkez Bankası'nın bu ödemesinin 8.5 milyar dolarının IMF'ye yapılması gerekiyor. Özel sektörü ise gelecek yıl 12 milyar dolarlık bir dış borç ödemesi bekliyor. 
     Türkiye, 25.8 milyar doları anapara, 6.2 milyar doları da faiz olan gelecek yılki dış borç ödemelerini, hazırlanan yeni üç yıllık program kapsamında IMF'den sağlayacağı yeni kredilerle daha sonraki yıllara ertelemeye çalışacak. 
     2005 yılındaki yüksek dış borç geri ödemeleri 
     Türkiye'nin bu yıl 12.5 milyar, gelecek yıl da 11.6 milyar dolar olarak tahmin edilen cari işlemler açığının kontrol edilmesinin önemini de artırıyor. 
     
     2006 ÖDEMELERİ 
     Bu yıl sonuna kadar ve gelecek yıl yapılacak yeni borçlanmalarla daha da büyümesi beklenen 2006 yılı dış borç ödemeleri ise şimdiden 27.7 milyar doları buluyor. Bu ödemenin 11.7 milyar dolarının Hazine tarafından IMF'ye yapılması gerekiyor. IMF'ye yapılacak bu ödemenin yüksekliği nedeniyle 2006 yılında kamu sektörünün yapması gereken toplam orta ve uzun vadeli dış borç ödemeleri 21.3 milyar doları buluyor. Dolayısıyla Türkiye ile IMF arasında yapılması planlanan yeni stand-by anlaşmasında, borç erteleme ya da yeni krediyle mevcut borçların çevrilmesine yönelik bir düzenleme yapılacaksa bunun daha çok 2006 yılının yükünün hafifletilmesi ya da çevrilmesine yönelik olması bekleniyor. 
     2006 yılında özel sektörün ise 6 milyar 371 milyon 
     dolar tutarında geri ödeme yapması gerekecek. 
     Ekonomik programın son yılı olan 2007 yılı ise 2005 ve 2006'ya göre şu anda daha rahat gözüküyor. Mevcut borç 
     stokuna göre 2007'de kamu kesimi 11.1 milyar dolarlık, özel sektör ise 4.1 milyar dolarlık dış borç ödemesi yapacak. 2007 ödemeleri de bu yıl, gelecek yıl ve 2996 yılında yapılacak yeni borçlanmalar nedeniyle bu rakamın oldukça üzerine çıkacak. Hazine'nin 2007 yılında IMF'ye mevcut duruma göre yapması gereken borç ödemesi ise 1.3 milyar dolar olarak gözüküyor. Bu rakamın da yeni ekonomik programa göre değişmesi bekleniyor. Yeni stand-by anlaşması ile alınacak kredilerin geri ödemesinin bir bölümünün 2005 ve 2006 yıllarına göre daha rahat gözüken 2007 yılına sarkıtılması gündeme gelecek. 
     
     75 MİLYAR DOLARLIK ÖDEME 
     Haziran 2004 sonu itibariyle 122.1 milyar dolar olan Türkiye'nin orta ve uzun vadeli dış borçları için gelecek üç yıllık dönemde yapacağı toplam ödeme şimdiden 74.9 milyar doları buluyor. Bu ödemenin 52.4 milyar dolarlık bölümünü Merkez Bankası ile birlikte kamu sektörü yapacak. Özel sektör ise 22.5 milyar dolarlık bir orta ve uzun vadeli dış borç servisi yapmak zorunda olacak. 
     Bu arada 2005-2010 yıllarını kapsayan gelecek altı yıllık dönemde yapılması gereken ödeme ise 95.1 milyar dolar seviyesinde bulunuyor. Bunun 27.9 milyar dolarını özel sektör, 67.2 milyar dolarlık kısmını ise kamu sektörü ile Merkez Bankası gerçekleştirecek. 
     
</TEXT>
</DOC>
