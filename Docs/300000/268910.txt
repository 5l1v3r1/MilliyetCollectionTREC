<DOC>
<DOCNO> 268910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/guncel/gun09.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavşancıl raporundan ışık ihlali çıktı 
</HEADLINE>
<TEXT>


KOCAELİ DHA 

Kocaeli Tavşancıl'da 11 Ağustos'ta Başkent Ekspresi ve Adapazarı Ekspresi'nin çarpması sonucu meydana gelen ve 8 kişinin yaşamını yitirdiği tren kazasının ardından oluşturulan bilirkişi heyetinin raporu da tamamlandı. Heyetin hazırladığı raporda, kazanın Başkent Ekspresi'nin "ışık ihlali" yapması sonucu meydana geldiği belirtildi. Raporda, Başkent Ekspresi makinisti Ramazan Yücedağ'ın, Tavşancıl'a 1.5 km mesafedeki ışık bölgesinde, 'sarı' ikaz ışığını görmeyerek bölgede 100 km. sürat yaptığı ifade edilerek 8'de 4 oranında suçlu bulundu. Kazada hayatını kaybeden diğer makinist Soner Gürkan'ın da, 8'de 2 oranında kusurlu olduğu açıklandı. TCDD bu kazada da lokomatiflerde ATS otomatik fren sistemi sisteminin olmamasından ötürü 8'de 2 oranında suçlu bulundu. Tutuklu Yücedağ, Ağır Ceza Mahkemesi'nde yargılanacak. 


</TEXT>
</DOC>
