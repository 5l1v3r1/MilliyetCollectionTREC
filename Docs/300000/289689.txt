<DOC>
<DOCNO> 289689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/siyaset/axsiy01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te kotlu bir İrlandalı 
</HEADLINE>
<TEXT>


İstanbul'a gelişinde havalimanında valizlerini kaybeden İrlanda Parlamentosu Heyeti'nin Başkanı John Deasy, TBMM'deki resmi görüşmelere kot pantolon ve gömlekle katıldı 

SALİHA ÇOLAK Ankara 


İrlanda Parlamentosu'nun Avrupa İşleri Ortak Komitesi üyesi milletvekilleri, TBMM temasları sırasında "Kuzey Irak'ta bağımsız bir Kürt devleti kurulursa Türkiye müdahale eder mi " diye sordu. Türk milletvekilleri de bu soruya, Türkiye'nin hiçbir zaman hiçbir ülkeye askeri müdahalede bulunmadığı ve Irak'ta sorunların toprak bütünlüğü çerçevesinde çözülmesi gerektiği yanıtını verdi. 
Hıristiyan Demokrat milletvekillerinden John Deasy başkanlığındaki heyet, dün, TBMM'de AB Uyum ve Dışişleri komisyonlarının üyeleriyle bir araya geldi. Heyetin İstanbul'a inişi sırasında valizlerini kaybetmesi nedeniyle Meclis'te ilginç bir tablo ortaya çıktı. Heyet Başkanı Deasy, resmi görüşmelere kot pantolon ve gömlekle geldi. Özür dileyen Deasy, valizi kaybolduğu için spor kıyafetle toplantılara katılmak zorunda kaldığını söyledi. Uyum Komisyonu üyesi Hacaloğlu da Deasy'yi, "Üzülmeyin, böyle tam İrlandalı olmuşsunuz" diye teselli etti. 

Bir günde bulamadı 

İngiltere'den 16 Kasım akşamı gelen Deasy, saat 11.00'de AB Uyum Komisyonu'na, yarım saat sonra da Dışişleri Komisyonu'na kot pantolon - gömlekle geldi. Deasy, öğlen elçilikte verilen yemeğin ardından saat 15.00'te Dışişleri Bakanı Gül ile görüşmeye de aynı kıyafetle gitti. Neredeyse bir tam gün geçtikten sonra Dışişleri Bakanlığı'na, "kıyafeti" kayıp olduğu için kotla giden Deasy'nin bu tavrı şaşkınlık yarattı. 


</TEXT>
</DOC>
