<DOC>
<DOCNO> 274039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur22.html </URL>
<DATE> 2004/09/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yangından kaçamadılar 
</HEADLINE>
<TEXT>

     Kırıkkale'nin Keskin İlçesi'nde 1 yıl önce evlerinde çıkan yangın nedeniyle başka bir mahalleye taşınan ailenin oturduğu binada dün çıkan yangında 6 aylık bebekleri öldü. 
     AA muhabirinin aldığı bilgiye göre, Keskin İlçesi'nde Erdal ve Leyla Dağ ailesinin Bozkurt Mahallesi'nde oturdukları evde 1 yıl önce çıkan yangın nedeniyle söz konusu aile Yenice Mahallesi'ne taşındı. 
     Yenice Mahallesi'nde 2 katlı ahşap bir evin giriş katını kiralayarak burada oturmaya başlayan 5 çocuk sahibi Dağ ailesinin evinin mutfağında dün yangın çıktı. İddiaya göre, anne Leyla Dağ 33 , mutfakta bulunan ocağın üzerine yemek koyup, 6 aylık Samet adlı bebeğini de evde uyuttuktan sonra komşu ziyaretine gitti. 
     Dağ ailesinin yaşları 3 ila 12 arasında değişen diğer 2'si spastik engelli 4 çocuğu ise bahçede oyun oynadığı esnada, evin mutfağından dumanlar yükselmeye başladı. Bir anda alevler arasında kalan eve, Keskin Belediyesi itfaiye ekipleri tarafından müdahale edildi. 
     Yangında dumanlar arasında kalan 6 aylık Samet Dağ öldü. 2 katlı evde ise büyük çapta maddi hasar meydana geldi. Yangında ölen Samet Dağ ise, bugün ilçede kılınan cenaze namazının ardından toprağa verildi. 
     Yetkililer, olayla ilgili Savcılık tarafından soruşturma başlatıldığını kaydettiler. 
     Yangında çocuğunu kaydeden ve Keskin İmam Hatip Lisesi'nde hizmetli olarak çalışan baba Erdal Dağ, bir yıl önce oturdukları evden yangın nedeniyle ayrıldıklarını, ancak şimdi yeniden yangına yakalanarak bir çocuğunu kaybetmenin üzüntüsünü yaşadığını söyledi. Dağ, diğer çocuklarını da çıkacak olası bir yangında kaybetmekten korktuğunu ifade ederek, ''Çocuklarımı Çocuk Esirgeme Kurumu'na vermek istiyorum. Bu konuda yetkililerden yardım bekliyorum'' diye konuştu. 
     Keskin Belediye Başkan Yardımcısı Halit Yurtbaşı ise, yangında bebeklerini kaybeden aileye kısa sürede ev temin edeceklerini kaydetti. 
     
</TEXT>
</DOC>
