<DOC>
<DOCNO> 268429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko07.html </URL>
<DATE> 2004/09/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Elektrikte 519 bin kaçak yakalandı... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, 10 milyon elektrik abonesinin "kaçak taraması"ndan 
     geçirildiğini açıkladı. 
     Güler, "Enerji ve Tabii Kaynaklar Bakanlığı'ndaki faaliyetlerimiz" başlığı ile seçim bölgelerinde kullanmaları için AKP'li milletvekillerine gönderdiği 9 sayfalık yazıda icraatlarını anlattı. 
     Kaçak elektrikle mücadeleye ilişkin bilgiler veren Güler, 1 Ocak 2003-30 Haziran 2004 tarihleri arasında 10 milyon 130 bin abonenin "kaçak taraması"ndan geçirildiğini vurguladı. 
     Güler, 519 bin kaçak yakalandığını açıklarken, "458 trilyon lira kaçak tahakkuku ve 127 trilyon tahsilat yapılmıştır. Kaçak kullandığı tespit edilen 84 bin abone için savcılığa suç duyurusunda bulunulmuştur" dedi. 
     
     FAKİRE 1.5 MİLYON TON KÖMÜR 
     Uygulamalarında dar gelirli vatandaşların gözetildiğini bildiren Güler, Sosyal Yardımlaşma ve Dayanışmayı Tevşik Fonu ile yürütülen ortak çalışmalar çerçevesinde fakir ailelere kömür yardımı yapılmasına ilişkin Bakanlar Kurulu kararı gereğince talep edilen yaklaşık 688 bin ton kömürün ihtiyaç sahiplerine teslim edildiğini kaydetti. 
     Uygulamadan yararlanan aile sayısını yaklaşık 1 milyon 100 bin olarak açıklayan Güler, uygulamanın "bilinçsiz 
     tüketilen elektrik" miktarında büyük azalışa sebep olduğunu bildirdi. Güler, "Bu uygulama 2004 yılında da devam edecek, yaklaşık 1.5 milyon ton kömür ihtiyaç sahiplerine dağıtılacaktır" dedi. 
     
     MOBİL SANTRELLER IRAK'A 
     Pahalı elekrik üreten mobil santrallerin üretiminin durdurulduğunu, bu santrallerin Irak'a satılması için bir protokol hazırlandığını bildiren Güler, DSİ Genel Müdürlüğü'nün 22 bölge müdürlüğüne bağlı muhtelif özellikteki 196 iş makinasının "bölünmüş yol çalışmalarını hızlandırmak" üzere katkıda bulunduğunu bildirdi. 
     
</TEXT>
</DOC>
