<DOC>
<DOCNO> 264463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo17.html </URL>
<DATE> 2004/08/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ergun Gürsoy Ben de uğur kafesi yaptırmıştım .. 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, sarı-kırmızılı kulüpte futboldan sorumlu tek yönetici kendisinin olduğunu vurgulayarak, ''Medyada 'yöneticilerden alınan bilgilere göre' deniliyor. Böyle bir şey yok. Burada futbolla ilgili tek yetkili benim'' dedi. 
     Ergun Gürsoy, Florya Metin Oktay Tesisleri'nde düzenlediği basın toplantısında, medyada çıkan haberleri ve yorumları yalanladı. ''Transferde Ergun Gürsoy'un etkisi yok'' denildiğini belirten Gürsoy, şunları söyledi 
     ''Bunlar yanlış, Conceiçao'nun da Song'un da alınmasıyla ben ilgilendim. Hagi'nin istekleri doğrultusunda transferi yaptık. Halen de çalışıyoruz. O mevkileri söyledi, biz transferleri yaptık. Bunların başında ben varım, futboldan tek sorumluyum. Futbolda yardımcım da Fatih Gökşen'dir. Bunu öteye beriye çekmenin anlamını sizlere bırakıyorum.'' Sıkıntılı bir dönemde göreve geldiklerini kaydeden Gürsoy, ''Kasası dolu, ligde şampiyon olmuş, Avrupa kupalarında başarılı olmuş ve kadrosunda dünya çapında futbolcular olan bir kulübe gelmedik. Durumu da biliyorduk, bu bizim için şaşırtıcı da olmadı'' diye konuştu. 
     
</TEXT>
</DOC>
