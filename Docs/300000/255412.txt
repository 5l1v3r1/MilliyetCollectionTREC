<DOC>
<DOCNO> 255412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy31.html </URL>
<DATE> 2004/07/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
KKTC Başbakanı Talat Rum yönetimini sağduyuya davet ediyorum 
</HEADLINE>
<TEXT>

     KKTC Başbakanı Mehmet Ali Talat, Kıbrıs Rum yönetimini sağduyuya ve AB kuralları ile çatışmamaya davet etti. 
     Talat, Hollanda'dan İstanbul'a dönüşünde, Atatürk Havalimanı'nda yaptığı açıklamada, Kıbrıslı Türkler için iki önemli husus olduğunu ve bunların Hollanda'nın dönem başkanlığında karara bağlanacağını belirtti. AB'nin Kıbrıs Türk ekonomisinin geliştirilmesi ve kalkındırılması için ayırdığı 259 milyon euroluk kaynağın serbest bırakılması ve bunun kullanımına yönelik hazırlanan tüzüğün gelecek günlerde değerlendirileceğini ve Avrupa Konseyi tarafından onaylanacağını anlatan Talat, şunları söyledi 
     ''Rum toplumunun kararıyla Kıbrıslı Türkler'in cezalandırılmaması için, AB'nin, Avrupa Komisyonu olarak açtığı ve hazırladığı tüzük taslağı önümüzdeki günlerde görüşülecek. Bu da tercihli ihracat yapılabilmesine ilişkindir. Komisyon tarafından hazırlandı ve konseyin onayına sunuldu. Her iki tüzük de Hollanda'nın dönem başkanlığında ele alınıyor. Önce yanılmıyorsam Ticaret Tüzüğü ele alınacak. Arkasından 259 milyon euroluk paketle ilgili Avrupa Parlamentosu'nun görüşü alınarak Avrupa Konseyi tarafından onaylanacak. Ticaret Tüzüğü'nün oy çokluğu ile ekonomik paketin oybirliği ile onaylanması gerekiyor.'' 
     
     ''BİRLEŞME İÇİN ÜZERİMİZE DÜŞENİ YAPTIK'' 
     Bu kapsamda Hollanda'da görüşmelerde bulunulduğunu, temaslarının oldukça olumlu ve başarılı geçtiğini ifade eden Talat, AB ülkeleri ile temaslarının önümüzdeki dönemde de süreceğini kaydetti. 
     Kıbrıslı Türkler olarak görevlerini yerine getirdiklerini kaydeden Talat, sözlerini şöyle sürdürdü 
     ''Kıbrıs sorununun çözümü ve Kıbrıs'ın yeniden birleştirilmesi için üzerimize düşeni yaptık. Ancak ne yazık ki Kıbrıs Rum yönetimi liderliğinin yanlış yönlendirmesi sonucunda çözüm planına hayır denildi. Sorun çözülemedi. Kıbrıslı Türkler'in izolasyondan kurtulması için, dünyada ciddi ve önemli bir duyarlılık oluştu. Biz bu duyarlılığı Kıbrıslı Türkler'in, ekonomik gelişmesi, gelecekte Kıbrıs'ın yeniden birleşmesinde ekonomik olarak Rumlar ile yakın düzeye gelebilmesi için değerlendirmek durumundayız. Bu çalışmaları yürütüyoruz.'' 
     
     KIBRIS RUM YÖNETİMİNİN ENGELLEME ÇABALARI 
     Mehmet Ali Talat, ''Rum yönetiminin, 259 milyon euroluk yardımı engelleme çabaları'' konusundaki görüşlerinin sorulması üzerine, şunları söyledi 
     ''Sadece o değil, Ticaret Tüzüğü'yle ilgili engelleme çabaları da var. Her ikisini de eylül ayına ertelemeye çalışıyorlar. Hatta daha sonraya ertelemeye çalışıyorlar. Aceleye ne gerek var diyorlar. Özellikle, bilgimiz var, Rum Dışişleri Bakanlığı ile Rum yönetimi lideri ve ekibi, bu konuda ciddi çalışma yapıyor. Biz artık üyeyiz. Gerekirse veto ederiz. Başka konularda önünüze geçeriz gibi tehditlerle AB'yi bu yoldan saptırmaya çalışıyorlar. 
     Bu hiç olumlu yaklaşım değildir. İyi niyet göstergesi değildir. Bizim serbest ticaret yapabilmemizin, ekonomimize 259 milyon euroluk katkının yapılabilmesinin Rumlar'a ne gibi zararları olduğunu anlamakta zorlanıyorum. Rum yönetimini sağduyuya ve AB kurallarıyla çatışmamaya davet ediyorum. Çünkü, Rum yönetimi istese de istemese de AB'nin üzerine kurulduğu anlayış, mantık ve mantalite sonuçta galip gelecektir. Bu süre içerisinde Rum yönetimi de iyi bir izlenim yaratmayacaktır.'' Talat, Kuzey Kıbrıs'ta AB'nin bir ofisinin açılması konusundaki taleplerini Hollanda'da yinelediklerini belirterek, ''Gerek 259 milyon euronun kullanılması, gerek Ticaret Tüzüğü'nün uygulanmasında ve Kıbrıs Türk sisteminin Avrupa standartlarına çıkarılmasında, bu ofisin görev almasını istedik. Bu daha önceden kararlaştırılmış bir olaydır'' diye konuştu. 
     
</TEXT>
</DOC>
