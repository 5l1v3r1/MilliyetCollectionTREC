<DOC>
<DOCNO> 259624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/dunya/axdun01.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sudan, BM kararına uyacak 
</HEADLINE>
<TEXT>


DIŞ HABERLER 


Sudan, BM Güvenlik Konseyi'nin Darfur kriziyle ilgili önceki gün kabul ettiği kararı reddetmesinin ardından dün ağız değiştirerek, "mecburen uyacağız" mesajını verdi. Dışişleri Bakanı Mustafa Osman İsmail gazetecilere, kararı reddetmek için bir neden olmadığını, kesin cevabın ise kabinenin bugünkü toplantısında verileceğini söyledi. Enformasyon Bakanı El Zevahi İbrahim Malik, kararı reddettiklerini açıklamıştı. Sudan'ın BM nezdindeki Temsilcisi El Fatih Arva ve Sudan'ın Afrika Birliği'ndeki Büyükelçisi Osman El Said de, ülkeleri aleyhinde başka kararların alınmasını önlemek için karara uyacaklarını açıkladılar. 
Konsey'in kabul ettiği kararla Sudan'ın Darfur'daki milisleri silahsızlandırması ve kovuşturması istenmiş, Hartum'un 30 gün içinde bu talepleri yerine getirmemesi halinde "önlemler alınacağı" belirtilmişti. 15 üyeli Konsey'de, Çin ve Pakistan çekimser kalmış, 13 ülke kabul oyu vermişti. 
Öte yandan Çad'daki Fransız birlikleri, dün Cumhurbaşkanı Chirac'ın talimatıyla Darfur'a insani yardım göndermeye başladı. 


</TEXT>
</DOC>
