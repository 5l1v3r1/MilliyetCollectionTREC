<DOC>
<DOCNO> 270458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo24.html </URL>
<DATE> 2004/09/09/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Rüştü ilk antrenmanına çıktı 
</HEADLINE>
<TEXT>

     Fenerbahçe, Birinci Süper Lig'de Akçaabat Sebatspor ile deplasmanda yapacağı maçın hazırlıklarını, bugün tek antrenmanla sürdürdü. 
     Teknik direktör Christoph Daum yönetiminde, Samandıra Tesisleri'ndeki antrenman, bir bölümü dışında basına kapalı gerçekleştirildi. Samandıra Tesisleri'ne gelen kulüp başkanı Aziz Yıldırım, yöneticiler Ali Yıldırım ve İlhan Ekşioğlu, bir süre antrenmanı saha kenarından izledi. 
     Milli takım kamplarından dönen futbolcuların da katıldığı antrenmanda, sakatlığı nedeniyle bugün MR'ı çekilen Servet yer almadı. 
     
     RÜŞTÜ'NÜN İLK ANTRENMANI 
     Fenerbahçe ile 1 yıllık kiralık sözleşme imzaladıktan sonra A Milli Futbol Takımı kampına katılan kaleci Rüştü Reçber, sarı-lacivertli takımla sezonun ilk antrenmanına çıktı. 
     Daha önce 9 sezon Fenerbahçe formasını giyen tecrübeli kaleci, yeni transferlerle tanışıp, takımdaki ilk çalışmasını yaptı. 
     
     YARIN TRABZON'A GİDİYORLAR 
     Sarı-lacivertliler, 11 Eylül Cumartesi günü Akçaabat Sebatspor ile yapacakları maç için yarın Trabzon'a gidecek. 
     Sabah erken saatlerde tesislerde toplanacak futbolcular, öğle saatlerine doğru özel uçakla Sabiha Gökçen Havalimanı'ndan, Trabzon'a hareket edecek. 
     Bu arada, Fenerbahçe Kulübü Avrupa Yakası Altyapı Okulları'nın başarı ödülleri gecesi, Aqua Club Dolphin tesislerinde bu akşam yapılacak. 
     
</TEXT>
</DOC>
