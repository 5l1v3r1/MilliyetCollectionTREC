<DOC>
<DOCNO> 250507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko03.html </URL>
<DATE> 2004/06/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Piyasanın kur beklentisi hedefin açık farkla altına indi... 
</HEADLINE>
<TEXT>

     Mali sektörün yıl sonu dolar kuru beklentisinde, ekonomi ve siyasetteki belirsizlik algılamasının piyasalarda dalgalanmaya yol açtığı mayıs ayında yaşanan hızlı yükselme, haziranda devam etmeyerek yerini düşüşe bıraktı. 
     Hükümetin 2004 yılı bütçe ve programını hazırlarken gösterge niteiğinde bu yıl sonu için 1 milyon 694 bin lira düzeyinde öngördüğü dolar kurunda piyasa beklentisi yeniden 1 milyon 600 bin liranın altına geriledi. Merkez Bankası'nın her ay düzenli olarak iki kez yaptığı beklenti anketinin haziran ayı ikinci dönem sonuçlarına göre, mali sektör temsilcilerinin yıl sonu dolar kuru beklentilerinin uygun ortalaması 1 milyon 598 bin 600 lira olarak belirlendi. 
     Nisan ayının ikinci dönem anketinde mali sektör temsilcilerinin 1 milyon 497 bin lira olarak ölçülen yıl sonu dolar kuru beklentisi, mayıs ayı birinci anketinde 1 milyon 556 bin 400, ikinci ankette de 1 milyon 615 bin liraya yükselmişti. Yıl sonu dolar kuru beklentisi mayıs ayında 118 bin lira artmıştı. 
     Haziran ayı ikinci anketinde ortaya çıkan yıl sonu kur beklentisi hükümetin ekonomik program hedeflerinde baz aldığı kur tahmininin açık farkla altında bulunuyor. Hükümetin 2004 yılı makro ekonomik hedeflerinde baz aldığı yıl sonu dolar kuru 1 milyon 694 bin lira. Program hedefine göre dolar kurunda bu yıl yüzde 19.1 artış öngörülürken, mali sektörün beklediği kur düzeyi ise yüzde 12.4'lük bir cari artışa denk geliyor. Buna karşılık mali sektörün yıl sonu TÜFE beklentisi ise yüzde 11.5 düzeyinde bulunuyor. 
     
     FARKLI TAHMİNLER 

     Merkez Bankası'nın son anketinde 1 milyon 598.6 bin lira olarak ölçülen mali sektörün yıl sonu dolar kuru tahmini, beklentilerin uygun ortalamasını yansıtıyor. 
     Katılımcıların doların yıl sonunda geleceğe düzeye ilişkin beklentilerinin 1 milyon 285 bin lira ile 2 milyon 120 bin lira arasındaki geniş bir bandda oluştuğu dikkati çekiyor. 
     Beklentiler arasında yüzde 65'lik bir marj olduğu görülüyor. 
     Bu da piyasaların, ileriye yönelik tahminlerde kafasının karışık olduğunu gösteriyor. 
     
     KUR BEKLENTİSİNİN SEYRİ 

     Mali sektör temsilcilerin yıl sonu dolar kuruna ilişkin beklentilerinin uygun ortalaması, bu yıl ocak ayı başında yapılan anketlerde 1 milyon 600 bin lira düzeyinde çıkmıştı. 
     Aynı ay yapılan ikinci ankette 1 milyon 576 bin liraya gerileyen yıl sonu kur beklentisi, şubat anketlerinde sırasıyla 1 milyon 557 bin ve 1 milyon 3 bin liraya, mart anketlerinde de 1 milyon 515 bin ve 1 milyon 502 bin liraya düşmüştü. 
     Nisan ayının ilk anketinde 1 milyon 479.8 bin liraya kadar inen beklenti, yapıldığı dönemde ekonomide belirsizlik algılamalarının oluşmaya başladığı ikinci ankette yeniden artarak 1 milyon 497 bin liraya yükseldi. 
     Ekonomide belirsizlik algılamasının artmasıyla birlikte kur ve faizde hızlı yükseliş, Borsa'da hızlı düşüş yaşanan mayıs ayında ise yıl sonu dolar kuru beklentisi ilk ankette 1 milyon 556 bin liraya, ikinci ankette de 1 milyon 615 bin liraya kadar çıktı. Yıl sonu kur beklentisi, haziran ayı anketlerinde ise sırasıyla 1 milyon 604.5 bin ve 1 milyon 598.6 bn liraya geriledi. 
     
</TEXT>
</DOC>
