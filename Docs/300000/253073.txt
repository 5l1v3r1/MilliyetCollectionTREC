<DOC>
<DOCNO> 253073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonspo23.html </URL>
<DATE> 2004/07/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
TRT ile Digitürk maçların yayını konusunda işbirliği anlaşması imzaladı 
</HEADLINE>
<TEXT>

     Futbol Federasyonu'nun önümüzdeki günlerde yapacağı Birinci Süper Futbol Ligi maçlarının yayın ihalesi öncesinde TRT ile Digital Platform İletişim Hizmetleri Anonim Şirketi Digitürk , İstanbul'da işbirliği anlaşması imzaladı. 
     TRT Genel Müdürü Şenol Demiröz, Genel Müdür Müşaviri Cevdet Tellioğlu, İstanbul Bölge Müdürü Orhan Ertanhan, Digitürk Yönetim Kurulu Başkanı Ali İhsan Karacan ve Genel Müdür Ertan Özerdem ile birlikte TRT'nin Harbiye'deki binasında düzenlediği basın toplantısında konuyla ilgili bilgi verdi. 
     Demiröz, Türk futbolundaki hem kulüplerin hem de milli takımların seviyesinde daha da büyük başarılar elde edilmesine destek verilmesi ve futbol yayınlarının başta Anadolu olmak üzere daha geniş halk kitlelerine ulaşmasının sağlanması amacıyla TRT ile Digitürk'ün bir işbirliği anlaşmasına imza attığını açıkladı. 
     Futbol Federasyonu tarafından 4 yıl süreyle satışı yapılması beklenen Birinci Süper Futbol Ligi maçlarının yayın haklarıyla ilgili olarak TRT ve Digitürk'ün ortak hareket etme kararı aldığını kaydeden Şenol Demiröz, ''Geçtiğimiz dönemde yayın haklarını elinde bulunduran Digitürk, önümüzdeki 4 sezon için tekrar talip olmuştur. Seyircilerin özellikle açık kanallardan maç yayını konusundaki yoğun taleplerini karşılayabilmek amacıyla TRT ile Digitürk arasında maçların yayını konusunda ön anlaşma sağlanmıştır'' dedi. 
     Ön anlaşma şartlarıyla ilgili de bilgi veren Demiröz, şöyle devam etti 
     ''Ön anlaşmaya göre, TRT, federasyondan her hafta 5 maçın yayın hakkının satın alınması halinde 2 maçı, 4 maçın yayın hakkının alınması halinde ise bir maçı canlı yayınlayacak. TRT, ayrıca Digitürk'ün yayınlayacağı maçları karşılaşmaların bitiminden 48 saat sonra tekrarını yayınlama hakkına sahip olacak. Süper ligin geniş maç özetleri 20'şer dakika halinde TRT'den yayınlanacak, diğer kuruluşlara 3 dakika görüntü verilecek. 
     Türk futbolunun belirli bir standartlara kavuşması ve yeşil sahalarda centilmenliğin ön plana çıkmasıyla sadece futbol değil yapılacak bütün spor yayınlarında toplumu tahrik ve kişileri rencide edici, küçük düşürücü görüntü ve yorumlardan kaçınılması dileğiyle bu ön anlaşma hayırlı olsun.'' 
     
</TEXT>
</DOC>
