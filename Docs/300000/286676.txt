<DOC>
<DOCNO> 286676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo14.html </URL>
<DATE> 2004/11/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ankaragücü'nden MHK ve hakem Erol Ersoy'a tepki... 
</HEADLINE>
<TEXT>

     Ankaragücü Kulübü, yarın yapacakları maçta hakem Erol Ersoy'a görev verilmesine tepki gösterdi. 
     Ankaragücü Kulübü tarafından yapılan açıklamada, Erol Ersoy'un yıllardır kulüp-hakem ilişkileri nedeniyle yaşanan olumsuzluklar sonucu Ankaragücü'nün hiçbir resmi maçına verilmediği ve bunun da Merkez Hakem Kurulu MHK tarafından bilindiği ifade edildi. 
     MHK Başkanı tarafından da bilinmesine rağmen böylesine önemli bir maçta Ersoy'a görev verilmesinin nedenlerinin araştırılması gerektiği savunulan açıklamada, şöyle denildi. 
     ''4 yıldır kulüp-hakem ilişkileri nedeniyle yaşanan olumsuzluklar sonucu Ankaragücü'nün hiçbir resmi maçına verilmeyen hakem Erol Ersoy'un Ankaragücü-Trabzonspor maçına verilmesini anlamakta zorluk çekmekteyiz. Maçlarımıza verilmeyiş nedenleri şimdiki Merkez Hakem Kurulu Başkanı tarafından bilinmesine rağmen böyle önemli bir maçta bu tarz atamanın yapılmasını birilerinin mutlaka açıklaması gerektiğini düşünüyoruz. Özerkliğini tartışır hale getiren ve yasaya göre ücret almamaları gerekirken yapılan takdiri ücretlerle kendilerini bağımlı hale getiren bu kurum yetkililerinin, spor kamuoyuna, konumlarıyla ilgili olarak açıklama yapmak zorunda olduklarını hatırlatmak isteriz. 
     Penaltıları bile vermeyerek maçların sonuçlarını etkileyen hatalar yapan, hata yaptıkları yazılı ve görsel basında açığa kavuşan bazı hakemlerin, gözlemcilerinden aldıkları yüksek notlara da dikkati çekmek istiyoruz. Birtakım kulüplerin yaptıkları gibi spor dışı hareketlerin içinde görünmememizin, aldığımız spor terbiyesinin sonucu olduğunu hatırlatmak isteriz.'' Ankaragücü tarafından yapılan açıklamada ayrıca, Büyükşehir Belediyesi Ankaraspor ile yapılan maç sonrası Gençlerbirliği Kulübü Başkanı İlhan Cavcav'a yapılan saldırının Ankaragücü taraftarlarının bulunduğu bölümden olmadığının belirlendiği kaydedildi. 
     
</TEXT>
</DOC>
