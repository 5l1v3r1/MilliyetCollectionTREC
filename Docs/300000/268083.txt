<DOC>
<DOCNO> 268083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun15.html </URL>
<DATE> 2004/09/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Okula silahlı baskın 132 çocuk rehin, 9 ölü 
</HEADLINE>
<TEXT>

     Rusya'da yeni öğretim yılının ilk gününde bir okulu basan silahlı kişiler 132 kişiyi rehin aldı. Olay anında 50 kadar çocuk saldırganların elinden kaçarak kurtulurken, teröristler ve polis arasında çıkan çatışmada önce 1 sivil hayatını kaybetti. Hastaneye kaldırılan yaralılardan 8'i daha yaşamını yitirdi. Şu anda hastanede 4 yaralı daha bulunuyor. 
     Teröristler ilerleyen saatlerde 15 çocuğu serbest bırakırken, öldürülen her arkadaşları için 50 çocuğu, yaralanan her savaşçı karşılığında da 20 çocuğu katledeceklerini açıkladı. 
     Rusya'da televizyonların canlı yayın yaptığı olay üzerine Devlet Başkanı Vladimir Putin, tatilini yarıda keserek Moskova'ya döndü. Ülkede herkesin gözünü diktiği kentte rehineleri kurtarmak için bölgedeki Müslümanların lideri de devreye girdi, ancak teröristler görüşmeyi kabul etmedi... 
     Bölgenin İçişleri Bakanı Kazbek Dzantiyev, Beslan'da gazetecilere yaptığı açıklamada, ''Öldürülen her bir savaşçı karşılığında 50 çocuğu, yaralanan her savaşçı karşılığında da 20 çocuğu öldüreceklerini söylediler'' dedi. 
     Kuzey Osetya'nın Beslan kentinde, silahlı saldırganlar yeni öğretim yılının başlangıcında bir okulu basarak yüzlerce kişiyi rehin aldılar. 
     

     
</TEXT>
</DOC>
