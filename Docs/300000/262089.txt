<DOC>
<DOCNO> 262089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy08.html </URL>
<DATE> 2004/08/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Aksu İstanbul'un imajını bozmak isteyenler saldırıları gerçekleştirdi 
</HEADLINE>
<TEXT>

     İçişleri Bakanı Abdülkadir Aksu, İstanbul'da dün iki otel ve Milangaz dolum tesislerinde meydana gelen patlamalara ilişkin, ''Huzur, istikrar ve güveni bozmak, Türkiye'nin incisi İstanbul'un imajını bozmak isteyen hainler bu saldırıyı gerçekleştirdi. Bu alçakça saldırıyı kınıyorum'' dedi. 
     İstanbul Valisi Muammer Güler'i makamında ziyaret eden ve burada yaklaşık yarım saat basına kapalı olarak brifing alan Aksu, daha sonra basın mensuplarına açıklama yaptı. 
     Patlamalar nedeniyle İstanbul halkına ''geçmiş olsun'' dileğinde bulunan Aksu, şunları kaydetti 
     ''Gece İstanbul'da, Türkiye'nin ve İstanbul'un huzuruna yönelik haince, alçakça saldırılarla karşı karşıya kaldık. Sayın Vali'den olaylarla ilgili ayrıntılı bilgi aldım. Huzur, istikrar ve güveni bozmak, Türkiye'nin incisi İstanbul'un imajını bozmak isteyen hainler bu saldırıyı gerçekleştirdi. 
     Bu alçakça saldırıyı kınıyorum. Vatandaşlarımız müsterih olsun, güvenlik güçlerimiz bu terörist faaliyetleri bertaraf edecek güç ve kudrettedir.'' Aksu, ''İstanbul'da gece yaşanan 2 olayda 13 kişinin zarar gördüğünü ve bu kişilerden 2'sinin hayatını kaybettiğini'' anlatarak, şu anda 2 kişinin hastanede tedavi altında bulunduğunu, 9 kişinin ise ayakta tedavi görerek taburcu edildiğini bildirdi. 
     Olayların meydana geldiği oteller ve Milangaz tesislerinde Olay Yeri İnceleme ekipleri ve bomba uzmanlarının incelemelerini sürdürdüğünü dile getiren Aksu, ''Patlayıcıların laboratuvar tetkiki bitince bomba türü ve cinsi ve örgüt bağlantısı konusunda bir şey söyleyebiliriz'' dedi. 
     Aksu, kısa süre önce İstanbul'da yapılan bir operasyonda 7 kişinin gözaltına alındığını ve bunlardan 4 kişinin tutuklandığını kaydederek, ''bu kişilerin bu olayla da irtibatlı olup olmadığının da araştırıldığını'' söyledi. 
     
     SORULARI YANITLADI 
     Açıklamasının ardından basın mensuplarının sorularını da yanıtlayan İçişleri Bakanı Aksu, ''otellere gerçekleştirilen saldırı ile Milangaz tesislerine yapılan saldırının aynı grup tarafından yapılıp yapılmadığına'' ilişkin soru üzerine, ''Olabilir de olmayabilir de. Kesin bir şey söyleyemiyoruz. Olayların saatleri değişik. Patlayıcıların laboratuvar tetkikinden sonra bombanın cinsi, türü ve bağlantı konusunda açıklama yapabiliriz'' diye konuştu. 
     Aksu, ''İstanbul'daki patlamalarla ilgili olarak gözaltına alınan kişi olup olmadığı'' yönündeki soru üzerine de, ''Olayla ilgili İstanbul'da gözaltına alınan kimse yok'' dedi. 
     
</TEXT>
</DOC>
