<DOC>
<DOCNO> 295829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun46.html </URL>
<DATE> 2004/12/08/ </DATE>
<TIME> 19.23 </TIME>
<AUTHOR>  </AUTHOR>
<HEADLINE>
KKTC Başbakanlığı'nda toplantı... 
</HEADLINE>
<TEXT>

     KKTC Başbakanı Mehmet Ali Talat, mecliste temsil edilen siyasi partilerle Başbakanlık'ta yaptıkları toplantıya Toplumcu Kurtuluş Partisi'nin TKP katılmama nedenini anlamadığını ifade ederek, ''Hiç kimse ille de bizim görüşlerimizi beğenmek zorunda değil, ama dinlemek ve görüş söylemek sanıyorum ki siyasetin de gereğidir'' dedi. 
     Başbakan Talat, Bakanlar Kurulu toplantısına girerken gazetecilerin konuyla ilgili sorusu üzerine, söz konus toplantıda, siyasi partilere Kıbrıs sorunuyla ilgili bilgi verip, görüş alışverişinde bulunduklarını ve son Ankara ziyaretlerini aktararak görüşlerini aldıklarını belirtti. Talat, TKP lideri veya temsilcisinin katılmamasının nedenini pek anlamadığını kaydetti. 
     Boykotla bir şey elde edilemeyeceğini ifade eden Talat, ''Boykot eden kendine zarar verir. Görüşlerini söylememiş, bilgi de almamış olur'' dedi. Talat, ''Türkiye'deki temas ve değerlendirmeleri aktarmak düşüncesiyle, iyi niyetle yapılan böyle bir toplantıyı boykot etmenin kötü bir tutum olduğunu'' söyledi. 
     Başbakan Talat şöyle konuştu 
     '' Ankara'ya Gitmeden önce açıklama yapmadığımızdan yakınmış. O nedenle toplantıya katılmamış. Gitmeden önce öyle bir imkanımız yoktu. Birden bire ortaya çıktı. Gidişimizden bir gün önce akşam kararlaştırıldı. Dolayısıyla siyasi partilerimizi toplamamızın bir imkanı yoktu, gereği de yoktu. Türkiye ile istişareye giderken hükümetin siyasi partileri toplayıp gitmesi gibi bir gereklilik her zaman olmaz.'' Başbakanlık'taki bilgilendirme toplantısına, Cumhuriyet Meclisi'nde tek milletvekiliyle temsil edilen Toplumcu Kurtuluş Partisi TKP Genel Başkanı Hüseyin Angolemli, toplantıyı, ''göstermelik ve tepkileri önlemeye yönelik'' olarak niteleyerek katılmamiştı. 
     
</TEXT>
</DOC>
