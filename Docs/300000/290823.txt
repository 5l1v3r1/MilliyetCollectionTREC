<DOC>
<DOCNO> 290823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun05.html </URL>
<DATE> 2004/10/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Almanya'da aşırı sağcı partilerden Türkiye aleyhine kampanya... 
</HEADLINE>
<TEXT>

     Almanya'da aşırı sağcı Almanya'nın Milliyetçi Demokratik Partisi NPD ile Alman Halk Birliği DVU , Türkiye'nin AB üyeliğine karşı imza kampanyası başlatacaklarını açıkladı. 
     Gelecekte seçimlere birlikte girmeye karar veren NPD ile DVU adına NPD parti merkezinden yapılan ortak açıklamada, ''Hıristiyan Demokrat Birlik Partisi'nin CDU seçmenleri bu tür bir imza kampanyasıyla kandırarak sağcı oyları toplama çabasının başarısız kaldığı'' belirtilerek, bu nedenle kendilerinin böyle bir kampanya başlatmaya karar verdikleri bildirildi. 
     Açıklamada, Türkiye'den Almanya'ya yönelik büyük bir göçten endişe edildiği ve 2002 yılında 65,3 milyon olan nüfusun 2050 yılında 95 milyon olmasının beklendiği belirtildi. 
     İstanbul'daki gecekondularda yaşayan insanların Almanya'ya gelmek için fırsat beklediği, bu nedenle Berlin'deki Dünya Nüfusu ve Global Gelişme Enstitüsü'nün de Türkiye'den göçe karşı uyarıda bulunduğu öne sürüldü. 
     Türkiye'nin üyeliğinin, AB'nin genişlemeden sorumlu komisyon üyesi Günter Verheugen'in tahminlerine göre her yıl 17 ila 28 milyar euroya mal olacağına işaret edilen açıklamada, şimdiden yurtdışında yaşayan Türklerin büyük bölümünü barındıran Almanya'nın, bu durumda gelecekte ''tanınmaz hale geleceği'', NPD ve DVU'nun bunu önlemek istediği kaydedildi. 

     
</TEXT>
</DOC>
