<DOC>
<DOCNO> 295551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko38.html </URL>
<DATE> 2004/12/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Dikkat YTL'ye geçişte bankalar 4 saat, kredi kartları 1 saat duracak 
</HEADLINE>
<TEXT>

     Türkiye Bankalar Birliği TBB , Yeni Türk Lirası'na geçiş sırasında ATM, internet bankacılığı, telefon bankacılığı ve şube hizmetlerindeki OLASI kesinti süresinin ortalama 4 saat, kredi kartı hizmetlerindeki kesintinin ise 1 saat olmasının beklendiğini bildirdi. 
     TBB'den yapılan açıklamada, YTL'ye geçiş çalışmalarının Birlik ve üyeler tarafından ulusal bir proje olarak ele alındığı belirtilerek, YTL'ye geçişin son derece kapsamlı bir çalışma olduğu, bankalar da dahil olmak üzere Türkiye'deki tüm kurum ve kuruluşları etkilediği kaydedildi. 
     Muhasebe ve kayıt düzeni başta olmak üzere tüm işlemlerin gözden geçirilmesi ve YTL'ye uyumlu olarak yeniden düzenlenmesi gerektiği ifade edilen açıklamada, yakın dönemdeki en önemli projelerden birisi olan YTL'ye geçiş projesiyle ilgili olarak başta Merkez Bankası ve BDDK olmak üzere ilgili tüm kurumlarla koordinasyon içinde çalışmalar yapıldığı belirtildi. 
     YTL'ye geçiş aşamasında bankalardaki müşteri bilgilerinin YTL'ye dönüştürülmesi gerektiği kaydedilen açıklamada, dönüşüm sırasında teknik çalışmaların sağlıklı yapılabilmesi amacıyla "kesintisiz olarak 7 gün 24 saat" esasına göre bankalar tarafından verilen bazı hizmetlerde geçici ve kısa süreli kesintiler yapılmasının kaçınılmaz olduğu vurgulandı. Açıklamada, bankalar arasındaki teklonojik altyapı, prosedürler ve işlem önceliklerindeki farklılıklar nedeniyle kesinti sürelerinde de farklılıklar bulunduğu belirtilerek, şöyle devam edildi 
     "Birliğimiz, YTL'ye geçiş sırasında bu hizmetlerdeki muhtemel kesinti süreleri ile ilgili olarak bir çalışma yapmıştır. Buna göre kesintisiz olarak verilen ATM, internet bankacılığı, telefon bankacılığı hizmetleri ile 24 saat açık olan şube hizmetlerindeki muhtemel kesinti süresinin 31 Aralık 2004 akşam saatlerinden itibaren ortalama 4 saat olacağı, kredi kartı hizmetlerinde ise kesinti süresinin ortalama 1 saat olacağı beklenmektedir." 
     
</TEXT>
</DOC>
