<DOC>
<DOCNO> 274597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy22.html </URL>
<DATE> 2004/09/24/ </DATE>
<TIME> 22.59 </TIME>
<AUTHOR>  </AUTHOR>
<HEADLINE>
Baykal "Gözler CHP'nin üzerindedir" 
</HEADLINE>
<TEXT>

     CHP Genel Başkanı Deniz Baykal, ''Gözler CHP'nin üzerindedir'' dedi. 
     Baykal, Türkiye'de seçimlerin ardından beklendiği gibi dertlerin, sorunların azalmadığını, aksine artmaya devam ettiğini kaydederek, ''Türkiye'de bütün çiftçilerin sıkıntısı artmıştır. Girdi fiyatları artmış ancak, çiftçinin ürününün karşılığı artmamıştır. Faizler bel bükmeye devam etmektedir'' diye konuştu. 
     Bütün sıkıntıların ağırlığıyla halkın, üreticinin omzunda olduğunu ifade eden Baykal, şunları söyledi 
     ''Sınırlar açılmıştır. Dışarıdan herkes istediği ürünü ithal etmektedir. Çiftçimiz dışarıdan haksız rekabete maruz kalmaktadır. Nüfusumuzun yarısı tarımdan geçimini sağlıyor. Çiftçinin de esnafın da beli bükük. Gençlere iş olanağı sağlanamadı.'' Baykal, yatırımların durduğuna ve Türkiye'de borçların arttığına dikkati çekerek, şöyle devam etti 
     ''Böyle bir sıkıntılı manzaranın içindeyiz. Şimdi bunun değerlendirmesini, önümüzdeki dönemde hep beraber yapacağız. Gözler CHP'nin üzerindedir. Umut CHP'dir. Bunu çok iyi biliyoruz. Çünkü CHP, sıradan bir parti değildir. CHP Türkiye'nin en köklü siyasi partisidir. CHP'ye oy vermeyen insanlar bile iyiki CHP var diye düşünmektedir. O nedenle CHP'li olmanın sorumluluğunu, bilincini hepimiz çok iyi bilmeliyiz.'' Baykal, geceyi geçirmek üzere Kafkasör Yaylası'na gitti. 
     
</TEXT>
</DOC>
