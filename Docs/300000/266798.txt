<DOC>
<DOCNO> 266798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun11.html </URL>
<DATE> 2004/08/27/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
El Cezire İtalyan gazeteci, ülkesi çekilmeyi reddettiği için öldürüldü 
</HEADLINE>
<TEXT>

     El Cezire televizyonu, İtalyan gazeteci Enzo Baldoni'yi kaçıran İslami grubun, rehineyi İtalya'nın Irak'tan çekilmeyi reddetmesi üzerine öldürdüklerini açıkladığını bildirdi. 
     Haberde, kendilerini, ''Irak'taki İslami Ordu'' olarak tanıtan grubun, Baldoni'yi, İtalya'nın birliklerini Irak'tan 48 saat içinde çekmesi yönündeki taleplerini yerine getirmediği için öldürdüklerini söylediği kaydedildi. 
     El Cezire sözcülerinden Cihad Ballot, ellerinde, gazetecinin öldürüldükten sonraki görüntülerini içeren bir video kaydının bulunduğunu, ancak görüntülerin yayımlanmayacağını söylemişti. 
     Bir süredir haber alınamayan 56 yaşındaki İtalyan gazeteci Enzo Baldoni'nin İslami bir grup tarafından kaçırıldığı ortaya çıkmış, El Cezire televizyonu 2 gün önce gazetecinin görüntülerinin yer aldığı bir video kaydını yayımlamıştı. 
     Grup, İtalya'nın Irak'tan 48 saat içinde çekilmemesi halinde rehinenin hayatının tehlikede olacağını bildirmişti. 
     İtalya Dışişleri Bakanı Franco Frattini ise dün yaptığı açıklamada, gazeteciyi kaçıranlara taviz verilmeyeceğini, birliklerin ancak Bağdat hükümetinin istemesi durumunda Irak'tan çekileceğini bildirmişti. 
     Serbest gazetecilik yapan Baldoni, Merkezi Milan'da bulunan Diario haber dergisi adına Irak'ta bulunuyordu. Baldoni ile birlikte kaçırılan şoförü hafta sonu ölü bulunmuştu. 
     
</TEXT>
</DOC>
