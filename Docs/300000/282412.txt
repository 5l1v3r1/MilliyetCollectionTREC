<DOC>
<DOCNO> 282412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun05.html </URL>
<DATE> 2004/10/22/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Boucher Kıbrıslı Türklerin tecridini azaltmaya çalışıyoruz 
</HEADLINE>
<TEXT>

     ABD, Amerikalı uzmanların KKTC'deki Ercan havaalanında yaptıkları incelemelerin Kıbrıslı Türklerin tecridini azaltmaya yardım edecek önlemlerin bir parçası olduğunu bildirdi. 
     ABD Dışişleri Bakanlığı sözcüsü Richard Boucher, düzenlediği basın toplantısında, bir soru üzerine, ''Kıbrıslı Türklerin tecridini azaltmaya yardım edecek adımlar üzerinde çalışıyoruz. Üzerinde çalıştığımız bu adımlardan biri, seyahat durumu ve bununla bağlantılı olarak Ulaşım Güvenlik İdaresi'nden bazı yetkililer Kıbrıs'a giderek kuzeydeki havaalanına bakıyorlar'' dedi. 
     Boucher, havaalanıyla ilgili nasıl bir önlem üzerinde çalışıldığı sorusuna karşılık, ''Söylediğim gibi, havaalanında bazı adamlarımız var ve duyurabileceğimiz daha fazla önlem olduğu zaman bunları duyuracağız'' dedi. 
     
     YUNANİSTAN'IN KIBRIS'A SİLAH TRANSFERİ 
     Öte yandan, ABD Dışişleri Bakanlığı, basın toplantısında gündeme gelen, Yunanistan'ın ABD'den aldığı bazı silahları, anlaşmayı ihlal ederek Kıbrıs Rum kesimine transfer etmesi konusu hakkında daha sonra yazılı açıklama yayınladı. 
     Bakanlıktan yapılan açıklamada, ''Bu konuyu çözme yolları konusunda Yunan hükümetiyle görüşmelerde bulunduk. Şu sırada bu konuda daha fazla yorumda bulunmak için erken'' ifadesi kullanıldı. 
     ABD Dışişleri Bakanlığı, daha önce Yunanistan'dan, aralarındaki anlaşmaya aykırı olarak Rum kesimine devrettiği Amerikan silahlarını geri almasını istemişti. 
     Bakanlık, Yunanistan'ın bu silahları kanunsuz şekilde transfer ettiğini ABD kongresine de bildirmişti. 
     
</TEXT>
</DOC>
