<DOC>
<DOCNO> 263344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yasam/axyas01.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Florida'da 'duble kasırga' paniği .. 
</HEADLINE>
<TEXT>


Bonnie ve Charley adlı 2 kasırganın birleşip vuracağı ABD'nin Florida eyaletinde, 1.9 milyon kişiye 'Hemen oradan kaçın ' uyarısı yapıldı... 

SEMA EMİROĞLU New York 

ABD'nin Florida eyaleti, 80 yılı aşkın bir süredir rastlanan en şiddetli kasırganın pençesine düşerken, dün hızı saatte 225 kilometreyi buldu ve en tehlikeli fırtına düzeyinden biri olan 4 dereceli kasırgaya dönüştü. 
Eyaletin batı sahillerinde oturan yaklaşık 2 milyon kişiye, evlerini terk etme ve bölgeden ayrılma çağrısı yapan yetkililer, "Charley" isimli kasırganın, yerleşim yoğunluğu yüksek olan Tampa Körfezi'nin biraz güneyinden geçtiğini ve bölgede büyük su baskınlarına yol açtığını bildirdiler. 

Dalgalar 6 metreye çıkacak 
Bonnie adı verilen tropik fırtınanın hemen ardından, Küba kıyılarından batı Florida'ya ulaşan kasırganın Florida Keys adaları üzerinde daha da şiddetlenerek Meksika Körfezi'ne döndüğü belirtildi. Eyaletin 17 milyonluk nüfusunun en az 6 milyonunun, kasırganın güzergahı üzerinde olduğu açıklanırken, 6 metreye kadar yükselecek dalgaların Sarasota, Port Charlotte, Tampa ve St. Petersburg kentlerini tahrip etmesinden korkuluyor. 
1921 yılından bu yana Tampa Körfezi'ni vuracak en kuvvetli kasırga olması beklenen Charley'nin, 1992'de Miami'nin güneyini vuran Andrew kasırgasından sonra tüm Florida eyaletinin karşılaştığı en yıkıcı kasırga olabileceği belirtiliyor. Florida'da olağanüstü hal ilan eden Vali Jeb Bush, kasırganın Tampa ve çevresinde büyük tahribata yol açma potansiyeli bulunduğunu belirterek, "Bu çok çok korkutucu bir şey" dedi. 


</TEXT>
</DOC>
