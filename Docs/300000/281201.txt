<DOC>
<DOCNO> 281201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko10.html </URL>
<DATE> 2004/10/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kapasite kullanımı arttı... 
</HEADLINE>
<TEXT>

     Eylül ayında, üretim değeri ağırlıklı kapasite kullanım oranı yüzde 84.8 oldu. Bu oran geçen yılın aynı ayında yüzde 83.5 olarak gerçekleşmişti. 2004 yılının Eylül ayında üretim eğeri ağırlıklı kapasite kullanım oranında, geçen yılın aynı ayına göre yüzde 1.3 oranında artış sağlanmış oldu. 
     Devlet İstatistik Enstitüsü'nün DİE , aylık imalat sanayi eğilimi anketine cevap veren 706 işyeri verilerinin Eylül ayı ilk geçici sonuçları açıklandı. 
     Buna göre, Eylül ayı için açıklanan yüzde 84.8'lik imalat sanayi kapasite kullanım oranındaki artışta, iç pazardaki talep hareketliliği etkili oldu. 
     İmalat sanayinin tam kapasiteyle çalışamama nedenleri arasında yer alan iç talep yetersizliği, 2003 yılının söz konusu ayında yüzde 63.6 iken, bu yıl yüzde 52.1 oranına geriledi. Dolayısiyle iç talepte yüzde 11.5 oranında talep artışı meydana geldi. 
     Kapasiteyi etkileyen diğer unsurlar içinde dış pazardaki talep yetersizliği ise geçen yıl daha düşükken, bu yıl yükselme eğilimine girdi. 2003 Eylül'ünde yüzde 16.4 seviyesinde olan dış pazardaki talep yetersizliği, bu yıl yüzde 21.5'e yükseldi. 
     Mali imkansızlıklar 2003'te yüzde 2.5 olurken, bu yıl düşerek yüzde 1.6'ya, işçilerle ilgili meseleler yüzde 2.7'den, yüzde 2.1'e, ithal mallarda hammadde yetersizliği yüzde 1.4'den yüzde 0.9'a düştü. 
     Yerli mallarda hammadde yetersizliği de 2003 yılı eylül ayında kapasiteyi yüzde 3 oranında etkilerken, bu oran 2004'ün aynı ayında yüzde 5.9'a yükseldi. 
     
     EKİM AYI BEKLENTİLERİ 

     Diğer yandan, işyerlerinin, üretim, yurtiçi satış fiyatları ve hammadde fiyatlarına ilişkin beklentileri de soruldu. 
     2004 yılının Ekim ayında işyerlerinin yüzde 45'i üretimde artış beklerken, yüzde 26.3'ü azalış bekliyor. Yurtiçi satışları konusunda ankete cevap verenlerin yüzde 38.3'ü satışların artacağını, yüzde 28.8'i azalacağını ifade ediyor. Firmaların yüzde 37.4'ü satış fiyatlarının artacağını, yüzde 2.7'si ise artmayacağını dile getirirken, ankete katılanların yüzde 42.7'si hammadde fiyatlarının artacağını, yüzde 2.4'si de artmayacağını bildirdi. 

     
</TEXT>
</DOC>
