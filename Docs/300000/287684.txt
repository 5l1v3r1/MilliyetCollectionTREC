<DOC>
<DOCNO> 287684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun17.html </URL>
<DATE> 2004/11/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Arafat hayatının son aşamasında 
</HEADLINE>
<TEXT>

     Filistin'in Fransa'daki temsilcisi Leyla Şahid, Filistin lideri Yaser Arafat'ın ''hayatının son aşamasında olduğunu'' bildirdi. 
     Şahid, France-Info radyosuna verdiği demeçte, Mescid-i Aksa Başimamı Tayzer Tamimi'nin, Arafat'ın ''hayatının son aşamasında yanında olmak için Fransa'ya geldiğini'' belirtti. 
     Tamimi'nin Arafat'ı yaşam destek ünitesinden çıkarmak için Paris'e gelmediğini kaydeden Şahid, ''Bir Hıristiyan, bir Yahudi için, dindar bir kişinin, hayatının son aşamasındaki hasta birinin yanında olması gerektiği çok açıktır. O bu yüzden burada'' dedi. 
     Öte yandan, İsrail ordu radyosu, Arafat'ın Batı Şeria'daki Ramallah kentinde gömülmesi için prensipte karar alındığını duyurdu. 
     Radyo, Kabine'nin hala güvenlik düzenlemeleri ve diğer konuları tartıştığını, ancak Paris'te derin komada olan Arafat'ın Ramallah'taki karargahında defnedilmesinin kabul edilebileceğini kaydetti. 
     
</TEXT>
</DOC>
