<DOC>
<DOCNO> 251605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun12.html </URL>
<DATE> 2004/06/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Le Figaro Chirac, Türkiye'ye Avrupa kapısını açıyor... 
</HEADLINE>
<TEXT>

     Fransız basını, ''Cumhurbaşkanı Jacques Chirac'ın dünkü açıklamalarıyla, Türkiye'nin AB üyeliğine açık bir biçimde destek verdiği'' yorumunu yaptı. 
     Sağ eğilimli Le Figaro, Chirac'ın son açıklamasıyla, ''Türkiye'ye Avrupa yolunu açtığını'' yazdı. 
     Fransız gazetesi, Chirac ile ABD Başkanı George Bush arasında Türkiye konusundaki görüş ayrılığının ''yapay'' olduğu yorumunu yaptı ve temelde iki liderin de aynı görüşte olduğunu bildirdi Fransa'da iktidardaki sağcı partinin Türkiye'nin üyeliğine karşı çıktığını hatırlatan Le Figaro, Chirac'ın, dünkü açıklamasında ''Türkiye'nin üyeliği arzu edilir ve bunun geri dönüşü olamaz''diyerek, Ankara'nın üyeliğine güçlü bir biçimde destek verdiği yorumunu yaptı. 
     Le Figaro, Chirac'ın bununla birlikte, Türkiye'nin üyelik sürecinin yavaş ve zor olacağı uyarısında bulunduğunu yazdı. 
     
     İSTANBUL'DA ÜÇLÜ ZİRVE 

     NATO İstanbul Zirvesi çerçevesinde dün akşam Başbakan Recep Tayyip Erdoğan tarafından devlet ve hükümet başkanlarına Topkapı Sarayı'nda verilen yemek öncesinde, Erdoğan, Fransa Cumhurbaşkanı Jacques Chirac ve Almanya Başbakanı Gerhard Schröder üçlü görüşmede bir araya geldiler. 
     Edinilen bilgiye göre, liderlerin Türkiye'nin AB sürecini ele aldıkları görüşme 15 dakika sürdü. 
     Görüşmede Erdoğan, Aralık ayında müzakerelere başlanması yönünde tarih verilmesine ilişkin Türkiye'nin AB'den beklentisini bir kez daha gündeme getirdi ve bu konuda iki liderden destek istedi. 
     Chirac ve Schröder de, Türkiye'nin AB sürecine desteklerinin süreceğini belirttiler. 
     

     
</TEXT>
</DOC>
