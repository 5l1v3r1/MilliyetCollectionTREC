<DOC>
<DOCNO> 258496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/soneko09.html </URL>
<DATE> 2004/07/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüpraş, yine Türkiye'nin en büyük sanayi kuruluşu oldu... 
</HEADLINE>
<TEXT>

     Tüpraş geçen yıl 8.2 katrilyon lira üretimden satış gerçekleştirerek, Türkiye'nin en büyük sanayi kuruluşu oldu. 
     İstanbul Sanayi Odası'nın İSO ''Türkiye'nin 500 Büyük Sanayi Kuruluşu'' raporunun sonuçları açıklandı. 
     Tüpraş, geçen yılki gibi birincilik sırasını korudu. Tüpraş'ın 2003 yılındaki üretimden satışları 8 katrilyon 215 trilyon 208 milyar 423 milyon lira oldu. 
     Önceki yıl 13. sırada bulunan Ford Otomotiv Sanayii A.Ş. ise geçen yıl 2 katrilyon 425 trilyon 400 milyar 623 milyon lirayla ikinci sırayı aldı. İSO 500 sıralamasında ilk kez üretimden satışlarda bir özel sektör kuruluşu ikinci sıraya yerleşti. Ford Otomotiv Sanayii A.Ş., ayrıca, özel sektör sıralamasında ise birinci oldu. 
     Önceki yılın ikincisi Elektrik Üretim A.Ş. ise geçen yıl 2 katrilyon 166 trilyon 932 milyar 961 milyon lira ile üçüncü oldu. 
     İlk 10 kuruluşun 7'si özel, 3'ü kamu kuruluşlarından oluştu. 
     
     ÖZEL FİRMALAR ARASINDA FORD OTOMOTİV SANAYİ LİDERLİĞİ ARÇELİK'TEN DEVRALDI 

     Türkiye'nin 2003 yılında en büyük özel sanayi kuruluşu Ford Otomotiv Sanayi A.Ş. oldu. 
     Üretimden net satışları 2 katrilyon 425 trilyon 400 milyar 623 milyon lira olan Ford Otomotiv, önceki yılın birincisi Arçelik'ten liderliği devraldı. 
     İkinci sırada 2 katrilyon 51 trilyon 932 milyar 583 milyon lira ile Oyak Renault yer aldı. Arçelik ise 2 katrilyon 4 trilyon 374 milyar 937 milyon lira ile üçüncü oldu. 
     2003 yılında, ilk 10 arasında yer alan diğer özel firmalar Ereğli Demir ve Çelik, Tofaş, Vestel, Aygaz, Toyota, Beko ve İpragaz'dan oluştu. 
     
     İHRACAT ŞAMPİYONU VESTEL 

     Vestel, 500 şirket içinde 2003 yılını 1 milyar 36 milyon 517 bin dolar ile ihracat şampiyonu olarak tamamladı. 
     Oyak Renault 1 milyar 15 milyon 902 bin dolar ile 3'üncülükten ikinciliğe tırmanırken, yine bir otomobil fabrikası olan Ford Otomotiv sekizinci sıradan üçüncü sıraya yükseldi. Ford Otomotiv'in ihracatı 864 milyon 683 bin dolar olarak gerçekleşti. 
     İlk 10'a giren dört otomotiv firmasının ihracatı 3 milyar 483 milyon 140 bin dolar olarak gerçekleşti. 
     
     TÜPRAŞ KARLILIKTA DA BİRİNCİ 

     Tüpraş, karlılıkta da 654 trilyon 825 milyar 430 milyon lira ile birinci oldu. 
     Petrol Ofisi beş sıra birden çıkarak, 441 trilyon 74 milyar 550 bin lira ile ikinci sırada yer aldı. 
     Sıralamada çarpıcı bir sonuç ise Ereğli Demir ve Çelik Fabrikaları'nın 493. sıradan 3.'lüğe yükselmesi oldu. Ereğli Demir ve Çelik Fabrikaları'nın 2003 yılı karı, 432 trilyon 908 milyar 453 bin lira olarak gerçekleşti. 
     Sıralamada, Ford Otomotiv'in de 245 trilyon 888 milyar 693 milyon liralık karla büyük bir sıçrama yaparak 499. sıradan 7.'liğe çıkması dikkat çekti. 
     
</TEXT>
</DOC>
