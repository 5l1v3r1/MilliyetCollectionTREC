<DOC>
<DOCNO> 289852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy04.html </URL>
<DATE> 2004/11/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
NYT Türkiye'de batı değerleri olduğunu gel de Avrupa'ya anlat 
</HEADLINE>
<TEXT>

     ABD'nin New York Times gazetesi, "Batı değerleri hoşgörü, demokrası, adalet, eşitlik ve özgürlük ise ben bir batı ülkesinde yaşıyorum" diyen Türk gencinin sözlerine yer verirken, "Bunu Vatikan'dan aldıkları yükü Müslüman göçmenlere dayatmaya çalışan Avrupalılar'a gel de anlatmaya çalış" değerlendirmesi yaptı. 
     Gazetede, yazar Irshad Manji'nin yorum yazısına yer verildi. Manji, batı Avrupa'da İslam'a bakış açısıyla kuzey Amerika'daki bakış açısının birbirinden farklı olduğunu yazdı. Avrupa'da konunun "türban" çerçevesinde ele alındığını belirten Manji, Kuzey Amerika'da "terörizm" kavramının belirleyici olduğunu ifade etti. 
     Manji, ABD'de 11 Eylül'de gerçekleşen saldırının ardından 11 Mart'ta Avrupa'da da bir saldırının yaşanmış olmasına karşın, Avrupa'nın çıkış noktasının halen türban olmasının anlaşılmaz olduğunu kaydetti. 
     Avrupa çevrelerinde, Müslüman göçmenlerin, Avrupa'nın Aydınlanma sonrası değerlerine ilişkin tartışma yarattığıne dikkat çekilen yazıda, pek çok batı Avrupalı'nın Aydınlanma değerlerinin yitirildiği kaygısı taşıdığı belirtildi. Bu durumun da karşılıklı bir kimlik koruma çabasına dönüştüğüne işaret edildi. 
     Türkiye'nin AB üyeliğine ilişkin tartışmalarda söz konusu kimlik koruma çabasının kendisini gösterdiği kaydedilen yazıda, Türkiye'nin Avrupa'dan uzak olmadığı savunuldu. 
     İslamcı olarak adlandırılan hükümetin, AB değerlerini karşılaması için insan hakları alanında güncelleştirmeler yaptığına dikkat çekilirken, Türkiye'nin şaşırtıcı biçimde özgür bir basına sahip olduğu da savunuldu. Sol görüşlü bir gazetenin, Kuran-ı Kerim'in kaynağını sorgulaması ve sağ görüşlü bir gazetenin ise eşcinsellerin, ayrımcılık karşıtı yasalara ilişkin lobi çalışmalarına ilişkin yazılyar yazması da buna örnek olarak gösterildi. 
     Yazıda, bir Türk gencinin, "Eğer batı değerleri hoşgörü, demokrasi, adalet, eşitlik ve özgürlük ise, o zaman ben bir Batı ülkesinde, Türkiye'de yaşıyorum" sözlerine dikkat çekildi. Bu sözlerin ardından ise "Bunu Vatikan'ın tüm değerlerini Müslüman göçmenlere dayatmaya çalışan Avrupalılar'a anlatmaya çalış" değerlendirmesi yapıldı. 
     Yazıda, Avrupa'daki laiklik anlayışına ilişkin olarak ise "Onların laikliği ateşli, misyoner ve dinsel olabilir" denildi. 
     
</TEXT>
</DOC>
