<DOC>
<DOCNO> 272381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo11.html </URL>
<DATE> 2004/09/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Celal Doğan Tarık'ı 100 milyon dolara bile vermem 
</HEADLINE>
<TEXT>

     Gaziantepspor Kulübü Başkanı Celal Doğan, deplasmanda Trabzonspor ile oynayacakları karşılaşmanın çok zorlu geçeğinin bilinci içinde olduklarını belirterek, ''Ligin en hazır takımı Trabzonspor'dur. Namağlup olarak 5'te 5 yaptılar. Oturmuş bir kadroları ve takımı sürükleyen çok iyi futbolcuları var'' dedi. 
     Trabzonspor maçı hazırlıklarını tesislerde izleyen ve futbolcularla birebir ilgilenen Doğan, yönetim kurulu toplantısı öncesi açıklamalarda bulundu. 
     Trabzonspor'un öncelikle iyi bir takım olduğunu belirterek, Şampiyonlar Ligi'nden elenmesini bir kaza olarak yorumlayan Doğan, şöyle konuştu 
     ''Gaziantepspor da 5 haftada 4 galibiyet aldı. Biz de iyi bir takımız, iyi maç olacağına inanıyorum. Türkiye zevkli ve güzel bir karşılaşma izleyecek. Sonucu baştan belli olmayan bir maç. Her şeye rağmen Trabzon'un saha ve seyirci avantajı var. Bir de kendisine güveni fazla olan bir takım. Biz de kolay teslim olacak bir takım değiliz. Her şeyden önce centilmence ve dostça bir karşılaşma olmasını diliyorum. Sakat oyuncularımız iyileşir ve eksiksiz çıkarsak daha iyi olacağına inanıyorum.'' 
     
     400 MİLYAR LİRALIK ÖDEME 
     Gaziantepspor'un zor şartlara rağmen fedakar bir yönetimle işi götürmeye çalıştığını, şu anda Gaziantepsporlu futbolculara sezon başından bu yana toplam 400 milyar liralık prim ödemesinde bulunduklarını kaydeden Doğan, ''Maç başına galibiyet primlerinin yanı sıra 4 maçlık seri galibiyet elde ettikleri için de yönetim kurulu kararıyla ekstra prim verdik. Trabzon maçı öncesi primlerin hepsini ödedik. Hak ettikleri zaman daha çok kazanıyorlar. Onlar da mutlu oluyorlar, biz de mutlu oluyoruz'' diye konuştu. 
     Süper Birinci Lig'de 5'te 5 yapmış, oturmuş bir takımla 90 dakika zorlu bir mücadeleye çıkacaklarını anlatan Doğan, ''Trabzonspor, ligde namağlup bir takım. Şampiyonlar Ligi'ni bir kaza sonucu kaybettiklerine inanıyorum. Çok iyi bir kadrosu var. Bizde de klas futbolcular var. Çok iyi maç olacak. Türkiye'yi bu maçı izlemeye davet ediyorum'' dedi. 
     
     SEZON BİTMEDEN FUTBOLCU TALEP EDİLMESİN 
     Gaziantepspor'un mütevazı kadrosunu bozmak için geçen yıl da çalışmalar yapıldığını, yıldızı parlayan futbolculara sezon sonu olmamasına rağmen talip olunduğunu anlatan Doğan, şöyle devam etti 
     ''Bu hiç de etik değil. Transferin olmadığı bu dönemde transferden bahsetmek ahlaki ve doğru değil. Buradan söylüyorum. Gaziantepsporlu futbolcuların alınmasından ve talep etmelerinden memnuniyet duymuyoruz, istemiyoruz. Bu bir naza çekme ve pazarlık kızıştırma değildir. Kadromuzu korumak istiyoruz. Biz de Gaziantep şehrine iyi takım ve iyi futbolcu seyrettirmek istiyoruz. Astronomik rakamlar telaffuz ederek, kafaları bulundurmak hiç hoş değil. Sezon sonu gelmeden futbolcu talebinde bulunulmasın. Yıllardır araştırıyoruz. Biz başkasının tavsiye mektubu ve telkinleriyle transfer yapmıyoruz. Yöneticimiz, hocamız ve araştırma ekiplerimizin izlemeleri sonucu alıyoruz. Bütçemize uygunsa, işimize geliyorsa alıyoruz. Yoksa almıyoruz.'' 
     
     SEYİRCİSİ AZ, ZENGİNİ PARA VERMEYEN ŞEHİR GAZİANTEP 
     Tunus'tan transfer edilen Libya uyruklu oyuncu Tarık Ettayeb için kulübüne tek kuruş bonservis bedeli ödemediklerini, Tarık'ın bonservisinin elinde bulunduğunu anlatan Doğan, şöyle konuştu 
     ''Biz sadece futbolcunun kendisine bedel ödüyoruz. Zaten biz bunu yapmazsak, Gaziantepspor'u ayakta tutamayız. Çok ciddi bütçemiz yok. Seyircisi az gelen, zengini para vermeyen bir şehirde başarılı olmaya çalışıyoruz. Neden peki bunu devam ettiriyorsunuz, şeklinde soranlara ise, biz her şeye rağmen kentin prestiji ve ismi için fedakarca bunu devam ettiriyoruz. Bizim bir hesabımız yok. Şehrin bu takıma ihtiyacı var. Kent halkı bunu iyi algılamalı.'' 
     
     ALEX-TARIK KIYASLAMASI 
     Fenerbahçe'nin Brezilyalı oyuncusu Alex ile Gaziantepsporlu Tarık'ın karşılaştırılmasını doğru bulmadığını anlatan Doğan, sözlerini şöyle tamamladı 
     ''Her futbolcunun kendine göre meziyetleri var. Her ikisi de futbolcu. Onların mukayesesini ortaya koyduğu oyunla ölçmek gerekir. Bunun dışında bir şey söylemek hem Alex'e hem de Tarık'a haksızlık olur. İkisi de göze hoş gelen futbolu oynuyor. Tarık'ı Türk futboluna ve liglerine kazandırmak bir zevk veriyor. Bu zevki bizim futbolcumuzla yaşadığımız için mutluyuz. Ayrıca, Tarık'a 100 milyon dolar dahi verseler, onu kimselere vermeyiz.'' 
     
</TEXT>
</DOC>
