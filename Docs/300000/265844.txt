<DOC>
<DOCNO> 265844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/guncel/gun03.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan beğenmeyince 'ödlek', 'kahraman' oldu 
</HEADLINE>
<TEXT>


Sokak isimleri için değiştirilmeme uyarısı olmasına rağmen Ödlek Çıkmazı Sokak 'Kahraman Sokak olurken, Kaypak Sokak ise 'Sağlam Sokak' oldu 

MEHMET DEMİRKAYA İstanbul 

Eyüp Belediye Başkanı Ahmet Genç, Nişanca Mahallesi'ndeki "Ödlek Çıkmazı Sokak" ismini değiştirip "Kahraman Sokak", Şişli Belediye Başkanı Mustafa Sarıgül de, Merkez Mahallesi'ndeki "Kaypak Sokak" ismini kaldırıp "Sağlam Sokak" adını verdi. İstanbul Büyükşehir Belediye Başkanı Kadir Topbaş'ın, İstanbul'un turizmini geliştirmek için oluşturduğu "Turizm Platformu", sokak isimlerinin değiştirilmemesi yönünde uyarılarda bulunmasına karşın, belediye meclisinde sokak isimleri değiştirilmeye devam ediyor. 

Yargı daha önce iptal etmişti 
Başbakan Recep Tayyip Erdoğan'ın İstanbul Büyükşehir Belediye Başkanlığı sırasında, Fatih Sarıgüzel Caddesi'nin adı "Mehmet Zaid Kotku" olarak değiştirilmek istenmiş ancak değişikliği yargı iptal etmişti. Daha sonraki yıllarda da belediye başkanları cadde ve sokak isimlerini değiştirmeyi sürdürdü. 
Adalar Belediyesi'nin isteği üzerine İstanbul Büyükşehir Belediye Meclisi 2000'de, Büyükada'da bulunan ve Farsça'da "armağan" anlamına gelen "Peşkeş Sokağı"nın ismini değiştirerek "Akasya Sokağı" yapmıştı. Aynı yıl Şişli Teşvikiye'deki "Poyracık Sokağı"nın adı da değiştirilerek "Müfide Küley Sokağı" yapıldı. 
2002'de Kadıköy Caferağa Mahallesi'ndeki "Mühürdarbaşı Çıkmazı Sokağı"nın adı "Fazıl Hüsnü Dağlarca", İstasyon Caddesi üzerinde bulunun "Yol Sokak" adı, "Erenler Sokağı", Sarıyer Kireçburnu Şirket Caddesi'nin ismi "Prof. Dr. Aykut Barka" olarak değiştirildi. Topbaş'ın başkanlığı döneminde Beyoğlu Ömer Avni Mahallesi'ndeki Sulakçeşme Sokağı'nın bir bölümüne "Yarasa Sokağı" ismi verildi. 

Bakkalın bile haberi yok 
2003'te Eyüp Nişanca Mahallesi'deki 15 sokağın adı değiştirildi. Bunlardan Alacaçeşme Çıkmazı Sokak "Kızılcık Sokak", Aşçıbaşı Çıkmazı Sokak "Orkide Sokak", Ödlek Çıkmazı Sokak "Kahraman Sokak" oldu. 2004 yılında Maltepe Feyzullah Mahallesi'deki Nuray Sokağı'nın adı "Dede Efendi" olarak değiştirildi. Eyüp Nişanca'da, "Kahraman" sokağın başındaki bakkala sokağın adını sorduğumuzda bilmediğini söyledi ancak "Ödlek Çıkmazı" diye sorduğumuzda hemen gösterdi. Bakkal dükk nının arkasındaki duvara yağlı boya ile "Kahraman Sokak" diye yazılmıştı ama bakkalın dahi bundan haberi yoktu. 


</TEXT>
</DOC>
