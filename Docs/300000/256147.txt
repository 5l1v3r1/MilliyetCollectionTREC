<DOC>
<DOCNO> 256147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonspo11.html </URL>
<DATE> 2004/07/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Ankaraspor, transfer döneminin en gözde takımı oldu... 
</HEADLINE>
<TEXT>

     Büyükşehir Belediyesi Ankaraspor Kulübü Başkanı Hilmi Gökçınar, tüm Türkiye'nin konuşacağı bir takım oluşturmayı hedeflediklerini söyledi. 
     Birinci Süper Lig'in yeni takımlarından Büyükşehir Belediyesi Ankaraspor, bir yandan yeni sezon hazırlıklarını sürdürürken bir yandan da şimdiye kadar aldığı 17 futbolcuyla transferin flaş takımı oldu. 
     Kulüp başkanı Hilmi Gökçınar, lige yeni çıktıklarını ve deneyimsiz bir ekip olduklarını, yaptıkları transferlerle ve kazandıkları başarılarla kendilerini kanıtlayacaklarını söyledi. 
     5 futbolcu dışında kadrolarındaki oyuncuların tamamıyla yollarını ayırdıklarını ifade eden Gökçınar, ''Transfer ettiğimiz 17 futbolcuyla baştan sona yeni bir takım oluşturduk. Son olarak Diyarbakırsporlu Şenol'u alarak kaleci sorununu çözdük. Takım yeni olmasına rağmen hiçbir handikap yaşamadık. Futbolcular arasındaki uyum çok iyi. Hepsi çok hırslı oyuncular. Sürekli hazırlık maçı yaparak saha içindeki uyumu da en üst seviyeye çıkarmayı planlıyoruz'' diye konuştu. 
     
     YABANCI OYUNCU TRANSFERİ VE LİG FİKSTÜRÜ 
     Yabancı oyuncu transferinde Brezilyalı Tita, Sobrinho ve Wederson ile Macaristan Milli Takımı'nın Kaptanı Molnar'ı kadrolarına kattıklarını anlatan Gökçınar, kalan 2 haklarını da 1 santrfor ve 1 kanat oyuncusundan yana kullanacaklarını, bu hafta içinde de Brezilyalı ve Polonyalı 2 futbolcuyu denemek için kampa çağırdıklarını belirtti. 
     Lig fikstürünü de değerlendiren Gökçınar, deplasman maçıyla başlayacak olmalarının kendileri için bir avantaj olacağını söyledi. Ligin 7, 8 ve 9. haftalarında oynayacakları Beşiktaş, Galatasaray ve Trabzonspor maçlarından puan almaları gerektiğini vurgulayan Gökçınar, son haftalarda rahat bir maç takvimlerinin olduğunu söyledi. 
     Mavi-beyazlılar, yarın sona erecek 2. etap kamp çalışmalarından sonra Ankara'ya dönerek hazırlıklarını burada sürdürecek. 
     Yeni sezon hazırlıkları çerçevesinde Türkiye Spor Yazarları Derneği TSYD Konya Şubesi'nin düzenlediği turnuvaya katılacak olan Başkent ekibi, Vestel Manisaspor ile merhum teknik direktör Tevfik Lav adına düzenlenen bir dostluk maçı yapacak. Büyükşehir Belediyesi Ankaraspor, son olarak TSYD Ankara Turnuvası'na katılarak sezon hazırlıklarını noktalayacak. 
     
</TEXT>
</DOC>
