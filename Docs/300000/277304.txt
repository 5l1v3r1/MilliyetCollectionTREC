<DOC>
<DOCNO> 277304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/ekonomi/eko04.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
YKB'nin eski Genel Müdürü Naci Sığın'ın ince hesabı 
</HEADLINE>
<TEXT>


SONGÜL HATISARU Finans atölyesi 

Yapı ve Kredi Bankası'nın YKB , Çukurova Grubu ile yaptığı ve borçların 15 yıl vadede ödenmesini esasa bağlayan eski protokol geçerli iken, Bankalar Birliği'nin bir toplantısında karşılaştığım Naci Sığın'a bunca zorlu bir göreve karşın kendisini çok iyi gördüğümü söylemiştim. 
Bunun üzerine Naci Sığın YKB cephesinde işlerin zor görünmesiyle birlikte kuralların aslında net ve basit olduğunu, kendileri açısından stres yaratacak bir nokta bulunmadığını anlatmıştı. Yazar arkadaşlarımızdan Serpil Yılmaz'ın da bulunduğu sohbette Sığın, şu hesabı yapmıştı "YKB'nin elinde yüzde 13'ü doğrudan mülkiyetimizde olmak üzere ayrıca yüzde 16.5 oranında da teminata aldığımız Turkcell hissesi var. Çukurova tarafı yükümlülüklerini yerine getiremez ise YKB alacaklarını tahsil etmek için bu hisseleri satarak alacağını nakde çevirir." 
Turkcell'in şu andaki piyasa değeri yaklaşık 6.83 milyar dolar civarında. Sığın'ın yukarıdaki sözlerini rakamlara dökersek Çukurova Grubu'nun yükümlülüklerini yerine getirememesi durumunda yüzde 30 oranındaki Turkcell hisselerinin satışıyla bankaya girecek nakit kaba bir hesapla 2 milyar dolara denk geliyor. 

Teminatlar güçlü 
Ancak bu hisselerin borsada cari piyasa değeri üzerinden değil de blok olarak satılması durumunda bankaya gelecek kaynağın daha yüksek olabileceği tespitini de yapabiliriz. Yeni YKB - Çukurova sözleşmesinde de yükümlülüğün yerine getirilmemesi durumunda teminattaki değerli Turkcell hisseleri nedeniyle sorun görünmüyor. Yani Çukurova Grubu yükümlülüklerini yerine getiremez ise bankanın alacakları güçlü bir teminata bağlanmış durumda. Ancak yükümlülükler yerine getirilmez ve Turkcell hisselerinin banka tarafından satışı gündeme gelirse Çukurova ve Turkcell tarafından işler karışır. Çünkü Çukurova, Turkcell'deki çoğunluğunu kaybeder. 

845 milyon dolar 
Çukurova Grubu'nun yaklaşık 5 milyar dolar civarındaki borcunu 2 yıl içinde ödemek için temmuz ayında yaptığı ek sözleşmeye ilişkin yükümlülüklerini yerine getiremez ise eski anlaşmaya dönüleceği açıklanmıştı. Ancak Çukurava Grubu'nun Başkanı Karamehmet'in eski anlaşmaya dönülmesi durumunda da işi çok zor. Çünkü Karamehmet, eski anlaşmaya göre de bu yıl 100 milyon dolar tutarındaki faiz ödemesini yapmak zorunda. Eski anlaşmaya dönülmesi ve yükümlülüklerin yerine getirilmemesi durumunda YKB'nin teminatında duran yüzde 16.5 oranındaki Turkcell'in hisselerinin mülkiyeti de YKB'ye geçebilecek. Eski anlaşmaya göre Çukurova Grubu'nun Şubat 2005 tarihine kadar bankanın elinde bulunan Turkcell hisselerini öncelikli olarak alma hakkı bulunuyordu. Bu anlaşmaya dönülürse Çukurova Grubu anapara ödemelerinin de başlayacağı önümüzdeki yılın şubat ayına kadar bir de 845 milyon dolar yatırıp Turkcell hisselerini almak durumunda kalacak. Çünkü eski anlaşmaya göre YKB'nin mülkiyetinde bulunan bu hisseleri öncelikli olarak Çukurova Grubu'nun alma hakkı hükme bağlanmıştı. 

Kilit nokta Turkcell 
Çukurova'nın bu hisseleri alamaması durumunda Turkcell'in ortağı Sonera bu hisselere talip olduğunu daha önce açıklamıştı. Yüzde 30 oranındaki hisseleri Sonera alırsa Çukurova tarafı Turkcell'deki çoğunluk hisselerini de kaybeder. Bu mantıkla değerlendirme yapıldığında, Karamehmet'in ne yapıp edip 115 milyon dolarlık ilk taksidi ödemeye çalışacağını söyleyebiliriz. Aksi taktirde bizim bilmediğimiz bir şeyler var demektir. 

BDDK da rahatsız 
Çukurova Grubu ile yapılan sözleşmede son ödeme gününün net olarak belirtilmemesi ve Çukurova Grubu'nun sözleşme içeriğinde, 115 milyon dolar tutarındaki taksidin yatırılması için son ödeme günü olarak 11 Ekim tarihini savunma yolunun açılmasına sebep oldu. YKB'ye yapılacak ödemeler konusunda çok hassas olan ve ödeme gününün sarkmasından rahatsız olan BDDK'nın da süreçten hoşnutsuz olması üzerine Naci Sığın görevinden alındı. 
Bankanın kontrolünün Çukurova Grubu'nda olduğu dönemde genel müdürlük görevine getirilen Naci Sığın'ın başta ödeme takviminin sarkması olmak üzere Çukurova Grubu'yla yaptığı görüşmeleri YKB Yönetim Kurulu ve BDDK'ya zamanında iletmediği iddiaları da bulunuyor. Dün kulislerde Sığın'ın görevden alınmasını, ilgili birimlerin bankaya yapılacak ödeme takvimi hakkında ne kadar hassas davranacağına yönelik olarak bir gözdağı olarak algılayanlarda vardı. 


</TEXT>
</DOC>
