<DOC>
<DOCNO> 291807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur04.html </URL>
<DATE> 2004/11/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beyoğlu'nda bir işyerinde çıkan yangın korkuttu... 
</HEADLINE>
<TEXT>

     Beyoğlu'nda, bir işyerinde çıkan yangın ve gaz sıkışmasından kaynaklanan patlama sonucu maddi hasar meydana geldi. 
     Talimhane Taksim Caddesi'nde bulunan 7 katlı binanın 3. katında faaliyet gösteren ''Gümaş İşitme Cihazları''nda yangın çıktı. 
     Kısa sürede büyüyerek büroyu saran alevler, olay yerine gelen itfaiye ekiplerince söndürüldü. 
     İtfaiyenin yangını söndürüp olay yerinden ayrılmasından bir süre sonra aynı büroda patlama oldu. 
     Büroya gelen bomba uzmanı ekiplerce yapılan ilk incelemede, içeride 1'i açık 2 LPG tüpü bulunduğu, patlamanın da açık olan bu tüpten sızan gazın sıkışması nedeniyle meydana geldiği belirlendi. 
     İşyerinde hasara yol açan yangının ardından gerçekleşen patlamada da büronun cam ve çerçeveleri, sokağa park edilen bazı araçların üzerine düştü. 
     Olayla ilgili başlatılan incelemeler sürüyor. 
     
</TEXT>
</DOC>
