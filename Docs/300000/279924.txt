<DOC>
<DOCNO> 279924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/siyaset/axsiy02.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'yi anlattılar 
</HEADLINE>
<TEXT>


Brüksel'e "çıkarma" yapan Türk iş dünyasının lider kadınları, "AB ile Kadın Diyaloğu" seminerinde Türkiye'nin yeni imajını Avrupa'ya anlattı 

GÜVEN ÖZALP Brüksel 


Türkiye konusunda siyasi tartışmalara alışık olan Brüksel, dün son derece yararlı bir toplantıya ev sahipliği yaptı. AB'de Türkiye İçin Kadın İnisiyatifi oluşumunun düzenlediği "AB ile Kadın Diyaloğu" konulu seminerde insan hakları ve kadınların sorunları, beklentileri masaya yatırıldı. Brüksel'e çıkarma yapan Türk kadınları, "Türkiye'nin yeni imajını" anlattı. 
Kanal D İcra Kurulu Başkanı Arzuhan Yalçındağ, başkanlığını yürüttüğü inisiyatifin düzenlediği toplantının açılışında yaptığı konuşmada, Türkiye'de önemli değişimler yaşandığına ve bunların gerçekleşmesinde AB'nin bir ilham kaynağı olduğuna değinerek, "Tabii ki Türk toplumu değişimi istemeseydi bu gerçekleşmezdi" dedi. 
Yalçındağ, Türkiye ile AB arasında ortak bazı sorun ve zorluklar bulunduğuna dikkat çekerek, "Medeniyetler çatışması olmadığını ve fay hattının Türkiye'den geçmediğini, dinler arasında çatışma olmadığını, asıl çatışmanın evrensel değerleri savunanlarla reddedenler arasında olduğunu birlikte kanıtlamalıyız" diye konuştu. "Kadınların seslerini duyurabildikleri yerlerde sorunlar daha kolay çözülüyor" ifadesini kullanan Yalçındağ, sorunlara çözüm bulmak için AB ve Türk kadınlarının ortak hareket etmesi gerektiğine de vurgu yaptı. 

Türkleri tanımıyorlar 
Akademisyenlerden, politikacılara çok sayıda katılımcının bulunduğu toplantıda söz alan Türkiye'nin yakından tanıdığı eski Avrupa Konseyi Genel Sekreteri Fransız Catherine Lalumiere, Fransa'da Türkiye konusunda yaşanan tartışmalara da değinerek, "Politikacılar saçma sapan konuşuyorlar. Ancak asıl sorun Fransız toplumunda. Fransızlar halen Türkiye'yi tarih kitaplarındaki bilgilerden tanıyorlar" şeklinde konuştu. 
AP üyesi Alman Angelica Beer ise, "Türk kadınlarıyla ortak hareket etmek istediklerini" dile getirdi. 


</TEXT>
</DOC>
