<DOC>
<DOCNO> 252078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/yasam/axyas01.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir tekme attım uçaktan düştü ' 
</HEADLINE>
<TEXT>


Münih - İstanbul seferinde kaçırılmaya çalışılan uçağın 'korsan döven' yolcuları, yaşadıklarını Milliyet'e anlattı 

Sinan Toros 

Free Bird Havayolları'nın Münih - İstanbul seferini yaparken kaçırılmaya çalışılan Airbus A 320 tipi uçağı, 153 yolcu ve altı mürettebatıyla sağ salim İstanbul'a indi. 
Atatürk Havalimanı'na dün 08.00'de inen yolcular, yaşadıklarını Milliyet'e anlattı. Yolculardan Ali Alkan, korsanın 4 numaralı koltukta oturduğunu anlatarak, "Gazetecilerle görüşmek istediğini söyledi. Münih'e inen uçak, park alanına çekilip kapısı açıldıktan sonra basın açıklaması yaptı. Yorulmuştu. Kalktım, bir tekme attım, uçaktan düştü. Alman polisi hemen yakaladı" dedi. 

'Sarhoş' muydu 
İlhami Yazıcı da, olayın ardından gözaltına alınan korsanın sarhoş olabileceğini belirtti. Yazıcı, 20.15'te Münih'ten havalandıktan 20 dakika sonra yaşanan olayı şöyle anlattı "Cep telefonuna bomba süsü vererek 'Beni Hamburg'a uçurun' dedi. Sürekli, 'Yaşlılara ve çocuklara dayanamıyorum. Kötü bir şey olmasını istemiyorum' diyordu. Olayı siyasi değil, ailevi problemleri nedeniyle gerçekleştirdiğini açıkladı. Ailesi terk etmiş. Uçuş ekibi ve yolculardan bazıları ikna edince Münih'e indik." 
Nuray Hakyemez de, "Çok kötü şeyler yaşadık. Çok korktum. Bir daha ailemi hiç göremeyeceğimi düşündüm. Sonra her şey yoluna girdi, ama olan yaşlı ve çocuklara oldu" dedi. 
Bu arada uçağı bomba tehdidiyle Hamburg'a kaçırmak isteyen Burhan Bayrambey Almanya'da tutuklandı. 




</TEXT>
</DOC>
