<DOC>
<DOCNO> 283240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur29.html </URL>
<DATE> 2004/10/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rektör, profesörü dolandırdı mı 
</HEADLINE>
<TEXT>

     Niğde Üniversitesi Rektörü Prof. Dr. Ferhat Ecer, Beden Eğitimi ve Spor Yüksekokulu Müdürü Prof. Dr. Nedim Çetin'i, Kahramanmaraş Sütçü İmam Üniversitesi'ne rektör yapmak vaadiyle 25 bin dolar dolandırdığı iddialarıyla ilgili olarak ''İddialar asılsız. Makamlar, para ile alınıp satılan metalar, mallar değildir'' dedi. 
     Ecer, bugün bir gazetede yayınlanan, iddiayla ilgili gazetecilere yaptığı açıklamada, Prof. Dr. Çetin'in rektör adaylığı konusunun 2 yıl önce gündeme geldiğini, aradan geçen bu kadar süreden sonra bu iddiaların ortaya çıkmasına anlam veremediğini belirtti. 
     Prof. Dr. Çetin'in Sütçü İmam Üniversitesi'ne rektör adayı olmak istediğini söyleyerek kendisinden destek istediğini kaydeden Ecer, şöyle konuştu 
     ''Nedim Bey, bana gelip Hocam, rektör adayı olmak istiyorum, sizce atanabilir miyim dedi. Ben de ilk 3'e girmesi durumunda herkes gibi kendisinin de atanabileceğini ve destek olacağımızı söyledim. İddia edildiği gibi bir şey söz konusu değildir. Makamlar, para ile alınıp satılan metalar, mallar değildir. Rektörlük gibi bir makamın 25 bin dolar gibi bir bedel tespit edilerek alınıp satılması, devredilmesi söz konusu olamaz. Ne benim kendisine böyle bir talebim oldu, ne böyle bir parayı bana verdi, ne de ben böyle bir parayı iade ettim. Derin devlet, yüzeysel devlet, sığ devlet gibi ifadeleri söylemiş olmam da mümkün değildir.'' Rektörlük görevi için iddia edildiği gibi 25 bin dolar teklif edilmesinin de düşündürücü olduğunu ifade eden Ecer, ''Rektörlerin aldığı maaş 2 milyar 150 milyon liradır ve kanuni gelirleri bellidir. Bu şartlar çerçevesinde arkadaşımız 2 ev sattığını, şu kadar bin dolar masraf ettiğini iddia ediyor. Bu masrafı rektörlük makamı için yapıyorsa, bu makamdan beklentisi neydi Bu maaşla bu kadar gideri telafi edebilmek mümkün değil. Ya bu arkadaşımızın söylediği rakamlar uçuk-kaçık, ya da farklı niyetlerle bu işe soyunmuştur'' dedi. 
     YÖK'ün iddialarla ilgili soruşturma yürüttüğünü ve kendisinin de ifade verdiğini bildiren Ecer, hakkını yasal yollardan arayacağını söyledi. 
     Olaya şahit olduğu iddia edilen Niğde Üniversitesi Eğitim Fakültesi Tarih Bölümü Öğretim Üyesi Yrd. Doç. Dr. Ayhan Doğan da Prof. Dr. Çetin'in, Rektör Ecer'den ve Kahramanmaraşlı olduğu için kendisinden rektörlük konusunda destek istediğini, iddia edildiği gibi para istenmesinin söz konusu olmadığını söyledi. 
     Prof. Dr. Nedim Çetin, YÖK'e verdiği dilekçe ile Niğde Üniversitesi Rektörü Prof. Dr. Ferhat Ecer'in ''Derin devlet seni rektör olarak görmek istiyor'' diyerek kendisinden Kahramanmaraş Sütçü İmam Üniversitesi'ne rektör yapma vaadiyle 25 bin dolar aldığını iddia etmişti. 
     
</TEXT>
</DOC>
