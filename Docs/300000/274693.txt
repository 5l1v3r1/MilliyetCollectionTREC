<DOC>
<DOCNO> 274693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas18.html </URL>
<DATE> 2004/09/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ressam şempanze Asuka'dan ilk kişisel sergi... 
</HEADLINE>
<TEXT>

     Japonya'da yaptığı resimlerle üne kavuşan şempanze Asuka'nın 50 resmi, Tokyo'da açılan sergide izleyici karşısına çıktı. 
     Asuka'nın sanat kariyerinin, zoologların geçen yıl şempanzenin barındığı Izu Şaboten Parkı'na gelerek, deney için 3 yaşındaki dişi şempanzeye fırça ve tuval vermeleriyle başladığı belirtildi. 
     Sergi organizatörü Takuzo Yoşimura, şempanzeler renkleri görebildikleri için Asuka'ya resim malzemesi verdiklerini ve böylece genç şempanzenin resim yapmaya başladığını söyledi. 
     Resimle ciddi olarak ilgilenmeye başladığı geçen mart ayından beri yaklaşık 90 resim yapan Asuka'nın eserlerinin şaşırtıcı bir çeşitlilik ve dokuya sahip olduğu, şempanzenin çok sevdiği yiyecekler olan muz ve elmanın renklerini resimlerinde sıklıkla kullandığı belirtiliyor. 
     Uzmanlar, Asuka'nın sanatçılığa soyunan ilk şempanze olmadığını, Londra Hayvanat Bahçesindeki bir şempanzenin de yıllar önce İngiltere'de sergi açtığını, ABD, Hollanda ve Almanya'daki bazı maymunların da resim yapmayı sevdiğini kaydetti. 
     Asuka'nın Tokyo galerisindeki sergisi 11 Ekime kadar açık kalacak. 
     
</TEXT>
</DOC>
