<DOC>
<DOCNO> 289906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur09.html </URL>
<DATE> 2004/11/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Takside otururken hayatı karardı... 16 yaşındaki kızın dramı... 
</HEADLINE>
<TEXT>

     Edirne'de 3 yıl önce uğradığı kezzaplı saldırı sonucu yüzünde ve kollarında meydana gelen tahribattan dolayı toplum içine çıkamayan genç kız, eski haline dönebilmek için yardım bekliyor. 
     Karaağaç Mahallesi'nde annesiyle birlikte yaşayan Sultan Sarıkaya 16 , 3 yıl önce İstanbul'da Taksim Meydanı'nda bir takside erkek arkadaşıyla otururken, yüzü maskeli 3 kişinin, taksinin kapılarını açarak üzerlerine kezzap atıp kaçtığını belirterek, ''Saldırıda yüzüm tanınmayacak hale gelirken, kollarımda da tahribat oldu'' dedi. 
     Bu olaydan sonra hayatının değiştiğini belirten Sarıkaya, ''İnsan içine çıkamadım. 3 yıldır evdeyim. Dışarıya çıkmam gerektiğinde yüzümü kapatarak insanlara göstermiyorum. Eski yüzüme kavuşmak istiyorum. Bu konuda bana yardımcı olunsun'' diye konuştu. 
     Yaşıtları gibi okula gidememenin ve dolaşamamanın sıkıntısını her gün yaşadığını kaydeden Sarıkaya, şunları söyledi 
     ''Ben de diğer insanlar gibi toplum içinde olmak ve yarıda bıraktığım eğitimimi sürdürmek istiyorum. Babam 3 yıl önce evi terk etti. Kalp hastası annem ve 3 kız kardeşimle birlikte yaşıyorum. Annem, evlere temizliğe giderek evimizi geçindirmeye çalışıyor. Ben de çalışabilsem, ona yardımcı olmak isterim. Hayırsever kişilerden, yüzümün eski haline getirilmesi için yardım bekliyorum.'' Saldırıdan önce çektirdiği fotoğraflarına bakarak gözyaşı döken Sarıkaya, ''Eski halime dönmeyi her şeyden çok istiyorum. Eski ve yeni halime baktığımda sinir krizi geçiriyorum'' dedi. 
     
</TEXT>
</DOC>
