<DOC>
<DOCNO> 276328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur47.html </URL>
<DATE> 2004/09/30/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Memurlar bastırmaya devam ediyor 
</HEADLINE>
<TEXT>

     Memur-Sen Genel Başkanı Ahmet Aksu, memurlara 2005 yılı için ortalama yüzde 10 zam önerildiğini bildirdi. 
     Başbakanlık Merkez Binası'nda Kamu İşveren Kurulu ile Memur sendikaları arasındaki toplu görüşmelere ara verildi. 
     Memur-Sen Genel Başkanı Aksu, gazetecilere yaptığı açıklamada, 2005 yılı için yüksek maaş alan memura düşük, düşük maaş alan memura yüksek dağıtılacak şekilde ortalama yüzde 10 zam önerildiğini bildirdi. 
     Aksu ayrıca, 1991 yılından sonra göreve başlayan memurlara bir derece verilmesi ve sicil affı sağlanması konularının da kabul edildiğini kaydetti. 
     Aksu, Başbakan Recep Tayyip Erdoğan ile yaptıkları görüşmede Başbakan'ın ''Aldığınız zam cebinizde kalacak. Daha önce yapılan artışlar, zamlarla geri alındı. Yapılan artış, enflasyonun altında kalırsa farkını vereceğiz'' dediğini söyledi. 
     Ahmet Aksu, Başbakan Erdoğan'ın kira yardımına ilişkin talepleri değerlendirirken de memurların istemeleri halinde kira öder gibi ev sahibi olma olanağından yararlanabileceğini söylediğini aktardı. 
     Öte yandan, KESK Genel Başkanı Sami Evren'in, Kamu İşveren Kurulu'nun yüzde 10'luk zam teklifini reddettiği öğrenildi. 
     Verilen arada her memur konfederasyonunun zamlar ve diğer konuları değerlendireceği ve görüşmelerin gelecek saatlerde tekrar başlatılacağı bildirildi. 
     
</TEXT>
</DOC>
