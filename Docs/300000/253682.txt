<DOC>
<DOCNO> 253682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur32.html </URL>
<DATE> 2004/07/07/ </DATE>
<TIME> 18.31 </TIME>
<AUTHOR>  </AUTHOR>
<HEADLINE>
Uluslararası uyuşturucu çetesi çökertildi... 
</HEADLINE>
<TEXT>

     Konya Emniyet Müdürü Salih Tuzcu, 2 adet klima içinde yurtdışına gönderilmek üzere 2 trilyon lira değerinde 200 bin adet kaptagon hapı ele geçirildiğini bildirdi. 
     Tuzcu, Konya Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nde düzenlediği basın toplantısında, aylar süren takip sonucunda uluslararası bağlantılı olarak çalışan bir uyuşturucu çetesinin çökertildiğini söyledi. 
     ''Adamlar meydanı boş bulduklarını zannetmişler, ancak meydan boş değildi. Sonunda suçüstü yakalandılar'' diyen Tuzcu, operasyonun Suudi Arabistan başta olmak üzere, Konya, İstanbul, Mersin ve Hatay'da eş zamanlı olarak düzenlendiğini belirtti. 
     Söz konusu çetenin uyuşturucu maddesini klimaların içine yerleştirerek yurtdışına gönderdiğinin tespit edildiğini ifade eden Tuzcu, şunları kaydetti 
     ''2 klima içinde yurtdışına gönderilmek üzere 2 trilyon lira değerinde toplam 200 bin adet kaptagon hapı ele geçirdik. Çetenin üç ayağı var. Çete, Türkiye'de sözde Suudi Arabistan'a soğutucu klima gönderen bir nakliyat firması, Suudi Arabistan'dakiler ve cezaevindeki elebaşıdan oluşuyordu. Eşzamanlı olarak yapılan operasyonların Suudi Arabistan ayağında, orada hapları teslim alacak kişiler suçüstü yakalandı. Çetenin tüm sorumluları ele geçirildi. Halen çetenin 5 üyesi elimizde. Suudi Arabistan'da 3 kişi yakalanırken, ayrıca İstanbul'da cezaevinde bir de elebaşı bulunuyor.'' Soruşturmanın halen devam ettiğini, çete üyelerinin soruşturmanın tamamlanmasının ardından Cuma günü Adliyeye çıkartılacağını belirten Tuzcu, ''Soruşturma sonunda çete üyelerinin sayısı artabilir'' diye konuştu. 
     Tuzcu, Türkiye'deki piyasa değeri yaklaşık 2 trilyon lira olan kaptagon haplarının yurt dışındaki değerinin ise 4-5 trilyon lira civarında olduğunu sözlerine ekledi. 
     
</TEXT>
</DOC>
