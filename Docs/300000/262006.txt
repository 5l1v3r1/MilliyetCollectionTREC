<DOC>
<DOCNO> 262006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun23.html </URL>
<DATE> 2004/08/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gözler Kıbrıs'a çevrildi Rumlardan Maraş için yeni eylem... 
</HEADLINE>
<TEXT>

     Kıbrıslı Rumlar, referandumda kabul etmedikleri Annan Planı'nda Maraş'a dönüş günleri olarak belirlenen yarın, yeni bir eylem düzenliyor. 
     Rum basınının haberlerine göre, Rum Maraş Göçmenler Hareketi, Annan Planı'nı kabul etmeleri halinde Maraş'a dönecekleri gün olan yarın, AB Temsilciliği önünde etkinlikte bulunacak. 
     Temsilcilik önünde Rum göçmenliğin sembolü olarak bir çadır kurulacak ve Maraş kökenli Rumlar, Temsilcilik önüne giderek Maraş'a dönme arzularını gösterecekler. 
     Hareket Başkanı Kikis Hristu, AB'nin Kıbrıs Türklerine destek paketine kapalı Maraş bölgesinin eski Rum sahiplerine iadesinin de dahil olmasını istediklerini, bu yönde AB Temsilciliği'ne bir mektup vereceklerini kaydetti. 
     
     ÖNCEKİ EYLEM, RUM KESİMİNİ KARIŞTIRDI 
     Bu arada, Rumların Maraş için geçen Cumartesi günü düzenledikleri Çözüm ve Barış eylemi, Rum kesimi iç siyasetini karıştırdı. 
     Rum gazeteler, Maraş etkinliği sırasında Larnaka Metropoliti'ne küfürler edilmesi ve referandumda ''Hayır'' oyunu destekleyen parti temsilcilerinin yuhalanması gibi olayların Rum iç cephesinde çatlaklara neden olduğunu yazdı. 
     Rum kesimi lideri Tasos Papadopulos'un Derinya etkinliğine katılanları ''evetçi ve hain'' ilan etmesi etkinliği organize eden örgütleri de ikiye böldü. 
     ''Kıbrıs'ın yeniden birleştirilmesi'' hareketi, bu tür hakaretlere sadece ciddi olmayan siyasilerin başvuracağını belirtti. 
     Öte yandan, Fileleftheros ve diğer gazeteler, 1996'daki sınır delme eylemlerinde hayatını kaybeden Tasos İsaah ve Solomo Solomu için Cumartesi günü düzenlenen anma töreninde ''şövenist'' sloganlar atan Altın Şafak örgütünün Rum polisi tarafından mercek altına alındığını yazdılar. 
     Yunanistan'da kurulan ve zaman zaman Rum kesiminde boy gösteren örgüt, eyleme katılacağını internet sayfasında duyurarak, ilgili sayfada Kıbrıs'ın Helen adası olacağını ileri sürmüştü. 
     Bu arada, Alithia gazetesi, birkaç gün önce Baf'ta kampa giren İngiliz Olimpiyat oyuncularını Rum polisinin koruyamadığını ve alınan sıkı önlemlere rağmen önceki akşam meçhul kişilerin kamp bölgesine girerek İngiliz heyetinin araçları üzerine ''EOKA'' sloganı yazdığını yazdı. Gazeteye göre olayın farkedilmesinden sonra polis alarma geçerken, olayı da gizli tuttu. 
     
</TEXT>
</DOC>
