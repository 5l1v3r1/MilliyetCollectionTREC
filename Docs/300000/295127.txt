<DOC>
<DOCNO> 295127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun29.html </URL>
<DATE> 2004/12/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
17 Aralık yaklaşırken Alman lider Merkel sertleşiyor 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, Türkiye'nin jeopolitik öneminin AB üyesi olması için bir neden olmadığını söyledi. 
     Merkel, partisinin bugün Düsseldorf kentinde başlayan kurultayında yaptığı konuşmada, Alman hükümetinin, Türkiye'nin AB üyeliğini destekleyen açıklamalarıyla büyük bir yalan söylediğini iddia ederek, ''İlk kez Avrupa'nın sınırlarını aşan bir ülkeyle üyelik müzakerelerine başlanacak. Türkiye'nin jeopolitik konumu çok önemli, ancak bu AB üyesi olması için bir neden değil'' dedi. 
     AB'nin entegrasyonunun genişletilmesinin değil, derinleştirilmesinin önemli olduğunu ifade eden Merkel, ''AB zorlanmamalı. Türkiyeli bir Avrupa derinleştirilmiş bir Avrupa olmayacak. Türkiye'ye kapıların tümüyle kapatılmaması gerektiğini de her vesilede söylüyoruz. Almanya'nın ve tüm Avrupa'nın çıkarından dolayı açık konuşuyoruz. Hükümet artık yalan söylemeyi bırakmalı ve 'imtiyazlı ortaklığı' kabul etmeli'' şeklinde konuştu. 
     Almanya'da yaşayan yabancıların uyum konusuna da değinen Merkel, ''Ülkemizdeki değerler, Berlin'in Kreuzberg ya da Neukölln semtinde ya da Köln ve Düsseldorf kentlerinde yaşayan Türk kadınlar için geçerli mi Hayır, geçerli değil. Bu yöndeki tartışmaları sürdürmeliyiz. Eğer insan onuru dokunulmazsa ülkemizdeki değerler herkes için geçerli olmalı'' dedi. 
     Çok kültürlü toplum fikrinin hiçbir zaman olamayacağını öne süren Merkel, ''Çok kültürlülük uyum demek değildir. Çok kültürlülük ideali insanların birlikte değil, yan yana yaşamasına yol açıyor. Bu, birlikte yaşamaya yardımcı olmadığı için hükümetin hayalciliğinden vazgeçmesi gerekir'' diye konuştu. 
     Birlik 90 Yeşiller Partisi'nin, İslamiyet'teki bir dini tatil gününün Almanya'da resmi tatil ilan edilmesi yönündeki teklifini de reddeden Merkel, ''Suudi Arabistan'da Hıristiyanlara ait bir tatil gününün resmi gün olarak kutlanmadığı gibi, biz de İslamiyet'e ait bir dini günü kutlamıyoruz'' şeklinde konuştu. 
     Yabancı düşmanı olmadıklarını ve uyumu teşvik ettiklerini kaydeden Merkel, ancak yabancıların Almanca öğrenmelerinin şart olduğunu ve ülkede yasalara uymayan yabancıların Almanya'yı terk etmeleri gerektiğini söyledi. 
     Almanya'ya yönelik göçün ülkenin çıkarları doğrultusunda yönlendirilmesi gerektiğini ifade eden Merkel, göçün sosyal yardım sistemlerine yönelik olmaması gerektiğini belirtti. 
     
</TEXT>
</DOC>
