<DOC>
<DOCNO> 291699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun30.html </URL>
<DATE> 2004/11/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Yeni AB Komisyonu ilk toplantısını yaptı 
</HEADLINE>
<TEXT>

     Portekizli Jose Manuel Durao Barroso başkanlığındaki yeni AB Komisyonu ilk resmi toplantısını bu sabah yaptı. 
     Barroso, düzenlediği basın toplantısında, AB'nin yürütme organı olan komisyonu oluşturan ekibin kararlılık ve heyecanla işbaşı yaptığını, başlayan 5 yıllık süreçte geleceğe bakarak çalışacaklarını, büyüme, istihdam, reformlar gibi konulara öncelik vereceklerini anlattı. 
     İlk toplantıda çalışma yöntemlerini belirlediklerini söyleyen Barroso, ''Komisyon Başkanı'nın talebi halinde bir üyenin hemen istifa edeceğini'' bildirdi. 
     Barroso, gazetecilerin AB Komisyonu basın tesislerine girişte yaşadıkları sıkıntı ve gecikmelerden yakınmaları üzerine, ''Güvenlik endişelerimiz var'' dedi ve komisyon binalarında güvenlik önlemlerinin artırıldığını, daha da artırılacağını, bütün dünyada güvenlik endişelerinden kaynaklanan bu tür sorunlar yaşandığını söyledi. 
     Jose Barroso, Ukrayna'daki başkanlık seçimleri konusunda AB'nin endişelerini de dile getirdi ve demokratik standartlara saygı isteyerek, bu ülkedeki son gelişmelerin Ukrayna-AB ilişkilerini olumsuz etkileyebileceği mesajı verdi. 
     
</TEXT>
</DOC>
