<DOC>
<DOCNO> 280346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko21.html </URL>
<DATE> 2004/10/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
FT Çukurova olayı bankacılık reformu için kritik test 
</HEADLINE>
<TEXT>

     Türkiye'nin en büyük gruplarından biri olan Çukurova'nın TMSF ve yapı Kredi'ye ödemeyi yapamamasının bankacılık reformu için "kritik bir test" haline dönüştüğü belirtildi. 
     Financial Times, Türkiye'nin en büyük gruplarından biri olan Çukurova'da yaşanan sorunların, bankacılık reformu için "kritik bir test" haline dönüşmekte olduğunu belirterek "Bu yeterince ciddi bir şeydir. Ancak bunun, Türkiye'nin IMF destekli ekonomik reform sürecinin kredibilitesi ve sonunda AB üyeliği için etkileri çok daha geniştir" yorumunu yaptı. 
     İngiliz gazete, Forbes dergisine göre, dünyanın en zengin 30 işadamından biri olan Mehmet Emin Karamehmet'in kontrolündeki Çukurova'nın geçen yaz sağlanan bir borç yapılandırma anlaşmasına ilişkin ilk taksidi ödemediğine dikkat çekti. 
     Türkiye'de bağımsız bir bankacılık kurumunun oluşturulmasının ekonomik programının merkezi bir ayağı olduğunu kaydeden Financial Times, ancak Ankara'nın BDDK'nın bağımsızlığını güçlendirmek yerine, siyasi kontrol altına almayı aklından geçirdiğini öne sürdü. 
     Bankaların yeniden sermayelendirilmesi, batık bankaların kapatılması veya satılması dahil olmak üzere, bankacılık sektörünün reformunda ilerleme sağlandığını belirten Financial Times, BDDK'nın güçlendirilmesi için bir süre önce atılan adımlara karşın Çukurova'nın sorunlarının, kurumun, Ankara'nın desteklemesi gereken bağımsızlığı için bir test haline geldiğini savundu. 
     Gazete, BDDK'nın, "bağımsızlığını sınırlamaya yönelik herhangi bir çabanın, güveni fena bir biçimde zedeleyerek AB katılım müzakerelerini ve yeni IMF anlaşması konusundaki görüşmeleri karmaşıklaştıracağı" yorumunu yaptı. 

     
</TEXT>
</DOC>
