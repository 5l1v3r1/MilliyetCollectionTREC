<DOC>
<DOCNO> 295251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo16.html </URL>
<DATE> 2004/12/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sağlam Kötü gidişe "dur" dedik... 
</HEADLINE>
<TEXT>

     Birinci Süper Futbol Ligi'nde Akçaabat Sebatspor'u 6-4'lük skorla yenmeyi başaran Gaziantepspor'da haftalar sonra gelen galibiyet nedeniyle mutluluk rüzgarları esiyor. 
     Gaziantepspor Teknik Direktörü Nurullah Sağlam, mutlak galibiyet için hazırlandıkları Akçaabat Sebatspor maçında çok iyi mücadele ederek farklı galip gelip, kötü gidişe son verdiklerini söyledi. 
     Sağlam, son haftalarda alınan başarısız sonuçlar nedeniyle sıkıntılı bir dönemden geçtiklerini vurgulayarak, ''Akçaabat Sebatspor maçına, stres altında hazırlandık. Futbolcularım, bu maçta yapılacak olan hatanın telafisinin mümkün olmadığının bilincindeydi. Sonuçta maça iyi başlayan taraf olduk ve 90 dakika boyunca rakibe oranla daha iyi mücadele edip, 3 puan almayı başardık'' dedi. 
     Akçaabat Sebatspor maçında alınan 3 puan kadar, forvet oyuncularının formda oluşunun da ayrı bir sevinç kaynağı olduğunu ifade eden Sağlam, şöyle konuştu 
     ''Forvet oyuncularımızın sakatlığı ya da formsuz olmaları nedeniyle, son 5 maçımızda galip gelmeyi başaramadık. Gol yollarında çektiğimiz sıkıntı, rakibimize göre üstün olduğumuz karşılaşmalarda bile puan kaybetmemize neden oldu. Ancak bu hafta, hem forvet oyuncularımın sakatlığının düzeldiğini, hem de çok iyi mücadele ettiklerini görüp, ilerisi için umutlandık. Akçaabat Sebatspor maçı, forvet oyuncuları formda olan Gaziantepspor'un neler yapabileceğini göstermesi bakımından da son derece önemli. 
     Artık ileriye umutla bakıyoruz, kalan maçlarımızı kazanarak, kaybettiğimiz puanları telafi edip, üst sıralara çıkmak istiyoruz. Takımıma güveniyorum, şu anda ligde istediğimiz sıralamada değiliz.'' Gaziantepspor'un hala UEFA Kupası'na katılabilme şansının sürdüğünü kaydeden Sağlam, ''Daha önce defalarca katıldığımız UEFA Kupası'nda Türk futbolunu başarı ile temsil ettik. Çok fazla puan kaybımız olmasına karşın yine hedefimiz bu kupaya katılabilmek. Türkiye Kupası'nı kazanarak da UEFA Kupası'na katılabilme şansımız bulunuyor. Sezon sonuna kadar bu hedefimize ulaşabilmek için azimle ve kararlılıkla mücadelemizi sürdüreceğiz'' diye konuştu. 
     
</TEXT>
</DOC>
