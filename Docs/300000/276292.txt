<DOC>
<DOCNO> 276292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur11.html </URL>
<DATE> 2004/09/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fakülteye bağışlanan cihaz hayat kurtardı 
</HEADLINE>
<TEXT>

     Abant İzzet Baysal Üniversitesi AİBÜ Tıp Fakültesi'ne nakliyecilerin bağışladığı ''ventilatör cihazı'', kalp krizi geçiren bir hastanın hayatını kurtardı. 
     AİBÜ Tıp Fakültesi Dekanı Prof. Dr. Cihangir Uyan, AA muhabirine yaptığı açıklamada, 17 Eylül 2004 tarihinde, ağır kalp enfarktüsü şikayetiyle hastaneye gelen 52 yaşındaki İ.A'nın uzun süre içtiği sigaraya bağlı olarak akciğerlerinde de ciddi sıkıntı ortaya çıktığını ifade etti. 
     Prof. Dr. Uyan, ''Uluslararası Nakliyeciler Derneği'nin AİBÜ Tıp Fakültesi'ne bağışladığı ventilatör cihazı sayesinde hasta, 5 gün solunum cihazına bağlı yaşadı. Bu sürede hasta, kalbi toparlanarak solunum cihazından çıkarıldı ve 5 gün sonra taburcu edilerek evine gönderildi. Cihaz sayesinde hasta ölümden döndü.'' Uluslararası Nakliyeciler Derneği'nin bu anlamlı bağışları sayesinde bir insanın hayatının kurtulduğuna işaret eden Uyan, ''Bu cihazı alarak fakültemize bağışlayan tüm nakliyecilere teşekkür ediyorum. Bu tür yardımlar sayesinde hastanemizin daha modern bir görünüme kavuşacağına inanıyorum'' diye konuştu. 
     Enfarktüs teşhisiyle geldiği tıp fakültesinde, akciğerlerinde ortaya çıkan sorun nedeniyle 5 gün ölümle mücadele ettikten sonra sağlığına kavuşan İ.A. ise cihaz sayesinde hayata döndüğünü belirterek, ''Beni sağlıma kavuşturan herkese teşekkür ediyorum. Yaşamak güzel bir duygu'' dedi. 
     Yoğun bakım ünitelerinde kullanılan ''ventilatör cihazı'', solunum veya kalp durması sonrasında yapay solunum sağlıyor. 
     
</TEXT>
</DOC>
