<DOC>
<DOCNO> 250252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy04.html </URL>
<DATE> 2004/06/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Clinton'un kaleminden Türkiye 
</HEADLINE>
<TEXT>

     Eski ABD başkanı Bill Clinton, büyük ilgiyle karşılanan kitabı Hayatım’da, Türkiye ve Türk siyasi liderlerine de yer verdi. 
     Kitabında, Türk-Yunan yakınlaşmasına destek verdiğini anlatan eski ABD başkanı, Kardak krizi sırasında nasıl devreye girdiğini de yazdı. 
     Clinton, eski cumhurbaşkanı Süleyman Demirel'i de geniş görüşlü bir devlet adamı’ olarak tanımladı. 
     Eski ABD başkanı Clinton'ın aylardır merakla beklenen kitabı Hayatım’ sonunda piyasaya çıktı. 
     Clinton, ABD başkanı olarak geçirdiği sekiz yılı, özel hayatıyla ilgili skandalları ve birçok anısını kaleme aldığı kitabında, Türkiye'ye de yer ayırdı. 
     
     Türkiye’nin AB üyeliği 

     Kitabında, Türkiye'nin AB üyeliğini yıllarca desteklediğini ifade eden Clinton, Türkiye'nin Batı'nın yeni Ortadoğu'ya geçiş kapısı olabileceğini ve köktendincilerin Avrupa'ya yayılmasını engelleyebileceğini yazdı. 
     
     Kıbrıs sorunu 

     Eski başkan, Kıbrıs sorununun çözümü için yıllarca uğraştığını ancak çabalarının sonuçlanamadığını ve bundan hayal kırıklığı duyduğunu ifade etti. 
     
     Kardak krizi 

     Clinton, Türk-Yunan ilişkilrinin gerilmesine neden olan Kardak krizinin çözümü için de bizzat devreye girerek, dönemin siyasi liderleriye görüştüğünü anlattı. 
     Türkiye ile Yunanistan arasındaki Kardak krizini anlatırken, Demirel ve Çiller ile konuştum, askeri çatışmanın eşiğinde olduklarını ve benden müdahale etmemi ve durdurmamı istediler’ diye yazdı. Bill Clinton, bu kayalıkta insan yaşamadığını, Yunanistan’ın tezlerini Ankara’nın kabul etmediğini ve krizin de Türk gazetecilerin Kardak’ta bayrak değiştirmesi sonucu patlak verdiğini belirtti. 
     Clinton, Kıbrıs gibi bir sorunu bulunan iki büyük ülkenin koyunların keçilerin yaşadığı on dönümlük bir arazi için savaşması düşünülür gibi değildi. Ama, Çiller’in savaşın gerçekten olabileceğinden korktuğunu hissettim’ dedi. Bill Clinton, Washington, Ankara ve Atina arasındaki yoğun bir telefon trafiği sonucunda, sorunun diplomasiyle çözülmesi için karara varıldığını kaydetti. 
     Eski Başkan, Gülmekten kendimi alamıyordum. Ortadoğu’da, Bosna’da ve Kuzey İrlanda’da barış için başarılı olup olmamak bir yana, en azından Ege’deki bazı koyunların hayatını kurtarmıştım’ ifadelerini kullandı. 
     
     Depremin ardından 

     11 ağustos depreminden sonra Türkiye'yi ziyaret eden Clinton, deprem bölgesinde kucağında bir Türk çocuğuyla çekilen fotoğrafın bir gazetede O Bir Türk’ manşeti atılmasına neden olduğunu da yazdı. 
     Clinton, deprem bölgesini ziyaret ederken kucağına aldığı ve burnunu tutan Erkan bebeği de unutmadı. Kitabında 1999 yılında iki büyük deprem geçiren Türkiye'yi ziyaret ederek destek vermek istediğini ve programını uzatarak planlanandan daha fazla süre kaldığını kaydeden Clinton, Erkan bebeğe atfen kucağına alıp sevdiği küçük çocuğun burnunu tuttuğunu belirtti ve "Kızım Chelsea de bebekken böyle yapardı, o nedenle etkilendim" dedi. 
     
     Türk siyasetçiler 

     Eski ABD başkanı, kitabında Türk siyasetçilerden bahsetmeyi de ihmal etmedi. 
     Süleyman Demirel'i geniş görüşlü bir devlet adamı’ olarak tanımlayan Clinton, eski başbakan Tansu Çiller'i modern ve zeki bir kadın’, Türkiye ve Yunanistan'ın eski dışişleri bakanları İsmail Cem ile Yorgo Papandreu'yu da ortak bir gelecek için birlikte çalışan ileri görüşlü liderler’ olarak tanımlandı. 

     
</TEXT>
</DOC>
