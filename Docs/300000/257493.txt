<DOC>
<DOCNO> 257493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/ekonomi/eko06.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
PO'ya 92.5 milyon dolar murabaha 
</HEADLINE>
<TEXT>


EKONOMİ SERVİSİ 

Petrol Ofisi PO , Citi Islamic Investment Bank EC ve Kuveyt Türk Evkaf Finans Kurumu ile 92.5 milyon dolarlık murabaha finansmanı anlaşması imzaladı. Murabaha, PO'nun petrol ve petrol ürünleri ithalatının finansmanı için uygulanacak. 24 aylık orta vadeli finansman anlaşmasında, ana para, eşit taksitlerle 16'ncı aydan itibaren geri ödenmeye başlayacak. 15'inci aya kadar konsorsiyuma k r payı ödemesi yapılacak. 
PO Genel Müdürü Ertuğrul Tuncer, imza törenindeki konuşmasında, Türk akaryakıt dağıtım sektöründe murabaha kullanan ilk şirket olduklarını belirtti. Tuncer, 175 milyon dolarlık eurobond ihracını da tamamladıklarını belirterek, özel sektörde eurobond ihracı gerçekleştirebilen ender kurumlardan birisi olduklarını söyledi. Tuncer, bunun PO'nun yurtdışındaki itibarından kaynaklandığını da dile getirdi. 

'Borç 800 milyon doların altında' 
Tuncer, buradan gelecek paranın da borçlarının ödenmesinde ve vadesinin uzatılmasında kullanılacağını dile getirdi. PO yetkilileri, basın mensuplarının sorusu üzerine, toplam borç düzeylerinin 800 milyon doların altında olduğunu belirtti. Verilen bilgiye göre, murabaha finansmanının ana para ve faiz geri ödemeleri, Petrol Ofisi'nin yüzde 72 pazar payına sahip olduğu jet yakıtı satışları kapsamında, THY, Air France, Hapag - Lloyd, Swiss International gibi havayollarına satışlardan doğan alacaklarla gerçekleştirilecek. 


</TEXT>
</DOC>
