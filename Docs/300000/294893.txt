<DOC>
<DOCNO> 294893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/spor/yozer.html </URL>
<DATE> 2004/12/05/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Azimle oynamak 
</HEADLINE>
<TEXT>



Zor bir maçtı Galatasaray için. Puan kaybı gelecek hafta yapılacak Fenerbahçe maçının seyrini bile değiştirebilirdi. Hatta ligdeki kaderini bile buna dahil edebiliriz. Ancak büyük takımlar işte böyle günlerde futbolcusuyla ya da gerçek kimliğiyle sahneye çıkıyor. Galatasaray da öyle yaptı. Hiç oynamadığı kadar mücadeleci ve gerçekçi bir futbol ortaya koydu. Rakibine aman , futbolundan taviz vermedi. Kralları ile maçı alıp götürdü. 
Öyle ki, takımda kötü oynayanlar bile bu azmin önünde yok olup, iyiye döndü. Örneğin Conceiçao. Kötü başladı. Ancak 2. yarıda orta alanda basmadık yer bırakmadı. 
Galatasaray dün süper oynamadı. Ancak yapılması gerekeni yaptı. Orta alanda Volkan ile topu sürekli kanatlara yaydı. Savunmada taviz vermedi. Özellikle Mondragon, Song ve Tomas kendilerini feda edercesine oynadı. Tomas ve Song artık birbirlerini o kadar ezberlemişler ki, daracık alanda bile kademelerine girip yardımlaşıyorlar. Hagi bu maça Ankara takımının savunma zaaflarını bilerek ve bunun önlemini alarak çıkmıştı. Rakibin hızlı çıkışlarından dönen topları kontrataklara dönüştü. Özellikle Sabri, rakibin bıraktığı boş alanları çok iyi kullandı. Zaten ağır savunma adamları da bu ataklarda çok açık verdi. Necati ve Hakan Şükür sürekli boş alan buldu ve harekete geçmeleri de hiç zor olmadı.. 

Ustalar var 
Ankaralı takımlar, Galatasaray'ın karşısına, galibiyetin fazla zor olmadığını düşünerek çıkıyorlar. Bu yüzden de hücumu benimseyip, kendi alanlarında çok açık veriyorlar. Buradaki her maçta savunmasını sağlam tutan Galatasaray'ın 9 puanı kolayca çıkarmasına fazla şaşırmamak lazım. Çünkü ne kadar istenilen düzeyde olmazlarsa da, takım içindeki ustalar her zaman sahneye çıkabiliyorlar. Bunun Ankara'da gerçekleşmesi rastlantı olmasa gerek. 
Galatasaray için bu maçın en önemli anları ise hiç şüphesiz Hakan Şükür'ün buram buram ustalık kokan golü ile Necati'nin geri tepmesiz top gibi ateşlediği inanılmaz şuttu. Ve tabii ki iki haftadır Ankara'da maçı koparan adam olarak dikkat çeken Orhan Ak'ı da asla unutmamak lazım. Son olarak Galatasaray'ın fert olarak değil, takım olarak ön plana çıktığını söyleyebiliriz. 


</TEXT>
</DOC>
