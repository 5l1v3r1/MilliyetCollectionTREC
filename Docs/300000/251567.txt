<DOC>
<DOCNO> 251567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/spor/spo00.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ya hep, ya hiç ' 
</HEADLINE>
<TEXT>



Brückner'e göre zor 
ÇEK Cumhuriyeti Milli Takımı Teknik Direktörü Karel Brückner, İsveç karşısındaki 3 - 0'lık galibiyetle gelen yarı finalin kendileri için "en zor" sınav olacağını söyledi. Brückner, "Cenneti ya da cehennemi göreceğiz" diye nitelediği maçta Yunanistan'ı daha avantajlı gördüğünü ifade ederek, "Rakibimiz bizden daha fazla dinlenme şansı bulduğu için kesinlikle daha avantajlı. Fikstür gereği böyle bir avantaj yakalayamadık" diye yakındı. 

'Favori değiliz' 
BRÜCKNER, yarı finalde yenilmenin ve yenmenin iki ayrı uç noktada duygular uyandırdığına da dikkati çekti. Çek ekibinin çalıştırıcısı şöyle devam etti "Kazanırsak büyük bir başarı, kaybedersek trajedi yaşayacağız. Artık bunun ortası yok. Şu bir gerçek ki biz bu maçın favorisi değiliz. Yunanistan, Portekiz ve Fransa gibi iki dev rakibi yenme başarısını gösterdi. Dolayısıyla favorisi olmayan bir mücadeleye çıkacağız." 

EURO 2004 NOTLARI 


Final Merk'in 
EURO 2004'te 4 Temmuz Pazar günü Lizbon'da oynanacak final karşılaşmasının hakemi Almanya Federasyonu'ndan Markus Merk oldu. Portekiz ile Hollanda arasındaki yarınki yarı final maçına İsveçli Anders Frisk atanırken, İtalyan Pierluigi Collina ise perşembe günkü Yunanistan - Çek Cumhuriyeti karşılaşmasında düdük çalmakla görevlendirildi. 

Beckham'a sert yanıt 
DAVİD Beckham'ın, kulübü Real Madrid'e yönelik eleştirilerine Başkan Florentino Perez'den sert yanıt geldi. Perez, "Evet, kulübümüzde Manchester United düzeyinde kondisyon idmanı yapılmıyor olabilir. Ancak tüm yılbaşı tatili boyunca idman yapmayan, dinlen dendiğinde uçağa bindiği gibi İngiltere'ye gidip gezen kim peki " diyerek, Beckham'ın kötü performansı için başkalarını ve medyayı suçlamak yerine suçu kendisinde araması gerektiğini söyledi. 

Bahis cinayeti 
2004 Avrupa Şampiyonası maçları için yüklü miktarda bahis oynayan ve kaybeden 64 yaşındaki bir Vietnamlı, kendisine tepki gösteren karısını tartışma sırasında bıçaklayarak öldürdü. Vietnam'ın Hanoi kentinde meydana gelen olayda Vo Van Nghe, yaklaşık 10 bin dolar tutarındaki kayıp için tartıştığı karısını öldürdükten kısa bir süre sonra polis tarafından tutuklandı. 




</TEXT>
</DOC>
