<DOC>
<DOCNO> 252792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/spo04.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan gibi çalışıyoruz 
</HEADLINE>
<TEXT>


Trabzon'un Almanya kampındaki idmanlar kıran kırana geçiyor. Ziya Doğan, "İdman bitimi alkışla yetiniyorum. Yoksa hepsini tek tek öpeceğim" dedi 

ERGUN ATA 


'Nazar değmesin' 
BORDO - Mavili takımın teknik patronu Ziya Doğan'ın, Almanya kampında adeta mutluluktan gözlerinin içi gülüyor. Tecrübeli hoca, "Allah aşkına transferi bırakın bir yana, şu çalışma ortamına bir bakın. Aslanlar gibi çalışıyoruz. Bu tempo, bu hırs, bu arkadaşlık hangi takımda var Allah nazardan saklasın. Yeniler kaynaştı. En küçük bir yakınma, kaytarma yok" sözleriyle sevincini paylaşıyor. 

'Maçlar final gibi' 
TECRÜBELİ hoca, kamp ortamının mükemmeliğini daha detaylı bilgilerle kuvvetlendirme ihtiyacı hissediyor "Bir gün geciktim. Koşuyorlardı, beni görünce alkışlamaya başladılar. Ben de alkışladım. Çalışmalar kıran kırana. Kendi aralarındaki maçlar, sanki Avrupa Şampiyonası finali gibi geçiyor. Antrenman bitiminde kendimi frenliyorum, alkışlamakla yetiniyorum. Yoksa hepsini tek tek öpüp, duşa göndereceğim". 

'Bırakın, iş yapalım' 
ZİYA Doğan'ı en çok transferin polemik konusu yapılması üzmüş. Bu konudaki rahatsızlığını saklamıyor, "Sanki Başkan ile aramızda olay varmış gibi havası estiriliyor. Ama özellikle dikkat edin, 'geç kaldık' diyorum, yani 'yönetim geç kaldı' demiyorum. Ben, 'arkadaş, listemi verdim. Eğer alırsanız şu olur, almazsanız bu olur' diyecek adam değilim. Bıraksınlar işimizi yapalım" dedi. 

İlk rakip Neumünster 
TRABZONSPOR, Hamburg yakınlarındaki Schneverdingen'de yaptığı kampta ilk hazırlık sınavını bugün VFR Neumünster'e karşı verecek. Kafile TSİ 15.30'daki maç için otobüsle 120 kilometre yol gidecek. Dün sabahki tek antrenmanda hafif sakatlıkları bulunan Tolga ve Volkan ayrı çalıştı. Fotoğraf Serkan Hacıoğlu 

Şanslı Thijs 
TRABZONSPOR'UN yeni transferi Thijs, takımda en çok kendisini arkadaşlarından gördüğü yakınlığın etkilediğini söyledi. Bu durumun forma bulma konusunda en büyük şansı olacağını belirten Belçikalı oyuncu, "Alışmak için var gücümle çalışıyorum. Amacım takımda sürekli yer alabilmek. Çok kaliteli futbolcular var. Böyle bir takıma geldiğim için çok şanslıyım" diye konuştu. 



</TEXT>
</DOC>
