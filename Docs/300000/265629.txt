<DOC>
<DOCNO> 265629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun01.html </URL>
<DATE> 2004/08/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Necef'te Sadr yandaşlarıyla ABD güçleri arasında şiddetli çatışmalar .. 
</HEADLINE>
<TEXT>

     Irak'ın Necef kentinde Mukteda Sadr yandaşlarıyla ABD güçleri arasında gece yarısından sonra, Hz. Ali türbesi yakınlarında çok şiddetli çatışmaların patlak verdiği bildirildi. 
     Kentin kuzeyinde izli mermiler göze çarparken, konutların bulunduğu bir bölgeye havan mermisi düşmesinden sonra yoğun siren sesleri işitildi. 
     Merminin düştüğü bölgeden dumanların yükseldiğinin gözlendiği bildirildi. 
     Iraklı radikal Şii lider Mukteda Sadr'ın sözcüsü Ahmed Şeybani, Necef kentindeki Hz. Ali Türbesi çevresinde çok sayıda Sadr yanlısının öldüğünü ya da yaralandığını bildirdi. 
     Şeybani ayrıca, Hz Ali türbesinin bu geceki çatışmalar sırasında ABD güçlerinin açtığı ateşle vurulduğunu söyledi. 
     Bölgeden gelen haberlerde, ABD güçlerinin ateşiyle türbenin duvarının vurulduğunun bağımsız olarak doğrulanmasının henüz mümkün olmadığı belirtilerek, türbeye verilecek ciddi bir hasarın, dünya çapında milyonlarca Şii'yi öfkelendireceğine ve Sadr'a ABD askerlerine karşı direnişinde siyasi güç sağlayacağına dikkat çekildi. 
     
</TEXT>
</DOC>
