<DOC>
<DOCNO> 272629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko03.html </URL>
<DATE> 2004/09/17/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
TMSF Başkanı Telsim için yılsonuna kadar satış takvimi belirlenecek 
</HEADLINE>
<TEXT>

     TMSF Başkanı Ahmet Ertürk, ''Telsim'in biz en azından bu yılın sonunda satış takvimini vermiş, satış gününü belirlemiş olacağız. Ama belki fiili satışın 1-2 ay gibi öbür yıla aksaması ihtimali söz konusu'' dedi. 
     Malatyalı İşadamları Derneği'nin MİAD toplantısına katılan Ertürk, gazetecilerin sorularını da yanıtladı. 
     Star'la ilgili satışın bu ay sonuna kadar olup olmayacağına ilişkin soru üzerine Ertürk, RTÜK'le çözmeleri gereken birkaç hukuksal sorun bulunduğunu, onları çözmeleri durumunda planın aksamayacağını belirtti. 
     Ertürk ''Biz bu ayın sonuna kadar mutlaka satış gününü belirlemiş olup, kamuoyuna duyurmuş olacağız. Ama hukuksal sorunları RTÜK'le birlikte çözmemiz gerekiyor. Bugün yaptığımız görüşme o anlamda ümit verici'' dedi. 
     ''Varlık satışlarından 3 milyar dolar beklediğinizi söylemiştiniz, bu hangi kuruluş '' sorusu üzerine de Ertürk ''Bütün Uzan Grubu varlıklarından bahsettiğim şey o. Bunun tabii ki büyük bölümünü Telsim'den bekliyoruz. Orada Telsim var, çimento fabrikaları var, başka fabrikalar var, bir de medya grubu var. Böyle toplam bir beklentimiz var'' diye konuştu. 
     Bank Ekspres, Yurtbank ve Toprakbank'la ilgili gelişmelere ilişkin olarak da Ertürk, ''Şu aşamada üzerinde çalıştığımız Toprakbank ve Esbank var. Aşağı yukarı olgunlaştı, son aşamaya geldi'' dedi. 
     
     EGS HOLDİNG 
     Ertürk, EGS Holding'le ilgili olarak da şunları kaydetti 
     ''EGS'de de geçen hafta İzmir'de yaptığımız görüşmeler meyvesini vermeye başladı. EGS Grubu'nu devralmak isteyen Deniz A.Ş girişiminin temsilcileri geldiler, İstanbul'da arkadaşlarımızla toplantı yaptılar. Orada biz EGS Grubu'nun en azından bir kısım şirketlerini tekrar ekonomiye kazandırmak için bir girişim başlatma aşamasındayız. Eğer şartlarda da anlaşırsak, o konuda da en azından EGS Bankası nedeniyle alacaklı olduğumuz rakamların bir kısmını o sayede, o girişim sayesinde geri alabiliriz, öyle bir umut var.'' Bir gazetecinin, ''Çukurova Grubu'nun ödeme zamanı gelmişti, ödeme yaptılar mı '' sorusu üzerine de Ertürk, bu konuyu takip ettiklerini ve bir aksama olmayacağı bilgisini aldıklarını belirtti. 
     Ertürk ''Şu aşamada bekliyoruz, henüz ödeme yapılması gereken güne gelmiş değiliz. Ama bir aksama olmayacağını da bildirdiler bize'' dedi. 
     
     ''RTÜK'LE ANLAŞARAK SORUNU ÇÖZECEK NOKTAYA GELDİK GİBİ'' 
     Türk Telekom ve Telsim'in satışında nasıl bir formül uygulanacağına ilişkin soruyu da Ertürk, şöyle yanıtladı 
     ''Türk Telekom ve Telsim birbirlerini olumsuz etkileyen varlıklar değil. Telsim'in müşteri potansiyeli ile Telekom'unki ayrı. Telsim'e müşteri olacak firmaların Telekom'la ilgilenmediklerini biliyorum. Telekom'un özelleştirilmesi ile Telsim'in satışının aynı döneme denk gelmesinin olumsuz bir tarafı olmadığı kanaatindeyim. Telekom özelleştirmesi biraz daha önce olacak. Biz, Telekom'dan biraz daha sonra satışı planlıyoruz. Telsim'in biz en azından bu yılın sonunda satış takvimini vermiş, satış gününü belirlemiş olacağız. Ama belki fiili satışın 1-2 ay gibi öbür yıla aksaması ihtimali söz konusu. O biraz da bizim hukuksal süreçlerde karşılaştığımız engellerle ilgili.'' ''Star TV artık kapatılmayacak mı, öyle bir anlaşma mı var '' şeklindeki soru üzerine de Ertürk, olayın yargıda olduğunu, idare mahkemesinin yürütmeyi durdurma kararı verdiğini hatırlatarak ''RTÜK oraya itiraz edecek sanıyorum, bir üst mahkemenin vereceği karar ne olacak bilmiyoruz ama o konuda umutluyuz. En azından RTÜK'le bir anlaşma yolları zeminini bulacağımıza inanıyoruz. Mahkeme kararı ikimizi de bağlayacaktır ama biz ona gerek kalmadan RTÜK'le aramızda anlaşarak sorunu çözecek noktaya geldik gibi görünüyor.'' 
     
</TEXT>
</DOC>
