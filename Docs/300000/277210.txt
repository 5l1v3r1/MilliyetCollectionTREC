<DOC>
<DOCNO> 277210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo18.html </URL>
<DATE> 2004/10/04/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Trabzonspor Başkanı Beşiktaş karşısında alınan 3 puan çok iyi 
</HEADLINE>
<TEXT>

     Trabzonspor Kulübü Başkanı Atay Aktuğ, Beşiktaş karşısında alınan 3 puanın çok iyi olduğunu söyledi. 
     Aktuğ, 1-0 galibiyetleriyle sona eren Beşiktaş maçıyla ilgili yaptığı açıklamada, hiç kimsenin Beşiktaş'a kötü bir takım diyemeyeceğini belirterek, ''Beşiktaş çok iyi bir takım, çok koşuyor ve çok da iyi mücadele ediyor. Bizim için ligin en zor maçıydı'' dedi. 
     UEFA Kupası'nda Athletic Bilbao'ya elendikten sonra bütün güçleriyle lige döndüklerini dile getiren Aktuğ, şöyle devam etti 
     ''Avrupa maceramız bitmişti. Takımda stres ve yorgunluk vardı. İspanya'dan Türkiye'ye çok uzun ve yorucu bir yolculuk yaptık. Beşiktaş da Perşembe günü maç yaptı, ama onlar Türkiye'deydi. Beşiktaş ligde aldığı kötü sonuçlara Trabzonspor karşısında son vererek çıkış yakalamak istiyordu. Biz de kaybetmek istemiyorduk. Sonuç ve alınan 3 puan çok iyi.'' Beşiktaş 10 kişi kaldıktan sonra kaçırdıkları en az 3 gol pozisyonu olduğunu ifade eden Aktuğ, ''Bunları değerlendirebilseydik sonuç daha farklı olabilirdi. Gerçekten Beşiktaş'tan çok çekiniyorduk. Bu maç bizim için başlangıç ve dönüm maçıydı. Artık Trabzonspor'un önü açık, yolumuza devam edeceğiz'' diye konuştu. 
     Aktuğ, maçın hakeminin çok konuşulduğunu da kaydederek, ''Karşılaşmanın orta hakemi Kuddusi Müftüoğlu, zaman zaman iyi, zaman zaman da ters kararlar verdi. Bugüne kadar hakemler çok iyi gitti'' diye konuştu. 
     Beşiktaş karşısında 90 dakika boyuncu takımını destekleyen taraftara teşekkür eden Aktuğ, şunları söyledi 
     ''Taraftarımız çok iyiydi. Her maçta taraftarı yanımızda görmek istiyoruz. İspanya'ya gelenler, İspanya'daki taraftarların rakibi ve hakemi nasıl baskı altına aldıklarını gördü. Bizim de Trabzonspor taraftarından beklentimiz budur. Taraftarımızın takımla yavaş yavaş kaynaşması var. Bu kaynaşma tamamen sağlandığı zaman bizi sahamızda kimse yenemez. Önemli olan da sahamızda puan kaybetmemek.'' Öte yandan Trabzonspor, 3 gün izin yaparak Büyükşehir Belediyesi Ankaraspor maçının hazırlıklarına, 7 Ekim Perşembe günü yapacağı antrenmanla başlayacak. 
     
</TEXT>
</DOC>
