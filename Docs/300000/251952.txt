<DOC>
<DOCNO> 251952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo10.html </URL>
<DATE> 2004/06/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sakaryaspor'da Emre Bayraktar'ın köprücük kemiği kırıldı... 
</HEADLINE>
<TEXT>

     Birinci Süper Futbol Ligi'nin yeni takımlarından Sakaryaspor, Bolu kampındaki çalışmalarını artan bir tempoyla sürüyor. 
     Denenmek üzere kampa getirilen Brezilyalı forvet oyuncusu Weslay'ın da 2 gündür yer aldığı antrenmanlarda, Sakaryasporlu futbolcular oldukça yoğun bir tempoda çalışıyor. Yeşil-siyahlıların, ağır kondisyon çalışmaları nedeniyle bu sabah gerçekleştirilen antrenmanda iki defa forma değiştirmeleri dikkati çekti. 
     Bu arada dünkü antrenmanda sakatlık geçiren Emre Bayraktar'ın köprücük kemiğinin kırıldığı belirlendi. İlk müdahalesi kampta yapılan futbolcu daha sonra Kocaeli Devlet Hastanesi'nde ameliyat edildi. Genç futbolcunun ameliyatının başarılı geçtiği ve bir hafta içinde koşulara katılabilecek duruma geleceği bildirildi. 
     Sakaryaspor Teknik Direktörü Necmettin Sert, AA muhabirine yaptığı açıklamada, yeni transfer edilen kaleci Diallo'nun kamp ortamına çok çabuk uyum sağladığını söyledi. Diallo'nun sanki 10 yıllık Sakaryasporlu gibi takım arkadaşlarıyla kaynaşmasından duyduğu memnuniyeti dile getiren Sert, ''Diallo'nun arkadaşlarıyla bu uyumu lige de yansırsa çok iyi olacak'' dedi. 
     Öte yandan transferi gündemde olan Senegalli Pape Thaiw'in, Sakaryasporlu yöneticilerle görüşmek üzere bugün İstanbul'a geldiği öğrenildi. 
     
</TEXT>
</DOC>
