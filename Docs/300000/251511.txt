<DOC>
<DOCNO> 251511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonyas03.html </URL>
<DATE> 2004/06/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tartışmalı belgesel film Fahrenheit 9 11 hasılat rekoru kırdı 
</HEADLINE>
<TEXT>

     Ünlü yönetmen Michael Moore'un Amerikan yöntemini eleştiren ''Fahrenheit 9 11'' isimli belgesel filmi, gösterime girdiği ilk üç günde 21,8 milyon dolarlık gişe hasılatı yaparak Hollywood filmlerini geçti ve belgesel film tarihinde rekora imza attı. 
     Moore'un Oscar ödüllü belgesel filmi ''Bowling of Columbine Benim Cici Silahım '' 21,6 milyon dolarlık hasılatıyla bu alanda bugüne kadar rekoru elinde tutuyordu. 
     11 Eylül 2001 tarihindeki terörist saldırılardan sonra ABD başkanının izlediği politikaların eleştirildiği ''Fahrenheit 9 11'' filmi, Cannes Film Festivali'nde Altın Palmiye ödülünü almıştı. 
     Amerikalı solcu grupların filmi toplu halinde izlemeye gittiği, Bush yanlısı muhafazakar gruplarınsa filmi gösterimden kaldırtmak için büyük çaba harcadığı kaydediliyor. 
     Belgeselin film olmaktan çok siyasi parti propagandası olduğunu ve kanunları ihlal ettiğini iddia eden muhafazakar gruplar, bu gerekçelerle Federal Seçim Komisyonu'na film hakkında inceleme yapma çağrısında bulunmuştu. 
     Moore ise filmin gösterilmesini ve reklamlarını engellemek için her türlü çabayı gösteren muhafazakar gruplara teşekkür ederek, bu çabaların daha fazla insanı filmini görmeye teşvik ettiğini kaydetti. 
     Moore'un gişe hasılatıyla rekor kıran filmi ''Fahrenheit 9 11''i, 19,6 milyon dolarlık hasılatıyla ''White Chicks'' isimli film takip ediyor. İki hafta önce en çok hasılat yapan ''Dodgeball A True Underdog Story'' isimli film ise 18,5 milyonluk hasılatıyla üçüncü sıraya düştü. Ünlü yönetmen Steven Spielberg'in, başrolünde Tom Hanks gibi ünlü bir aktörün oynadığı ''The Terminal'' isimli filmi 13,9 milyon dolarlık hasılatıyla ancak dördüncü sırada yer alabildi. 
     ''Fahrenheıt 9 11'' tüm engellemelere rağmen ABD genelinde aynı anda 868 sinemada gösterime girmeyi başardı. 
     
</TEXT>
</DOC>
