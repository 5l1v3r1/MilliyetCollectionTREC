<DOC>
<DOCNO> 260645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/dunya/dun01.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry'ye sahtek r suçlaması 
</HEADLINE>
<TEXT>


İki eski asker, yakında piyasaya çıkacak olan kitaplarında Kerry'nin Vietnam Savaşı sırasında kendini yaralayıp madalya aldığını ve köy yaktığını öne sürüyor 

SEMA EMİROĞLU New York 


ABD'de Demokratik Parti'nin, 2 Kasım seçimlerinde "askerden kaçtığı" suçlamasıyla hayli yıpranan ABD Başkanı George W. Bush'un karşısına çıkartacağı "Vietnam kahramanı" başkan adayı John Kerry hakkında yakında piyasaya çıkacak olan bir kitap, madalyalı adayın Vietnam görevi hakkında ağır ithamlar içeriyor. 
Cumhuriyetçi kamp tarafından desteklendiği anlaşılan ve Vietnam'da savaşmış 2 eski asker tarafından yazılan "Unfit for Command" Komutanlığa Uygunsuz adlı kitap, Kerry'nin başkanlık yarışındaki en önemli kartlarından biri olan Vietnam'daki kahramanlıklarının abartılı veya asılsız olduğunu iddia ediyor. John E. O'Neill ve Jerome R. Corsi tarafından yazılan kitabın içeriği, Cumhuriyetçilere yakınlığıyla tanınan internet sitesi Drudge Report tarafından duyuruldu. Gündeme "bomba gibi düşeceği" ilan edilen kitap şu iddialara yer veriyor 
John Kerry, kazandığı 3 "Mor Kalp" madalyasından ikisini hak etmedi. Çünkü 3 kez yaralanan Kerry'nin yaralarından sadece biri düşman ateşiyle oldu, öteki ikisine kendisi neden oldu. Kerry'nin 3 madalyası da hafif yaralanma yüzünden verildi, bunlar, hastanede bir saatlik tedaviyi bile gerektirmeyen hafif yaralardı. Kerry, bir Vietnamlı balıkçı motorundaki baba ile çocuğun trajik biçimde ölümünü, olay hakkında yanlış bilgi vererek "kahramanlığa" dönüştürdü. Kerry, terk edilmiş bir Vietnam köyüne girip sivillere ait olan evcil hayvanları katletti ve Zippo çakmağıyla evleri yaktı. Kerry, sorumsuz davranışlar sergileyerek, kendisini Vietnam'dan uzaklaştırttı. Kerry, bu sayede çok tehlikeli bir görev yeri olan "hızlı bot"ta sadece 4 ay kalıp ayrılan tek asker oldu. 
Kerry'nin bir danışmanı, yazarların, Texas'ta Bush'a en çok para bağışı yapan kişiden mali destek gördüklerini söyledi ve "Bu, bir başkan adayı üzerinde oynanmış en kirli oyun" dedi. 


</TEXT>
</DOC>
