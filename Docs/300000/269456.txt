<DOC>
<DOCNO> 269456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko39.html </URL>
<DATE> 2004/09/06/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Rusya'daki katliam... Tüzmen taziye defterini hükümet adına imzaladı 
</HEADLINE>
<TEXT>

     Devlet Bakanı Kürşad Tüzmen, Rusya Federasyonu'nun Kuzey Osetya Cumhuriyeti'nde bir okulda yaşanan terör olayı nedeniyle hayatını kaybedenler için Rusya Büyükelçiliği'nde açılan taziye defterini, hükümet adına imzaladı. 
     Büyükelçi Petr Stegni tarafından karşılanan Tüzmen, defteri imzaladıktan sonra yaptığı açıklamada, ''Kuzey Osetya'da Beslan kentinde bir okulda gerçekleştirilen baskın sonucunda, aralarında çocukların da bulunduğu çok sayıda kişinin hayatını kaybetmesiyle sonuçlanan terör olayından dolayı, hükümetim adına derin üzüntülerimi ifade etmek istedim'' dedi. 
     Bu insanlık dışı terör olayını şiddetle kınadıklarını vurgulayan Tüzmen, ''olay sebebiyle yaşamlarını yitirenlerin yakınlarına, Rusya yönetimine, halkına başsağlığı, olayda yaralananlara acil şifalar diliyorum'' diye konuştu. 
     Türkiye ve Rusya'nın, özellikle son dönemde ticari alanda ve diğer tüm alanlardaki çalışmalarda çok önemli aşamalar kaydettiğine işaret eden Bakan Tüzmen, şöyle devam etti 
     ''Sayın Büyükelçi ile çok güzel bir çalışma yaptık. Özellikle Devlet Başkanı Putin'in ziyaretini iyi bir şekilde planlamıştık. Siyasi ve ticari alanda önemli ilerlemeler sağlayabileceğimiz çalışmalarımız vardı. Şiddetle kınadığımız bu insanlık dışı olay nedeniyle, bu ziyaret ertelendi. Tekrar Sayın Büyükelçi'nin huzurunda, Rusya Hükümeti'nin bütün üyelerine ve Rusya halkına terör eyleminde hayatını kaybedenler için başsağlığı, yaralananlara acil şifalar diliyorum.'' Rusya Büyükelçisi Petr Stegni de, Rusya için çok acı bir günde Bakan Tüzmen'in Büyükelçiliği ziyaret ettiğini belirtirken, ziyaretin, terörle mücadelede Türkiye'nin Rusya ile dayanışma içinde olduğunu gösterdiğini söyledi. 
     ''Terör çok büyük bir kötülük, ne dinsel ne etnik sınırları bilir, kurbanları çocuklar da olabilir'' diyen Stegni, olayda hayatını kaybeden Türk vatandaşı Alana Doğan'ın acısını da Büyükelçilik olarak paylaştıklarını ifade etti. 
     Alana Doğan'ın İstanbul'daki yakınlarına Rusya'ya giriş vizesi verdiklerini açıklayan Büyükelçi Stegni, Bakan Tüzmen'in Türk-Rus ilişkilerinin geliştirilmesine yönelik görüşlerini paylaştığını, olay nedeniyle ertelenen Devlet Başkanı Putin'in Türkiye ziyaretinin gerçekleşeceğinden emin olduğunu belirtti. 
     Açıklamalardan sonra Devlet Bakanı Kürşad Tüzmen, Büyükelçi Stegni ile bir süre görüştü. 
     Büyükelçilik'te açılan taziye defterini, diğer ülkelerin Ankara'daki diplomatik temsilcileri, sırayla imzalamaya devam ediyor. 
     
</TEXT>
</DOC>
