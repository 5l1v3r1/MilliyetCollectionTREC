<DOC>
<DOCNO> 266619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo16.html </URL>
<DATE> 2004/08/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Şeref Eroğlu Gönüllerin şampiyonu biziz 
</HEADLINE>
<TEXT>

     28. Yaz Olimpiyat Oyunları'nda, grekoromen güreş 66 kiloda gümüş madalya kazanan Şeref Eroğlu, ''Gönüllerin şampiyonu biziz. Ama keşke madalyam altın olsaydı'' dedi. 
     Atina'nın tarihi mekanı Akropol'de basın mensuplarıyla biraraya gelen milli güreşçi, şunları söyledi 
     ''Finaldeki rakibimle 30 maç yapsak ancak 1'ini alır. Ve dün de şanslı olan oydu ve kazandı. Avrupa ve dünya şampiyonluklarıma olimpiyatı da eklemek istiyordum. 3 sarı madalyayı yanyana koyacaktık, ama olmadı. 
     Şeref Eroğlu demek çıtanın hep yüksekte olması demek. Herkes 'Şeref Eroğlu klasiği'ne alıştığı için gümüş madalyayı yakıştıramadılar. Altın için her hesabı yaptık ve çok çalıştık. Buraya gelmeden gümüş madalyayı verseler almazdık. 40 gündür eşimi görmüyorum. Milletime ve devletime yakışacak maçlar yaptım. Kanımızın son damlasına kadar mücadele ettik. Gümüş madalya aldık ama altın olmadı.'' Eroğlu, final karşılaşması sonrasında Türkiye'de babasının geçirdiği rahatsızlıkla ilgili de ''Ailemizin ülkemizi sevmemiz karşılığında verdiği diyet. Aile olarak ülkemize hizmet etmenin gururunu yaşıyoruz'' dedi. 
     
     ''KANSER DEĞİLİM, AKDENİZ ANEMİSİ DEĞİLİM'' 
     Şeref Eroğlu, oyunlar öncesinde ve müsabakalar sonrasında rahatsızlığıyla ilgili basında çıkan haberlere değinerek, hastalığıyla gündeme gelmek istemediğini söyledi. 
     Eroğlu, 'sapasağlam' bir şekilde Atina'da mindere çıktığını belirterek, ''Kanser değilim. Akdeniz anemisi değilim. Sadece yüksek antrenman temposu nedeniyle kandaki hemoglobin oranında düşüklük oluşuyor. Hakkımda çıkan haberler nedeniyle eşim büyük üzüntü yaşıyor'' diye konuştu. 
     
     SARUHAN ''MİNDERDE HİÇBİR SPORCUMUZ EZİLMEDİ'' 
     Milli takım antrenörü Seçkin Saruhan da ''Şeref, minderde adeta bir konser verdi'' dedi. 
     Saruhan, Şeref'in eleme turlarında karşılaştığı Kolombiyalı rakibi dışındaki tüm sporcuların şampiyon isimler olduğuna dikkati çekerek, ''Finaldeki sporcu da aslında Şeref'in rakibi değildi. Şeref, hatayla değil, bir anlık boşlukla altını bıraktı. Eroğlu'nun sıkletindeki başarısı, güreş stili ve yaşam şeklini gözönünde bulundurursak, 2008'de Pekin'de de varız'' diye konuştu. 
     Grekoromen Milli Takımı'nın Atina'daki performansıyla ilgili olarak da Saruhan şunları söyledi 
     ''Güreşte elimizdeki hamur bu. Kulüplerimiz can çekişiyor. Milli takımın 2008 aday kadrosunu barındıran MTA Kulübü kapanmak üzere. Antrenörler, Gençlik ve Spor Genel Müdürlüğü yetkilileri sihirbaz değil. Güreşin can damarı kulüpler. Atina'da minderde ezilen hiçbir sporcumuz olmadı. Herkes varını yoğunu ortaya koydu.'' Öte yandan, final karşılaşması sonrasında Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün Şeref Eroğlu'nu arayarak kutladığı öğrenildi. 
     
</TEXT>
</DOC>
