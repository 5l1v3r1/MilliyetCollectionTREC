<DOC>
<DOCNO> 272847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/akyol.html </URL>
<DATE> 2004/09/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yeni Ceza Kanunu 
</HEADLINE>
<TEXT>


ELBETTE eksikleri, yanlışları olabilir ama hiç olmazsa felsefesi itibariyle 'iyi' bir ceza kanunu hazırlandı. Hükümet yine iyi bir kararla "muhalefetle işbirliği" yaptı. CHP de bazı maddelerde AKP'nin istediği yönde değişiklik yapılmasını kabul etti. Özgürlüklerle ilgili bu maddelerde CHP'nin otoriter bir tavır takınması "sosyal demokrat" kimliğinin inkarı olurdu. 
CHP'nin yapıcı tavrında bilhassa Deniz Baykal'ın katkısı önemlidir. CHP'nin 'keskin' takımının reddettiği 'özgürlükçü' uzlaşmalar, Baykal'ın müdahalesiyle sağlandı. 
Bu şekilde, Anayasa'ya ve hükümete karşı suçlarda muğlak "cebir ve tehdit" terimi çıkarıldı, net "cebir ve şiddet" terimi benimsendi. 
Birçok fikir adamını hapse götüren maddelerde "açık ve yakın tehlike" gibi sınırlamalar getirildi, "eleştiri amacıyla yapılan düşünce açıklamaları suç oluşturmaz" maddesi eklendi. 
Türbanın suç sayılması ihtimali böyle bir mutabakatla ortadan kalktı. 
28 Şubat'ın izleri tamamen değilse de önemli ölçüde yasadan çıktı. 

ZİNA tartışması talihsiz bir şekilde "ceza reformu"nu gölgeledi. 
Yargıtay içtihatlarında da belirtildiği gibi, zina elbette ahlaka aykırı bir fiildir. Öyleyse, yaptırımı sadece Medeni Kanun'da mı kalmalı, yoksa zina eden eşe, öbür eşin şikayetiyle ceza da verilmeli mi 
Toplumun Batılılaşmış kesimleri "Zina suç olmasın" görüşü için mücadele açtı. Hatta "Polis yatak odasına girecek, flört suç olacak" gibi kışkırtmalar yapıldı. Cumhuriyet gazetesi bermutat "şeriat" çığlıkları attı 
Halbuki Türkiye'de 1997 yılına kadar zina suçtu, bundan bir sorun çıkmamış, flört suç sayılmamış, polis yatak odasına girmemişti. 
Bu kavga tabii Avrupa'da da yankılandı. Bazılarının gözünde bu, Türkiye aleyhine olumsuz bir rapor hazırlatmak için müthiş bir bahaneydi. 
Öbür tarafta, zinanın suç olmasını savunanlar da mücadele açtı Karşı çıkanları zinayı iyi görüyormuş gibi gösteren yakışıksız yazılar yayımlandı. 
Bu kemikleşme AKP'yi çok zora soktu. Çünkü her iki görüşün de AKP'de taraftarları var. Öte yandan AKP hükümet olarak samimiyetle AB politikası izlemektedir. 

AKP çok orta yol aradı. "Diğer eşin ve çocukların sosyal itibarını ağır surette rencide edecek tarzda cinsel sadakatsizlik" gibi son derece daraltılmış bir zina tarifi böyle bir orta yol arayışının ifadesiydi. 
Bu arada tasarının görüşülmesi hızla ilerliyordu, acele bir karar AKP'yi hükümet ve parti olarak açmazlara sokabilirdi. 
Zaman kazanmak için, "Yürürlük maddesini geri çekerek" tasarıyı askıya aldılar. 
"Önümüzü görmeliyiz" diyorlar. 
Şu belli olmuştur ki, zinayı suç saymak, çağın sosyal, siyasi ve diplomatik gerçekleri açısından mümkün değildir. İslami değerlere olan duyarlılığını ve derin bilgisini hepimizin bildiği hukukçu Prof. Hüseyin Hatemi de zina yaptırımının Medeni Kanun'da kalmasını, Ceza Kanunu'na girmemesini savunuyor. 
Şimdi hükümet için bir çıkış yolu var 6 Ekim'de yayımlanacak "İlerleme Raporu"nun yaratacağı olumlu ortamda, zina konusundaki mevcut kamplaşma yumuşayacağı için, tasarıyı o zaman yasalaştırmak tabii zinayı eklemeden. 



</TEXT>
</DOC>
