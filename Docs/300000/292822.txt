<DOC>
<DOCNO> 292822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun36.html </URL>
<DATE> 2004/11/28/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Ukrayna'da Kuçma'ya Ültimaton tehdidi... 
</HEADLINE>
<TEXT>

     Ukrayna'da muhalefet, Devlet Başkanı Leonid Kuçma'ya, 24 saat içinde Başbakan Viktor Yanukoviç'i görevden almaması ve diğer taleplerini yerine getirmemesi durumunda kendisinin faaliyetlerini engellecekleri tehdidinde bulundu. 
     Ukrayna'da geçen hafta yapılan devlet başkanlığı seçiminin resmi sonucunu tanımayan muhalefet lideri Viktor Yuşçenko'nun önde gelen müttefiki Yulya Timoşenko, ''Muhalefetin Kuçma'ya, Yanukoviç'i görevden alması için yarın akşama kadar süre tanıdığını'' söyledi. 
     Timoşenko, Kiev meydanında yaklaşık 100 bin muhalefet yanlısına hitaben yaptığı konuşmada, Kuçma'nın taleplerini yerine getirmemesi durumunda muhalif protestocuların kendisinin faaliyetlerini engelleyeceğini kaydetti. 
     Göstericilere, yarın seçim itirazlarını ele alacak Yüksek Mahkeme önünde toplanmaları çağrısında bulunan Timoşenko, parlamentonun yarın bir koalisyon hükümeti kurmak üzere olağanüstü toplanması talebinde de bulundu. 
     Başbakan Viktor Yanukoviç'in devlet başkanlığı seçiminin galibi ilan edildiği seçim sonuçlarını tanımayan ve kendisinin zafer elde ettiğini ileri süren, Batı'nın desteklediği muhalefet lideri Viktor Yuşçenko'nun yüzbinlerce taraftarı, başkent Kiev ve ülkenin orta kesimleriyle batısında kitlesel gösteriler düzenliyor. 
     Muhalefet yandaşları, hafta başında Yuşçenko'nun çağrısıyla yaptıkları sivil itaatsizlik eylemi kapsamında merkez bankası dahil hükümet binalarını kuşatmıştı. 
     Rusya'nın desteklediği Başbakan Yanukoviç yanlıları da Ukrayna'nın doğusundaki sanayi bölgesi, ülkenin çelik, kimyasal ve kömür sanayinin merkezinde sokaklara dökülmüştü. 
     Yanukoviç'in kalesi olarak kabul edilen doğudaki Donetsk bölgesi meclisi, bu akşam, 5 Aralık'ta özerklik için referandum yapılması kararı almıştı. 
     Ukrayna'nın doğusu ve güneydoğusundaki Yanukoviç'i destekleyen sanayi bölgeleri, ülkedeki muhalefete karşı merkezi hükümetten ayrılma tehdidinde bulunuyorlar. 
     
</TEXT>
</DOC>
