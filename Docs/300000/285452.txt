<DOC>
<DOCNO> 285452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy22.html </URL>
<DATE> 2004/11/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bakan Akdağ Kan sıkıntısı yüzünden bir çok kişi ölüyor 
</HEADLINE>
<TEXT>

     Sağlık Bakanı Recep Akdağ, 18-65 yaş arası, önemli bir sağlık sorunu olmayan herkesin kan bağışında bulunabileceğini belirtti. 
     Akdağ, Türkiye'de her gün bir çok hastanın tedavi için kan bağışı yapacak insanları beklediğini, birçok kişinin de zamanında kan temin edilememesi nedeniyle hayatını kaybettiğini ifade etti. 
     Türkiye'de ortalama 10 bin kişiden sadece 15'inin düzenli kan verdiğini kaydeden Akdağ, Türkiye'de ''gönüllü kan bağışçısı'' oranının, gelişmiş ülkelere kıyasla oldukça düşük olduğuna işaret etti. 
     Akdağ, sağlıklı tüm vatandaşların kan bağışı konusunda göstereceği duyarlılığın hayat kurtaracağını belirterek, 18-65 yaş arası, önemli bir sağlık sorunu olmayan herkesin kan bağışında bulunabileceğini belirtti. 
     Kan bağışı oranını, Türkiye nüfusunun en az yüzde 5'ine çıkarmayı hedeflediklerini anlatan Akdağ, bağışlanan her kanın hayat kurtaracağının unutulmamasını istedi. 
     Sürekli kan vericiliğini geliştirecek çalışmalar yaptıklarını anlatan Akdağ, Türk Silahlı Kuvvetleri ile yürüttükleri çalışma hakkında bilgi verdi. Akdağ, bu çalışmayla vatani görevini yapan askerlerin, sürekli kan vericiliği konusunda eğitilmelerini ve memleketlerine gittiklerinde de düzenli kan vermelerini amaçladıklarını ifade etti. 
     Recep Akdağ, Milli Eğitim Bakanlığı ile yapılan başka çalışmada da çocuk ve gençlerin düzenli kan bağışçısı olmasının önemi konusunda eğitilmelerini hedeflediklerini anlattı. 
     
</TEXT>
</DOC>
