<DOC>
<DOCNO> 278790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/guncel/axgun02.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Organize suç çetesi gibi aile 
</HEADLINE>
<TEXT>


Cezaevinden "afla" çıkıp çete kuran Yalçın Acar, emekli polis babası ve ağabeyinin de aralarında bulunduğu 28 kişiyle birlikte yakalandı. Çete, haraç vermeyen bir işadamının cinsel organını kesmiş... 

ELVAN EZBER İstanbul 

Şartla Salıverme Yasası'ndan yararlanarak tahliye olduktan sonra gasp ve cinayete karıştıkları öne sürülen Yalçın Acar 33 , kardeşi, emekli polis olan babası ve sevgilisinin de aralarında bulunduğu dördü kadın 29 kişi gözaltına alındı. 
Bahçelievler'de Ağustos 2004'te kuyumcu Servet Kılıç'ı öldüren soyguncular, 2.5 kilo altını alarak kaçtı. Polisin araştırmasında, soygunculardan birinin gasp suçundan sabıkalı Acar olduğu belirlendi. 
Görgü tanıkları, Acar'ı yüzündeki kesik izinden de teşhis etti. Bunun üzerine Acar ve suç ortaklarını yakalamak için 10 kişilik özel bir ekip kuruldu. 

Babası, kardeşi de var 
2 ay süren takip sonunda İstanbul, Ankara ve Bursa'da belirlenen adreslere eşzamanlı düzenlenen baskınlarda Acar ve dördü kadın 29 kişi gözaltına alındı. Gözaltına alınanlar arasında Acar'ın babası emekli polis Çetin Acar, kardeşi Serkan Acar 26 ve sevgilisi Ukrayna uyruklu Sveta Tomcuk 23 da bulunurken, operasyonda 2 otomobil, 3 tabanca ve çok sayıda mermi ele geçirildi. 
Taksici gaspı suçundan tutuklanan Yalçın Acar'ın Şartla Salıverme Yasası'ndan yararlanarak tahliye olduğu ve daha sonra gençleri toplayıp çete kurduğu öne sürüldü. 

4 cinayet, 3 yaralama 
1.5 yıl içinde 4 cinayet, 3 yaralama, bir kuyumcu soygunu ve çok sayıda gasp olayına karıştıkları öne sürülen zanlıların, Bağcılar ve Bakırköy'de esnaftan haraç topladıkları, karşı koyanları "cezalandırdıkları" iddia edildi. Yalçın Acar'ın 4 ay önce Büyükçekmece'de 500 bin dolar haracı vermeyen bir işadamını cinsel organını kestikten sonra öldürdüğü, Şişli'de bir işadamının 1 trilyon değerindeki arsasını Çetin Acar'ın üzerine geçirdiği de iddialar arasında. 


</TEXT>
</DOC>
