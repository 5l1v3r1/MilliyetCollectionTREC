<DOC>
<DOCNO> 276199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko15.html </URL>
<DATE> 2004/09/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İMKB, Net şirketlerini uyardı... 
</HEADLINE>
<TEXT>

     İstanbul Menkul Kıymetler Borsası İMKB Yönetim Kurulu, Net Holding A.Ş. ile Net Turizm Ticaret ve Sanayi A.Ş.'yi uyardı. 
     Borsa Bülteni'nde yer alan duyuruya göre, İMKB Yönetim Kurulu'nun dünkü toplantısında, Net Holding ve Net Turizm'in 31 Aralık 2003 tarihinde sona eren yıllık ve 30 Haziran 2004 tarihinde sona eren 6 aylık döneme ilişkin bağımsız denetim raporlarının görüş kısmında 'denetçi tarafından görüş bildirilemediğinden', Genel Yönetmelik'in 47. maddesi ve İMKB Kotasyon Yönetmeliği'nin ''Borsa Kotundan Çıkarmayı Gerektiren Durumlar'' başlıklı 24. maddesinin k bendi uyarınca 'yazılı olarak uyarılmalarına' karar verildi. 
     Şirketlerden, sermaye piyasası mevzuatına göre Borsa'ya gönderilecek 30 Eylül 2004 tarihli bağımsız denetimden geçmemiş ara mali tablolarının yanı sıra aynı döneme ilişkin mali tablolarının, ayrıca bağımsız denetimden geçmiş olarak kamuya duyurulmak üzere Borsa'ya gönderilmesi istendi. Bunun için her iki şirkete de 14 hafta süre verildi. 
     
</TEXT>
</DOC>
