<DOC>
<DOCNO> 295350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas13.html </URL>
<DATE> 2004/12/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Öger Tour 1.3 milyon yolcu ile rekor kırdı 
</HEADLINE>
<TEXT>

     Öger Tours Yönetim Kurulu Başkanı Vural Öger, şirketin 2004'te 1,3 milyon yolcu ve 639 milyon euro ciro ile rekor kırdığını açıkladı. 
     Avrupa Parlamentosu milletvekili de olan Öger, İstanbul'da Alman gazetecilere yaptığı basın toplantısında, 2005 yılı yaz katalogunu tanıttı. 
     Öger, ''2004 yılında 35 yıllık firmamız en başarılı sezonu yaşadı. Yolcu sayımız yüzde 8,5 oranında, ciromuz da yüzde 6,2 arttı'' dedi. 
     Başarılarının süreceğini ifade eden Öger, ''2005 yılında yüzde 6 artış bekliyoruz. Almanya'nın bütün havaalanlarından Türkiye'ye turist taşıyoruz. 12 bin Alman seyahat acentesiyle çalışıyoruz. Uçak firmamız Atlas Jet 2005 yılında 12 uçaklık bir filoya sahip olacak. Türkiye'de 16 şehre uçuyoruz. Bu şekilde Alman turistlere İstanbul'un yanı sıra Ankara, Adana, Gaziantep şehir turları da yapacağız. Mavi yolculuklarımızı Türk sahillerinin yanı sıra Yunan adaları ile bağlantı kurarak geliştireceğiz'' diye konuştu. 
     Vural Öger'in kızı Nina Öger de yaptığı açıklamada, Almanya'dan Türkiye'ye en çok turist gönderen turizm şirketi konumunda olduklarını belirterek, 2005 yılında cazip fiyatlarla daha çok turist getireceklerini ifade etti. 
     Vural Öger, bir Alman gazetecinin ''Türkiye'nin AB'ye tam üyeliğine karşı çıkan Alman Hıristiyan Demokrat Birlik Partisi Genel Başkanı Angela Merkel Türkiye'ye gelirse nereleri görmesini tavsiye edersiniz '' sorusuna, ''Merkel'in bilgi eksikliği var bunu gidermek için Hıristiyanlığın Anadolu topraklarında geliştiğini ve Avrupa'ya ulaştığını anlaması için Antakya ve Efes'i, ayrıca İstanbul'u görmesini tavsiye ederim'' dedi. 
     
</TEXT>
</DOC>
