<DOC>
<DOCNO> 269625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/siyaset/siy04.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB normundan bakarız 
</HEADLINE>
<TEXT>


AB Komiseri Verheugen, zina tasarısı için, "Konuyu AB normları çerçevesinde değerlendiririz" dedi. Tartışmayı çıkaran hükümet üyesi Bakan Mumcu da, "Memleketin başka sorunu yok mu " diye sordu 

ANKARA Milliyet 


AB'nin Genişlemeden Sorumlu Komiseri Günter Verheugen, hükümetin TCK Tasarısı'na zinayı hapisle cezalandıran bir hüküm koyma hazırlığı konusunda, "Şu anda tavır almamız doğru olmaz. Konuyu AB normları çerçevesinde değerlendiririz" dedi. 
Verheugen, Türkiye ziyaretine, Ankara'da AB ülkelerinin büyükelçileriyle kahvaltıda bir araya gelerek başladı. Büyükelçilerin, zinanın suç sayılması yönündeki hazırlığı Verheugen'in dikkatine getirdiği öğrenildi. 
Daha sonra Dışişleri Bakanı Abdullah Gül'le görüşen Verheugen, ortak basın toplantısında yöneltilen soru üzerine, zina konusunda hükümeti eleştiren ifadelerden kaçınarak, şunları söyledi 

'Yasa çıkınca bakarız' 
"Problemi ve Türk kamuoyundaki yoğun tartışmayı biliyoruz. Ancak bizim Meclis'ten karar çıkmadan yorumda bulunup siyasi sürece müdahale etmemiz uygun olmaz. Türk Ceza Kanunu'nda değişiklikler yapıldıktan sonra Avrupa Komisyonu'nun yorum yapması daha doğru olacak. Konuyu, AB normları ve AB'nin diğer ülkelerindeki düzenlemeler çerçevesinde değerlendiririz." 
Gül de, "Kararı Meclis verecek" demekle yetindi. Verheugen, Ankara ziyareti öncesinde sözcüsü Jean Cristoph Filori aracılığıyla basına, "Bu tasarı Türkiye'nin imajını zedeler" açıklaması yapmıştı. AB yetkilileri, Gül'le görüşmenin ilk yarım saatinin, "baş başa yapıldığına" dikkat çektiler. 
Kültür ve Turizm Bakanı Erkan Mumcu, zinanın Türk ve dünya hukukunda "takibi şik yete bağlı suç" olarak zaten yer aldığını söyledi. Mumcu, "Neyi tartıştığımızı anlamıyorum. Memleketin başka sorunu yok mu, toplumun başka öncelikleri yok mu Yarından sonra herkesin unutacağı ve çok da değeri olmayan bir tartışma" dedi. 



</TEXT>
</DOC>
