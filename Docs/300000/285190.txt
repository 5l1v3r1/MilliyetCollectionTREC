<DOC>
<DOCNO> 285190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur12.html </URL>
<DATE> 2004/11/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yoğun sis İstanbullulara zor saatler yaşattı 
</HEADLINE>
<TEXT>

     İstanbullular bu sabah sisli bir güne uyandı. Yoğun sis deniz trafiğini olumsuz etkiledi, Pazartesi trafiği ile birleşen sis, sürücülere sıkıntılı saatler yaşattı. 
     İstanbul'da iki günden beri görülen sis dün geceden bu yana etkisini artırdı. İstanbul Boğazı'nda gece saat 01.00'den bu yana yapılamayan transit gemi geçişleri de tekrar başladı. 
     
     Boğaz ve Ada seferleri de aksadı 

     Şehir hatları Boğaz ve Adalar seferleri de sabah saatlerinde gecikmeli olarak yapıldı. Cumhuriyet Bayramı tatilinden sonra bu sabah işyerleri ve okullara giden İstanbullular da trafikte sıkıntılı saatler geçirdi. Sis özellikle çevre yollarında trafiği yavaşlattı. 
     
     Çanakkale Boğazı'nda transit geçişler durduruldu 

     Sabah saatlerinde Marmara Denizi'nden Çanakkale Boğazı'na doğru ilerleyen sis nedeniyle Çanakkale Boğazı'nda da çift yönlü olarak transit geçişler durduruldu. 
     Yoğun sis, ayrıca Gelibolu-Lapseki ve Çanakkale-Eceabat arasındaki deniz ulaşımının durmasına yol açtı. 
     
     Uçak seferleri 09.00'dan itibaren normale döndü 

     İstanbul Atatürk Havalimanı'nda bazı iç hat seferleri sis nedeniyle gecikmeli yapıldı. Uçak seferleri saat 09.00'dan itibaren normale döndü. Türkiye Denizcilik İşletmeleri TDİ Şehir Hatları İşletmesi yetkilileri, İstanbul Boğazı'nda sisin etkisinin azalması üzerine vapur seferlerinin büyük ölçüde normale döndüğünü kaydetti. 
     Yetkililer, şu an için sadece Sirkeci-Adalar seferlerinin yapılamadığını belirtti. 
     Bu arada, İstanbul Boğazı da, her iki yönde transit gemi geçişlerine açıldı. 

     
</TEXT>
</DOC>
