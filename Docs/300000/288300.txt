<DOC>
<DOCNO> 288300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun17.html </URL>
<DATE> 2004/11/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Denktaş Arafat "gömülecek bir toprağım yok" diyecek kadar ıstırap çekti 
</HEADLINE>
<TEXT>

     KKTC Cumhurbaşkanı Rauf Denktaş, Filistin Devlet Başkanı Yaser Arafat'ın, ''Benim gömülecek bir toprağım yok'' diyecek kadar ıstırap içinde yaşatıldığına işaret ederek, ''Halkının bağımsızlığı için, hürriyeti için büyük bir mukavemet yarışı yapmış olan, ama özlediği bağımsızlığa kavuşmadan gözleri nihayete kavuşmuş olan Arafat kuşkusuz tarihte yerini almıştır'' dedi. 
     Cumhurbaşkanı Denktaş, gazetecilerin Arafat'ın ölümüyle ilgili sorusu üzerine yaptığı açıklamada, şunları söyledi 
     ''Üzücü olan olay, böyle bir liderin hastalığına rağmen daha erken bir zamandan sağlığı arama yönünde serbest bırakılmış olmaması, son anda kendisine müsaade edilmiş olmasıdır. 
     Kendine inanan, halkına güvenen, davasının haklılığına inanan bir lider olarak, bazılarının çok yanlış dediği, kendileri açısından kaçınılmaz buldukları her şeyi yapmışlardır, barış içinde her şeyi yapmış bir kişidir. İsrail tarafı Arafat'ı daima barış önünde bir engel olarak görmüştür. Bu engel şimdi Tanrı tarafından ortadan kalkmıştır.'' 
     
     YERİNE KİM GELECEK KONUSU 
     Arafat'ın yerine kimin seçileceğinin önemli olduğuna dikkati çeken Cumhurbaşkanı Denktaş, şöyle devam etti 
     ''Yerine kim gelir . Kim gelecek meselesi önemli bir konudur. Ümit ederiz ki, Filistin halkının hür iradesiyle seçilecek ve uzlaşmaya yardımcı olacak güçlü bir lider seçerler. Temenni edelim ki, yine dıştan büyük ülkeler kendi adamlarını seçtirmek için oyun oynamazlar. Parayla baskıyla, tehditle, oyunlarla kendi adamlarını seçtirip, Irak'ta yaptıkları gibi, meselenin hallini değil, daha da kanlı hale gelmesine neden olmazlar. Rahmet diliyoruz. Filistin halkına başsağlığı diliyoruz.'' Cenazenin çok erken yapıldıği için, ulaşım ve vize sorunu nedeniyle cenazeye katılamadıklarını belirten Cumhurbaşkanı Denktaş, Dışişleri Bakanı ve Başbakan Yardımcısı Serdar Denktaş'ın cenazeye katılamadığını söyledi. Denktaş, ''Kendileri de bilirler ki, 'Kıbrıs' adı altında orada bulunacak olan Rum Dışişleri Bakanı Yorgo Yakovu Rumları temsil etmektedir. Biz kalben burada kendisini anıyoruz'' dedi. 
     
     ''EN BÜYÜK ACISI'' 
     Cumhurbaşkanı Denktaş, Arafat'ın, ''kendi toprağına gömülmediğine, başkalarının izin verebildiği toprağa gömüleceğine'' işaret ederek, ''Bu onun en büyük acısıydı'' dedi. 
     Arafat'la daha önce aralarında geçen konuşmayı da aktaran Denktaş, şunları söyledi 
     ''Daha önce de söyledim, 'Senin bir devletin var, senin bir Türkiye'n var. Benim gömülecek bir toprağım yok' diyecek kadar ıstırap içinde yaşatılmış bir kişiydi... Eğer devletimize, bağımsızlığımıza sahip çıkmak, Rumlara boyun eğmemek konusunda kararlı davranmazsak o zaman Dr. Küçük'ü gömüldüğü yerden söküp, Rumların razı olabilecekleri bir yere götürmemiz gerekecek diye geliyor bana.'' 
     
</TEXT>
</DOC>
