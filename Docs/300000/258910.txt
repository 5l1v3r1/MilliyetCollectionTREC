<DOC>
<DOCNO> 258910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/siyaset/axsiy01.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal faturayı kesti 
</HEADLINE>
<TEXT>


CHP Genel Başkanı'na bayrak açan 3 muhalif milletvekili, ihraç istemiyle disipline sevk edildi. Parti Meclisi raporunda Kemal Derviş'e yönelik ağır eleştiriler getirildi 

EZELHAN ÜSTÜNKAYA Ankara 


CHP Parti Meclisi PM , Genel Başkan Deniz Baykal'a karşı bayrak açan muhaliflerden İstanbul milletvekilleri Ahmet Güryüz Ketenci ve Hasan Aydın ile Ankara Milletvekili Mehmet Tomanbay'ı, kesin ihraç istemiyle tedbirli olarak Yüksek Disiplin Kurulu'na sevk etti. Ketenci, Aydın ve Tomanbay, Baykal'a, "tüzükten kaynaklanan demokratik haklarımızı kullandık" diye tepki gösterirken, kararı yargıya götüreceklerini belirtti. 
Parti Meclisi'nde, Deniz Baykal'ın talimatı ile hazırlanan "CHP'li Olmanın Sorumluluğu" raporu da ele alındı. Muhaliflere "gözü dönmüşler" denilen raporda, PM üyesi olmasına rağmen toplantıya katılmayan İstanbul Milletvekili Kemal Derviş ve kendisine yakın İstanbul milletvekili Zeynep Damla Gürel'e ağır tepki gösterildi. 
Derviş, AKP'ye "daha yakın" durmakla suçlanırken, rapordaki şu ifadeler dikkat çekti "Parti programıyla ters düşen görüşlerini uluorta açıklamayı marifet sanan, CHP'den çok AKP'ye yakın durduğu görüntüsü vermekten kaçınmayan, kurultay sonrasında AKP'ye geçmiş olan bir CHP'li milletvekili için 'Demek ki AKP bu arkadaşımızın değerini daha çok bildi' türünden açıklamalar yapabilen, parti genel başkanına 'başbuğ' yakıştırması yapan 'partili' milletvekillerine daha fazla tahammül etmek istemeyen CHP'lilerin sayısı ve tepkisi hızla artmaktadır." 

'Derviş şov yaptı' 
Derviş ve Gürel, raporda, MYK'dan istifa ederken 'şov' yapmakla da suçlandı. Raporda, Derviş ve muhalif milletvekillerinin bundan böyle CHP'de kalamayacakları belirtilirken, "CHP'nin zarar görmesine kayıtsız kalanlar CHP'li olamazlar" denildi. 
Raporda, "Allah'tan başka kimseden korkmuyorum" diyen Şişli Belediye Başkanı Mustafa Sarıgül'e de tepki gösterildi. Derviş'in, CHP'den istifa edip etmeyeceğine ABD'den Türkiye'ye dönünce karar vermesi bekleniyor. 


</TEXT>
</DOC>
