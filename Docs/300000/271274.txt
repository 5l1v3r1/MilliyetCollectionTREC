<DOC>
<DOCNO> 271274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/aspo.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saygılarla 3-1 
</HEADLINE>
<TEXT>


Aslan, Kirita'nın enfes füzesiyle şoka girdi. Ancak ikinci yarıda sahada Cim-Bom fırtınası esti. Necati'nin iki harika golüne, Hakan Şükür aynı güzellikte vuruşuyla eşlik etti 


90 dakika 

HALİL ÖZER 

EĞER futbolun adı golse, dünkü isim babaları hiç şüphesiz Necati, Hakan ve Kirita idi. Dün sadece sahada bu goller mi vardı Hayır. Galatasaray 11'i ilk kez böylesine görkemliydi, ilk kez bu kadar topa hükmetti, dün ilk kez bu kadar futbol adına gösteri sundu ve dün ilk kez galip gelirken renk verdi. 
Samsunspor dün ligde hangi takım karşısında olursa olsun mutlaka puan alırdı. Ancak onların en büyük şanssızlığı, böylesine bir Galatasaray'a rast gelmeleriydi. Belki yenildiler ama, dünkü futbol güzelliklerine onlar da ortak oldular. 
Galatasaray maça çok iyi başladı. Özellikle sol kanada çok yığıldı. Baliç ile yerden ve havadan kesmelerle gole gitmeye çalıştı. Ancak Samsun önlemini çabuk aldı, burayı kilitledi. Kilitleyince de, Galatasaray duraklama dönemine girdi. Sağ kanatta, Cihan hiç çıkmayınca Galatasaray'ın gol arayışları sıkıntıya girdi. 
15. dakikada Baliç soldan ortaladı, Hakan vuramadı. 25'te Hasan Şaş, Necati'yi gördü. Bu futbolcu çarprazdan vurdu, Kenan topu çizgi üzerinden çıkardı. 
41. dakikada izleye izleye doyamayacağımız bir gol geldi. Kirita, savunmadan dönen topu kaptı, ceza alanına paralel bir şekilde topu sürdü. Sonra vurmadı, sıktı. Bu topun gol olduğunu, ancak saniyeler sonra anladık. Bu golde Galatasaray seyircisi bile alkışlamamak için kendini zor tuttu. Acının yanında, gizli bir futbol keyfi verdi. 
Galatasaray kendini hiç bozmadı. Yüksek pas yüzdeleriyle oyunun kontrolünü kaybetmeden, paniğe girmeden temposunu sürdürmeye çalıştı. 43. dakikada Hakan'ın indirdiği topu Necati şutladı. Top yan direkten geri geldi. İlk yarı da böyle bitti. 
İkinci devreye Galatasaray, yüksek tempolu, kızgın, hırslı ve kora kor mücadeleyle başladı. Seyircinin de desteğiyle rakibi bir anda baskıya aldı. Ancak 47. dakikada Kirita'nın bir kurşunu daha geldi. Ancak bu kez Mondi dikkatliydi. Bu bölgede Volkan ve Ergün'ün savunmaya gömülü oynaması, Samsun'un çok şut çekmesine neden oluyordu. 
49. dakikada Hasan, bir faul atışında cin gibi davrandı. Hiç bekletmeden topu Cihan'a aktardı. Cihan bir çıktı ama pir çıktı, mükemmel orta yaptı. Necati de ona teşekkür için mükemmel vurarak durumu eşitledi 1 - 1. 
56. dakikada Celil'in ortasına Cenk kafayı vurdu. Ama yine Mondi vardı. 
Galatasaray inadı giderek Samsun'u bunaltmaya başladı. Bu kez oyunu sadece bir kanada değil, rakibin her alanına yığan Galatasaray'ın Samsun'un direncini kırması an meselesiydi. Yine Hasan Şaş 59. dakikada Necati'yi gördü. Bu futbolcu hareketlendi. Rakibinin baskısına rağmen sakatlanmayı da göze alarak çok sert plase vurdu. Top öyle bir köşeye gitti ki, Kerem oraya jet motoruyla uçsa yine yetişemezdi. 
İlerleyen dakikalarda seyircinin Hakan'a büyük sevgi gösterisi vardı. Hakan da gol için çok çalıştı, "Yaşına, başına" bakmadan çok koştu. Son saniyelerde ise sol ayağına alıp öyle sert vurdu ki, seyircinin isteğini gerçekleştirip durumu 3 - 1 yaptı. 

'Allah dağına göre kar veriyor' 

HAKAN Şükür, Milli Takım ile ilgili hakkında çıkan spekülasyonlara aldırmamaya çalıştığını söyledi. Attığı golle alkış toplayan yıldız golcü, "15 - 16 yıldır bu işin içindeyim. Kimseye kırgın değilim, hakkımı helal ediyorum. Allah dağına göre kar veriyor. Her şey kar gibi beyaz değil. İlerde benden geriye kalan hoş bir seda olacak. Yunanistan karşılaşması öncesi maç idmanı yaptım. Ama dört gündür takımla çalışmamıştım. Sakatlığım da vardı. Hocam daha sonra bu olmasa da zaten oynatmayacağını açıkladı" dedi. 

Hagi ruh gördü 

Galatasaray Teknik Direktörü, "Çok sevdiğim o eski günlerin yavaş yavaş geri geldiğini gördüm" dedi 

Oyuncularını övdü 
GALATASARAY Teknik Direktörü Hagi'nin Samsunspor karşısında sergilenen futbol ve alınan galibiyetten sonra yüzü güldü. Rumen teknik adam, sevdiği Galatasaray ruhunun tekrar geri gelmeye başladığını belirterek, "Gün geçtikçe daha iyi oynuyoruz. Samsunspor maçında 90 dakika komple oynayan bir takımdık. Sürekli mücadele ettik, hep galibiyeti düşündük. Bu çok güzel" dedi. 

'Dersimi aldım' 
HAGİ sahanın en iyileri arasında yer alan Necati'yi erkenden oyundan çıkarmasıyla ilgili olarak şunları söyledi "Gaziantep maçından dersimi aldım. Orta sahayı güçlendirmemiz gerekiyordu. Necati o dakikada kadar üzerine düşeni yapmıştı. O yüzden çıkardım." Rumen çalıştırıcı, Hakan Şükür'ün büyük bir oyuncu olduğunu asla eleştiriyi hak etmediğini de sözlerine ekledi. 

Maçın hakemi 
Kritik hatalar 
GENÇ hakem Bülent Yıldırım, çoğu kez dengeyi elinden kaçırdı. Faul pozisyonlarında istikrarı sağlayamadı. İlk yarıda Necati'nin sayılmayan golünde yardımcısı Nihat Mızrak'ın ofsayt hatasına uydu. Galatasaray'ın beraberlik golünden önce Hasan Şaş'ın, Celil'e yaptığı faulu süzemedi, Hasan Şaş'a yapılan faulu verdi, Samsunlular'ın itirazı sürünce ev sahibinin golü geldi. Cenk ve Tomas'ın elle oynamalarında "devam" kararı vererek, tartışma yarattı. 

Maçtan notlar 
Samsun'dan tepki 
SAMSUN cephesi maçtan sonra hakem Bülent Yıldırım'a ateş püskürdü. Teknik Direktör Ertuğrul Sağlam, "Oyuna etkisi vardı. Hasan'ın pozisyonunu görmedi. Sarı kartlarını yanlış kullandı. Galiba kuralların iki kitabı var" dedi. 

'İlk olmayacak' 
İKİNCİ Başkan Ergun Gürsoy, Samsunspor önünde farklı galibiyetten çok iyi futbolun sevindirici olduğunu söyledi. Beşiktaş maçına da değinen Gürsoy, "İnönü'ye ilk defa gitmeyeceğiz. Hedefimiz galibiyet olacak" diye konuştu. 

Biyonik adamlar 
MİLLİ Takım'dan sakat dönen Necati ve Ergün'ün dün ilk on birde forma bulması herkesi şaşırttı. İki futbolcunun da kendi istekleriyle sahaya çıktıkları öğrenildi. Necati, "Bu maçta takımımı yalnız bırakamazdım" yorumunu yaptı. 

Kafeterya kapandı 
GALATASARAY Store ve kafeteryasının yer aldığı çadırda kriz vardı. Taraftarlar hem içkilerini yudumlayıp, hem de Beşiktaş maçını izlemek istedi. Ancak içki ruhsatının olmadığı gerekçesiyle Şişli Belediyesi kafetaryayı kapattı. 

PAF'lar devirdi 
FLORYA Metin Oktay Tesisleri'nde oynanan PAF Ligi maçında Galatasaray, Samsunspor'u 2 - 0 yenerek liderliğe yükseldi. Sarı - Kırmızılı takımı üç puana taşıyan golleri 1. dakikada Mülayim, 90'da da Özgürcan filelere yolladı. 


</TEXT>
</DOC>
