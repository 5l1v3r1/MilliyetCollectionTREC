<DOC>
<DOCNO> 263457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sontur18.html </URL>
<DATE> 2004/08/14/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
İstanbul'da sağanak yağmur uyarısı... 
</HEADLINE>
<TEXT>

     İstanbul Büyükşehir Belediyesi, kent ve çevresinin bugünden yarından itibaren 4 gün süreyle şiddetli sağanak yağışın etkisi altına gireceğini bildirdi. 
     Konuya ilişkin yapılan yazılı açıklamada, Devlet Meteoroloji İşleri Müdürlüğü ve AKOM Meteoroloji mühendislerinin hava tahmin raporlarına göre, yarın sabah saatlerinde başlaması beklenen sağanak ve gök gürültülü sağanak yağışın, Çarşamba günü öğle saatlerine kadar devam edeceği belirtildi. 
     Rüzgarın da kuvvetli esecek olması nedeniyle yağışın şiddetinin artacağı belirtilen açıklamada, tahminlere göre yarın metrekareye 19 kilogram, Pazartesi ve Salı günleri 35'er kilogram, Çarşamba günü ise 28 kilogram yağış düşmesinin beklendiği kaydedildi. 
     Açıklamada, Büyükşehir Belediyesi Başkan Vekili İdris Güllüce ile Genel Sekreter Yardımcısı ve AKOM Başkanı Mesut Pektaş'ın başkanlığında yapılan toplantıda, tedbirlerin gözden geçirilerek ilgili birimlerde görevlendirmelerin yapıldığı belirtildi. 
     İtfaiye Daire Başkanlığı, Yol Bakım ve Onarım Müdürlüğü, İSKİ, Park ve Bahçeler Müdürlüğü ile İşletmeler Müdürlüğü'nün tüm ekiplerinin AKOM'un koordinasyonunda çalışmalarına başladığı ve bu birimlerde hafta sonu izinlerinin kaldırıldığı vurgulanan açıklamada, tedbirlere ilişkin şu bilgilere yer verildi 
     ''Yol Bakım ve Onarım Müdürlüğü ile İSKİ ekipleri, yağmur suyu kanalları, mazgallar ve dere ağızlarında temizlik çalışmalarını sürdürüyor. Yağışın özellikle alçak kesimlerde ve dere yataklarının bulunduğu bölgelerde su baskınlarına yol açacağı göz önüne alınarak, çalışmalar bu bölgelerde yoğunlaştırıldı. 
     Yağış ihbarının alınmasıyla birlikte tüm ilçe belediye başkanları uyarıldı. Yağış süresince ilçe belediye başkanları veya temsilcileri, AKOM'da koordinasyona katılarak, yaşanabilecek sorunların anında çözülmesi için görev yapacak.'' 
     
</TEXT>
</DOC>
