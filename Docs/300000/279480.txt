<DOC>
<DOCNO> 279480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo17.html </URL>
<DATE> 2004/10/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Beşiktaş'ta İbrahim Toraman, yarından itibaren çalışmalara başlayacak 
</HEADLINE>
<TEXT>

     Beşiktaş, Diyarbakırspor ile oynayacağı lig maçının hazırlıklarını yaptığı idmanla sürdürdü. 
     BJK Nevzat Demir Tesisleri'nde, sağanak yağmur altında yapılan ve yaklaşık 2 saat süren idmana, milli takımlarda bulunan Okan Buruk, İbrahim Üzülmez, İbrahim Akın ve John Carew ile sakatlığı bulunan Ronaldo Guiaro katılmadı. Kaleci Oscar Cordoba ise fizyoterapist eşliğinde çalıştı. 
     Kulüp doktoru Ayhan Optur, yapılan kontrolleri sonrasında İbrahim Toraman'ın önemli bir probleminin olmadığını ve yarından itibaren takımla birlikte çalışmalara başlayabileceğini söyledi. Toraman, sabah yapılan antrenmanda kondisyoner eşliğinde çalıştı. 
     Toplu olarak yapılan koşu ile başlayan antrenman, daha sonra dar alanda çok pas ve çift kale maçla devam etti. Teknik direktör Vicente Del Bosque, antrenmanın son bölümünde oyunculara değişik taktik varyasyonlar yaptırdı. 
     Beşiktaş, Diyarbakırspor maçı hazırlıklarını yarın sabah yapacağı idmanla sürdürecek. 
     
</TEXT>
</DOC>
