<DOC>
<DOCNO> 289287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo31.html </URL>
<DATE> 2004/11/16/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Böyle olur şalvarlı kızların futbol maçı... 
</HEADLINE>
<TEXT>

     Zonguldak'ın Ereğli İlçesi'ne bağlı Kaptaş Köyü'nde düzenlenen ''Kaptaş Sevgi Barış Dostluk Turnuvası''na katılan kızlar futbol takımının gösteri maçı çekişmeli geçti. 
     Kaptaş köylüleri tarafından geleneksel olarak gerçekleştirilen turnuvada, yaşları 15-19 arasında değişen kızlardan oluşan Alyazmalıspor ve Bindallıspor takımları, ''Sporda Şiddete Hayır Spor Sevgi Barış ve Dostluktur'' yazılı pankartla sahaya çıktı. 
     Şalvarlarının üzerine forma giyen ve başörtülü olarak maça başlayan futbolcu kızların mücadelesini, ailelerinin yanı sıra çevre köylerden gelen yaklaşık 2 bin kişi izledi. Çekişmeli geçen karşılaşmada Alyazmalıspor'u 1-0 yenen Bindallısporlu oyuncular, bir ilke imza atarak köyde kız futbol takımı kurduklarını ve kendileri gibi yöresel kıyafetler giyen rakip aradıklarını kaydettiler. 
     Ereğli Belediye Başkanı Halil Posbıyık, futbolcu kızların gösterdiği manevi cesaretten dolayı kendilerini kutladığını belirterek, ''Kızlarımız, sporun sevgi, barış, dostluk olduğunu bir kez daha gösterdiler. Onlara her türlü desteği verecek, önümüzdeki günlerde de antrenmana başlayacağız. Köylerde futbolu sevdiren kızlarımıza spor malzemelerini biz sağlayacağız. Ereğli, ne kadar çağdaş olduğunu burada da göstermiştir'' dedi. 
     Eski Devlet Bakanı Burhan Kara ise kızların kurduğu takımların çok anlamlı olduğunu ifade ederek, ''Bu görüntüler benim için sürpriz oldu. Kızların spor sevgisini görünce çok duygulandım. Bu sahayı köyümüze kazandıran Halil Posbıyık'a teşekkür ediyorum'' diye konuştu. 
     Köyler arasında üçüncüsü düzenlenen ve erkeklerden oluşan 16 takımın katıldığı Cızbız Et Şenliği Belediye Başkanlığı Futbol Turnuvası'nın finalinde ise Durabeyli Köyü'nü penaltı atışları sonunda 7-5 yenen Kocaeli Köyü şampiyon oldu. 
     Kızlar takımına çeşitli ödüller, erkeklerde de ilk 4'e giren takımlara madalya verildi, turnuva sonunda sanatçı Gökhan Güney konser verdi. 
     
</TEXT>
</DOC>
