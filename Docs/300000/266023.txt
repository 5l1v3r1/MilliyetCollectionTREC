<DOC>
<DOCNO> 266023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy15.html </URL>
<DATE> 2004/08/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yıldırım "Soruşturma talebi bana ulaşınca hemen izin vereceğim" 
</HEADLINE>
<TEXT>

     Ulaştırma Bakanı Binali Yıldırım, ''Ankara Cumhuriyet Başsavcılığı'nın TCDD Genel Müdürü hakkındaki soruşturma talebi bakanlığımıza henüz ulaşmadı. Soruşturma talebinin evrakı gelir gelmez, hemen soruşturma izni verilecektir'' dedi. 
     Erzincan'da Ekşisu Dinlenme Tesisleri'nde gazetecilerin sorularını yanıtlayan Bakan Yıldırım, AK Parti Hükümeti'nin 21 aylık döneminde yapısal ve ekonomik sorunlara ağırlık verdiklerini söyledi. 
     Yıllık 80 katrilyon liralık vergi toplandığını, bunun 59 katrilyonunun ise borç faizlerine harcandığını söyleyen Yıldırım, bütçede kalan 21 katrilyonun 15 katrilyonunu sosyal güvenlik kurumlarının açıklarının kapatılmasında, 6 katrilyon lirasının ise yatırıma aktarıldığını bildirdi. 
     Ekonomik kriz içindeki ülkeyi ağır borç yükü altında devraldıklarını anlatan Yıldırım, ''Ülke yönetiminde gelişmeler var. Ama hedeflediğimiz yerde değiliz. Ağır borç yükü döneminden, dengelerin kurulduğu bir güne gelindi. Dengelerin kurulduğu bir güne gelindiğini kimse görmemezlikten gelmesin'' diye konuştu. 
     
     ''YAVAŞLAYAN TRENLERİ, HIZLANDIRMAYA ÇALIŞTIK'' 
     Tren kazalarına ilişkin soru üzerine de Yıldırım, şöyle konuştu 
     ''49 yıldan beri durma noktasına gelen, yavaşlayan trenleri hızlandırmaya çalıştık. İki elim kaza meydana geldi. Bu kazalar, herkes gibi bizi de üzdü. Yargı, gereğini yapmaya çalışmaktadır. Bizim her şeyimiz açık. Ankara Cumhuriyet Başsavcılığı'nın TCDD Genel Müdürü hakkındaki soruşturma talebi bakanlığımıza henüz ulaşmadı. Soruşturma talebinin evrakı gelir gelmez, hemen soruşturma izni verilecektir. Biz yaptığımızdan eminiz.'' Yıldırım, kabine değişikliği iddiaları yönündeki sorulara ise ''Bu işlerin sahibi Sayın Başbakan. Kimi ne zaman değiştireceği, onun tasarrufundadır. Kiminle çalışmak isterse onu seçer, onunla çalışır. Biz bununla ilgili yorum yapma lüksüne sahip değiliz'' diye yanıt verdi. 
     Yıldırım, incelemelerini Tercan İlçesi'nde sürdürecek. 
     
</TEXT>
</DOC>
