<DOC>
<DOCNO> 273812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/siyaset/asiy.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu fırsat kaçmaz 
</HEADLINE>
<TEXT>


CHP, TCK tasarısını AB'nin İlerleme Raporu'nu yayımlayacağı 6 Ekim'e yetiştirmek için Meclis'i 28 Eylül'de olağanüstü toplantıya çağırdı. DYP, çağrıya destek verdi 

Günseli Önal 


CHP, TCK Tasarısı'nın Meclis açılmadan önce yasalaştırılmasını sağlamak üzere olağanüstü toplantı çağrısı yaptı. CHP lideri Deniz Baykal, tasarının 6 Ekim'den önce çıkarılmaması halinde tarihi bir fırsatın kaçırılmış olacağını belirterek, Başbakan Recep Tayyip Erdoğan'ı "akla, mantığa" davet etti. 
CHP Grup Başkan Vekili Kemal Anadol, Meclis'in 28 Eylül saat 15.00'te toplantıya çağrılmasına ilişkin 123 imzalı önergeyi dün TBMM Başkanı Bülent Arınç'a sundu. Baykal da Meclis'i olağanüstü toplantıya çağırma kararını öğlen saatlerinde açıkladı. 

'Emek boşa gitmesin' 
Ekonomi, uluslararası ilişkiler ve siyasette ciddi kırılma noktasına gelindiğini, Türkiye'nin bu süreçte net adımlar atması gerektiğini, bu konuda hükümeti uyardığını anlatan Baykal, şunları kaydetti "Bu noktaya gelinmesinin en önemli nedeni, tasarının Başbakan'ın müdahalesi ile son anda geri çekilmesidir." Avrupa'dan Türkiye'ye yönelik kaygı verici açıklamalar ile muhalefetin kartopu gibi büyüdüğünü vurgulayan ve Ankara'nın AB yolunda 40 yıllık emeklerinin boşa çıkmasına izin verilmemesini isteyen Baykal, her türlü diyaloğa açık olduklarını dile getirdi. Baykal, tasarının sadece yürürlük ve yürütme maddesiyle tümünün oylanmasından yana olduklarını bildirdi. 

DYP ve Arınç sıcak 
TBMM'yi olağanüstü toplantıya çağıran ve toplantının açılabilmesi için 184 milletvekiline ihtiyacı olan 168 üyeli CHP'ye ilk destek, 4 vekilli DYP'den geldi. DYP lideri Mehmet Ağar, "Zina tartışmasını iç siyaset malzemesi yapmak için gerilimi tırmandırma stratejilerine son verin" dedi. 1 Ekim'den sonra Meclis'in TCK için toplanmasının zor olduğunu ifade eden Arınç ise, olağanüstü toplantıya olumlu bakıyor. AKP'nin 28 Eylül'deki Kızılcahamam kampını da hatırlatan Arınç'ın, AKP yetkilileriyle görüşüp karar vereceği öğrenildi. 
AKP Genel Başkan Yardımcısı Dengir Mir Mehmet Fırat da, "TCK'nın ne zaman görüşüleceğinin kararı AKP'ye aittir. TCK ile CMUK aynı zamanda çıkmalı" diye konuştu. Fırat, zinanın tasarıya yeniden konulup konulmayacağına ilişkin soruya da "Bunu söylemek deprem olup olmayacağını bilmek gibi bir şey" yanıtını verdi. 


</TEXT>
</DOC>
