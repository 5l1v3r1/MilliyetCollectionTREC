<DOC>
<DOCNO> 277730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko13.html </URL>
<DATE> 2004/10/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Petkim ve Tüpraş'tan 171 trilyon liralık yatırım... 
</HEADLINE>
<TEXT>

     Özelleştirme kapsamında bulunan kuruluşlardan Petkim bu yılın 6 aylık döneminde 80 trilyon 863 milyar liralık, Tüpraş ise 90 trilyon 456 milyar liralık yatırım yaptı. 
     A.A muhabirinin Devlet Planlama Teşkilatı DPT verilerini baz alarak yaptığı hesaplamalara göre, özelleştirme kapsamındaki kuruluşlardan Petkim ve Tüpraş'ın yatırım harcaması, kapsamda bulunan tüm kuruluşların yatırımlarının yüzde 90'ını oluşturdu. 
     İki kuruluşun yaptığı yatırımların tutarı 171 trilyon lira olarak hesaplanırken, kapsamdaki kuruluşların altı aylık dönemdeki yatırım miktarı 190 trilyon lira olarak belirlendi. 
     Bu yıl başında 50 trilyon liralık yatırım yapması öngörülen Petkim'in daha sonra yapılan revizyonla birlikte ödeneği 142.9 trilyon liraya çıkarken, 6 aylık dönemde gerçekleştirilen yatırım, başlangıç ödeneğinin yüzde 161.7'sini, revize ödeneğin ise yüzde 56.6'sını oluşturdu. 
     Yılın tamamında 115.3 trilyon liralık yatırım gerçekleştirecek olan Tüpraş, yılın ilk yarısında yaptığı yatırımla bunun yüzde 78.4'ünü gerçekleştirmiş oldu. 
     
     DİĞER KURULUŞ YATIRIMLARI 
     Bu arada, özelleştirmenin ağır toplarından TEKEL'in yatırımları ise 9.6 trilyon lirada kaldı. Bu yılın tamamında 33.5 trilyon liralık yatırım planlayan TEKEL de yılın ilk yarısında bunun yüzde 28.6'sını gerçekleştirmiş oldu. 
     THY ise bu yıl yapmayı planladığı 139.5 trilyon liralık yatırıma karşılık ilk yarıda bunun sadece yüzde 1'ine karşılık gelen 1.3 trilyon liralık yatırımı gerçekleştirebildi. 
     Bu arada özelleştirilen Esgaz, Eti Gümüş, Eti Bakır, KBİ ile SEKA, Sümer Holding ve Div-Han ilk yarıda yatırım yapamadı. 
     
</TEXT>
</DOC>
