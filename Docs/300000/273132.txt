<DOC>
<DOCNO> 273132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonsiy04.html </URL>
<DATE> 2004/09/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Arınç Dünya, AB üyeliğinde kritik eşiğin aşıldığını kabul etti 
</HEADLINE>
<TEXT>

     Emre Umurbilir AA 

TBMM Başkanı Bülent Arınç, Türkiye'nin tek ihtiyacının nitelikli eğitim olduğunu söyledi. Arınç, "Bugüne kadar yapılan reformlar, hem AB ülkelerinde, hem de tüm dünyada büyük bir takdirle karşılanmıştır ve Türkiye'nin AB'ye tam üye olma noktasında kritik eşiği aştığını kabul etmişlerdir. Dolayısıyla bu süreci, herhangi bir engelle karşılaşmadan tamamlamak niyetindeyiz.'' dedi. 
     Arınç, Yalova'nın Armutlu İlçesi'nde yapımı tamamlanan Avukat Necati Toker İlköğretim Okulu'nun açılışında, ilköğretim, lise, mesleki-teknik eğitim ve üniversitesiyle yüzlerce okul yapılması gerektiğini, ancak bütçe imkanlarıyla bunu yapmanın mümkün olmadığını söyledi. 
     Milli Eğitim Bakanlığı'nın 2 yıldır uyguladığı, ''Eğitime Yüzde Yüz Destek Kampanyası''yla çok önemli adım atıldığını ifade eden Arınç, ''Türk milletinin en güzel geleneklerinden biri, hayırseverliği, yardımlaşma duygusu ve fedakarlığıdır. Ben de imkanım oldukça bu okulların açılışında bulunuyorum'' dedi. 
     Arınç, TBMM Başkanı olarak yeni eğitim-öğretim dönemini, geçen yılın mayıs ayında deprem felaketi yaşayan Bingöl'de açtığını anımsatarak, pek çok hayırsever ve vakfın okul yaptırdığı Bingöl'e TBMM olarak 2.5 trilyona fen lisesi yaptıklarını ve bu yıl eğitime açtıklarını kaydetti. 
     ''Tek ihtiyacımız nitelikli eğitim'' diyen Arınç, Türkiye'nin ilerlemesi, büyümesi ve Atatürk'ün hedef gösterdiği çağdaş uygarlık düzeyine ulaşması, hatta geçmesinin nitelikli eğitim ile mümkün olduğunu ifade etti. 
     Arınç, eğitimin, çağın gerektirdiği bütün bilimsel gelişmelere açık olması gerektiğini vurgulayarak, şöyle konuştu 
     ''Laboratuvarları, öğretmenleri, okul aile birlikleriyle okullarımız, öğrencilerimizin bütün ihtiyaçlarını en iyi şekilde karşılamak zorundadır. Ben inanıyorum ki öğrencilerimiz en güzel şekli, bu okullarda alacaklar. Onlara hem bilim ve tekniği öğretmek, hem de ahlakın, başkalarına yardım etmenin iyiyi kötüden ayırt etmenin, doğruyu yanlışı göstermenin de ihtiyacı içindeyiz. Bir taraftan çocuklarımızın kalbine güzel şeyler koymak, bir taraftan da teknolojinin en son gelişmelerini göstermek mecburiyetindeyiz. Atamıza olan bağlılığımızın çocuklarımızda yerleşmesi, komşulara olan sevginin, arkadaşları ile pek çok şey paylaşmanın, doğruyu yanlışı, iyiyi kötüyü, faydalıyı zararlıyı, en önemlisi inancımızı, kültürümüzü, tarihimizi çok iyi bilmesi lazım. İnanıyoruz ki, çocuklarımız bu eğitimden geçerek pırıl pırıl yetişecekler.'' Arınç daha sonra 8 derslikli, 150 bin dolara mal olduğu bildirilen İlköğretim Okulu'nun açılışını yaptı. 
     Arınç, hayırsever Necati Toker'e, TBMM madalyonu hediye etti. Törene, Yalova Valisi Yusuf Erbay, Armutlu Kaymakamı Metin Kubilay ve Belediye Başkanı Mehmet Birkan katıldı. 
     
     ''TÜRKİYE, TARİHİN BELİRLENMESİNİ İSTİYOR'' 
     Törenin ardından gazetecilerin AB hakkındaki sorularını da yanıtlayan Arınç, ''Türkiye, AB'ye tam üye olmak istiyor. Bu 40 yıllık bir projedir. Türk halkı da AB'ye katılmak istiyor'' dedi. 
     Arınç, TBMM'nin son 2 yıl içinde en büyük ve en zor reformları gerçekleştirdiğini Anayasa'da değişiklikler yaparak, 100'den fazla yasada uyum sağladığını kaydetti. 
     Arınç, şöyle devam etti 
     ''Türkiye, bu yılın sonunda AB'ye katılım müzakerelerinin başlaması için tarihin belirlenmesini istiyor. Bugüne kadar yapılan reformlar, hem AB ülkelerinde, hem de tüm dünyada büyük bir takdirle karşılanmıştır ve Türkiye'nin AB'ye tam üye olma noktasında kritik eşiği aştığını kabul etmişlerdir. Dolayısıyla bu süreci, herhangi bir engelle karşılaşmadan tamamlamak niyetindeyiz.'' AB'nin bir değerler bütünü, bir hukuk ve demokrasi standardı olduğunu ifade eden Arınç, Türkiye'de yaşayan herkesin bu standardı, daha çok özgürlük, refah ve mutluluk içinde yaşamak istediğini sözlerine ekledi. 
     
</TEXT>
</DOC>
