<DOC>
<DOCNO> 291416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko08.html </URL>
<DATE> 2004/11/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Karadeniz Sahil Yolu ödeneklerinin tamamı ilk 6 ayda kullanılacak 
</HEADLINE>
<TEXT>

     Başbakan Recep Tayyip Erdoğan, Karadeniz Sahil Yolu'nun 2005 yılı sonunda tamamlanabilmesi için alınacak önlemlerle ilgili bir genelge yayınladı. 
     Konuya ilişkin Başbakanlık genelgesi bugünkü Resmi Gazete'de yayımlandı. 
     Buna göre, proje kapsamındaki işler için ayrılan yapım ödeneklerinin tamamı yılın ilk 6 ayı içinde kullanılacak, kamulaştırma ödenekleri öncelikle temin edilecek ve ilk 3 ayda serbest bırakılması sağlanacak. 
     Kamulaştırma için açılan bedel tespit ve tescil davalarının kısa sürede sonuçlanması için gerekli tedbirlerin alınacağı belirtilen genelgede, yapım ve kamulaştırma ödenekleri sağlandığı halde kamulaştırma işlemlerinde çözümlenmeyen işlemler için ilgili kanun gereğinin yapılarak Bakanlar Kurulu kararının uygulanması amacıyla Başbakanlığa müracaat edileceği kaydediliyor. 
     
     TAMAMIYLA DENİZ TARAFINDAN GEÇEN ŞEHİR GEÇİŞLERİ 
     Genelgede, şunlar kaydedildi 
     ''Tamamıyla deniz tarafından geçen şehir geçişlerinde yeni yapılan bölünmüş yol ile şehir kıyısı arasında önemli miktarda boşluklar kalmaktadır. bu alanlar ilerde uygun olmayan amaçlarla, park yeri, taksi durağı, imalathane vs. kullanılarak trafik güvenliği ve kapasitesini düşürmemesi için bu alanlarda peyzaj kotuna kadar idarece uygun malzeme ile doldurularak belediyelere teslim edilmesi ve belediyelerce yeşil alan olarak imar planlarına işlenmesi amacıyla gerekli girişimler başlatılacaktır.'' Karadeniz Sahil Yolunda yapım çalışmaları esnasında karşılaşılan problemlerin çözümü için ihtiyaç duyulan her türlü proje ve mühendislik çalışmaları etüt-proje, kamulaştırma, köprü proje, zemin araştırma, şev stabilizesi, tünel mekaniği ve projesi vb. iş programını aksatmayacak şekilde yürütülecek. 
     Taş ocakları, kum-çakıl ocakları ve ariyet ocaklarının kamulaştırma ve ruhsat tahsis işlemlerinde ilgili dairelerle karşılaşılan sorunların hızlı bir şekilde çözümü sağlanması istendi. Yol güzergahı üzerinde bulunan içme suyu, kanalizasyon şebekeleri, enerji nakil hatları ve haberleşme hatlarının deplasmanlarının ilgili kurumlarca zamanında yapılmasının sağlanacağı gereken hallerde bu işler için İl Özel İdarelerince de gerekli kaynağın sağlanacağı kaydedildi. 
     
     ÇED SÜRECİ 
     ÇED sürecine, imar planının onayı için ilgili mercie başvuru yapılmasını takiben başlatılacağı ifade edilen genelgede, ÇED'den muaf olan ocakların ruhsatları yenilenirken İl Çevre ve Orman Müdürlüklerince Proje Tanıtım Dosyalarının yenilenmesi taleplerinin durdurulacağı kaydedildi. Keşif artışı alınması gereken işlerde kredi başvuruları zaman kaybedilmeden sonuçlandırılacak. 
     
</TEXT>
</DOC>
