<DOC>
<DOCNO> 281928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur06.html </URL>
<DATE> 2004/10/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kadınlardan meydan dayağı... 
</HEADLINE>
<TEXT>

     Ufuk BALKİS ANTALYA, DHA 

ANTALYA'da apartman yöneticiliği yapan Mehmet Cengiz, bulaşık yıkama konusunda tartıştığı sitedeki bir grup kadından meydan dayağı yedi. 
     Olay önceki akşam saatlerinde Varsak Beldesi'ndeki Hedef Kent Sitesi'nde meydana geldi. Apartman yöneticisi Mehmet Cengiz, sitenin girişindeki kapı önünde bulunan çeşmede iftardan sonra bulaşık yıkayan kadınları uyardı. 
     Kadınlardan "Evde sularımız akmıyor, nerede yıkayalım '' yanıtını alan yönetici Cengiz ile kadınlar arasında tartışma başladı. Sinirlenen kadınlar, ellerindeki tencere ve tabaklarla yöneticiye saldırdı. Mehmet Cengiz'i tekme tokat döven ve ellerine geçirdikleri tabakları fırlatan kadınlar, olay yerine gelen polisi görünce evlerine kaçtı. 
     Antalya Devlet Hastanesi'ne gelen apartman yöneticisi Cengiz, tedavisinin ardından Sanayi Polis Merkezi'ne giderek dayakçı komşularından şikayetçi oldu. Mehmet Cengiz, şikayetçi olduğu komşularının adını gazetecilere açıklamadı. 
     Yüzünde çizikler oluşan ve gözü moraran Mehmet Cengiz, fotoğrafını çeken gazetecileri görünce, "Karizmamız çizildi. Fazla çekmeyin'' dedi. Kadınları daha önce de kapı önünde bulaşık yıkamamaları konusunda uyardığını belirten Cengiz, "Son uyarımda bana saldırdılar. Oysa ben görevimi yaptım'' diye konuştu. 
     
</TEXT>
</DOC>
