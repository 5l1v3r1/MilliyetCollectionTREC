<DOC>
<DOCNO> 271335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun22.html </URL>
<DATE> 2004/09/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Mahkemeden kaçan terör sanığı teslim oldu 
</HEADLINE>
<TEXT>

     Bahreyn'de bir terör sanığı mahkemeden kaçmayı başardı. 
     Hakimin terör sanığı Yasir Kemal ve diğer 3 sanığın tutukluluk halinin 30 gün uzatılmasına ilişkin kararı okumasının ardından, sanık Yasir Kemal, ''Bırakın beni, dokunmayın bana'' diye bağırdı. 
     Kapıya doğru yönelen sanığa polis engel olmaya çalıştı, ancak Yasir Kemal polisten kurtularak mahkeme binasından koşarak kaçtı. 
     Yasir Kemal'in kaçışı sırasında, yakınları hakimin kararını protesto etti. 
     
     TESLİM OLDU 

     Bahreyn'de, mahkemede gözaltı süresi uzatıldığı için kaçan terör zanlısı Yasir Kemal polise teslim oldu. 
     Avukat Abdullah Haşim, mahkemeden kaçan Kemal'in, karısını ve çocuklarını gördükten kısa süre sonra bir karakola teslim olduğunu söyledi. 
     Mahkeme yargıcının Kemal ile diğer 3 sanığın tutukluluk halinin 30 gün uzatılmasına ilişkin kararı okumasının ardından, Yasir Kemal polisin elinden kurtularak kaçmıştı. 
     Yasir Kemal, Bahreyn'de saldırı planlarına karışmak ve yabancı terör örgütleriyle bağlantı kurmakla suçlanan 6 kişi arasında bulunuyor. Sanıklardan ikisi serbest bırakılmıştı. 
     Yasir Kemal, Bahreyn'de saldırı planlarına karışmak ve yabancı terör örgütleriyle bağlantı kurmakla suçlanan ve 22 Haziran'da tutuklanan 6 sanık arasında bulunuyordu. Bu sanıklar, yakalandıktan bir gün sonra serbest bırakılmış, 14 Temmuz'da yeniden tutuklanmıştı. Yetkililer, cumartesi günü 2 sanığı serbest bırakmış, savcılar diğer 4 sanık hakkındaki tutukluluk kararının uzatılmasını talep etmişti. 
     
</TEXT>
</DOC>
