<DOC>
<DOCNO> 252225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo10.html </URL>
<DATE> 2004/07/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kıvanç Oktay Pancu ile yolumuza devam etmek istiyoruz 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, yeni sezon hazırlıklarına geç katılan Daniel Gabriel Pancu'nun takımda kalmasından yana olduklarını, Rumen oyuncuyla bir kez daha görüşeceklerini söyledi. 
     Siyah-beyazlı takımın bu sabah gerçekleştirdiği idman sırasında gazetecilerin konuyla ilgili sorularını yanıtlayan Oktay, teknik heyetin de kalmasına olumlu baktığı Rumen futbolcuyla bir kez daha görüşeceklerini belirterek, ''Pancu gibi yetenekleri tartışılmayacak oyuncumuzla yolumuza devam etmek istiyoruz. Eğer kendisi de bu isteğimize olumlu yanıt verirse aynen devam edeceğiz'' dedi. 
     Takıma katmayı düşündükleri 2 yabancı oyuncunun transferini hazırlık kampının 2. dönemine yetiştirmeye çalıştıklarını anlatan Oktay, listelerinde 5-6 oyuncu bulunduğunu ve 3-5 gün içinde bu transferlerin netlik kazanacağını kaydetti. 
     
</TEXT>
</DOC>
