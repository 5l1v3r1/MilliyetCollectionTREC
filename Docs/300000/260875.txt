<DOC>
<DOCNO> 260875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo33.html </URL>
<DATE> 2004/08/05/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Şeref Eroğlu kesinlikle kanser değil 
</HEADLINE>
<TEXT>

     Güreş Federasyonu Başkanı Osman Şansal, son günlerde hakkında sağlık sorunu bulunduğu şeklinde haberler çıkan milli güreşçi Şeref Eroğlu'nun kesinlikle kanser hastası olmadığını söyledi. 
     Şeref'in çok ağır bir spor yapmanın faturasını ödediğini belirten Osman Şansal, 5. Yıldızlar Avrupa Serbest Güreş Şampiyonası nedeniyle düzenlediği basın toplantısında bu konuya açıklık getirerek, şöyle konuştu 
     ''Şeref Eroğlu kesinlikle kanser hastası değil. Kanser olan bir sporcu nasıl güreş gibi ağır bir sporu yapabilir Kanser hastası olsa zaten biz güreşmesine izin vermeyiz. Allah korusun böyle bir hastalığı bulunan sporcu çok güç gerektiren güreş sırasında ölebilir. Ancak, Şeref Eroğlu kanser hastası değildir. Sadece hemoglobini yükselmiyor. Ne devlet, ne de federasyonun bu konuda bir ihmali veya yardım etmemesi gibi bir şey yok. Kan lazımsa ben de veririm. Her türlü tetkikleri International Hospital'da yaptırdık, konunun profesörleri konsültasyon da yaptı. Bu da uzun yıllar yaptığı sporun faturasıdır. Geçmişte yapılan yüklemeler, kilo düşmeler nedeniyle bu durumda. Herkesin vücudu bir değil. Daha düzenli bir beslenme ve hayat ile bunun etkilerinden kurtulabilir.'' 
     
     ABD'DE KOBAY OLARAK KULLANILACAKTI 
     Başkan Şansal, Şeref'in ABD'ye gitmesinin gündeme geldiğini de belirterek, ''ABD'de Şeref'i kobay olarak kullanacaklardı, biz anlattık, o da vazgeçti'' dedi. 
     ABD'de Şeref için, ''Bu, dünyanın en iyi güreşçisi'' denilerek itibar göreceğini zannetmediğini kaydeden Osman Şansal, ''Bana göre orası Şeref için bir bataktı. Orada bir kobay olarak kullanacaktı, biz herşeyini hazırlamıştık. Sorun para değildi. Bu Şeref için bir riskti, biz de anlattık, kendisi de gitmekten vazgeçti'' şeklinde konuştu. 
     
     MADALYALARIMIZA ENGEL OLUNUYOR 
     Medyada bu konuda çıkan haberlerin milli takımın moralini bozduğuna dikkat çeken Osman Şansal, 2004 Atina Olimpiyat Oyunları'nda alınacak madalyalara engel olunduğunu iddia etti. 
     ''Kanser olmayan adam, zorla kansermiş gibi gösteriliyor'' diyen başkan Şansal, şöyle devam etti 
     ''Bir insana 40 kez 'kansersin' derseniz, o da buna inanır. Şeref dün beni aradı ve 'Başkanım yoksa kanser olduğumu benden gizliyor musunuz ' diye sordu. Bu inanılmaz bir şey. Olimpiyatlar öncesinde milli takımın morali bozuluyor. Buna inanamıyorum.'' 
     
     2 ALTIN MADALYANIN ALTI BAŞARISIZLIKTIR 
     Osman Şansal, Atina Olimpiyat Oyunları'nda 2 altın madalyanın altında alınacak bir derecenin kendileri için başarısızlık olduğunu söyledi. 
     2'si altın olmak üzere 4 madalya beklediklerini ifade eden Şansal, ''Sıklet sayıları düştüğü için işimiz zorlaştı. Ancak, bunca çabamızın karşılığını almak zorundayız'' diye konuştu. 
     Şansal, hiçbir mazeretlerinin olmadığını vurgulayarak, ''Sporcularımıza her türlü kamp hizmeti sağlanmıştır. Bazı oyuncularımızın atletlerin yaptığı gibi ayrı kamp yapma istekleri olmuştur. Ancak, bu bizce kabul edilmemiştir. Güreş sporunun ruhunda bu yoktur. Atletizmde, 1500 metre koşan ile 5000 metre koşan sporcular, ayrı tarz çalışabilir. Güreşte ise, tüm maçlar 6 dakika, uzatmayla 9 dakika sürüyor'' dedi. 
     
</TEXT>
</DOC>
