<DOC>
<DOCNO> 264570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/guncel/gun03.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tren, su tankına çarptı 
</HEADLINE>
<TEXT>


Bosfor Ekspresi, raya bırakılan su tankına çarptı. Makinistin imdat freniyle treni yavaşlatması muhtemel faciayı önledi 

İSTANBUL Milliyet 

Budapeşte-İstanbul seferini yapan Bosfor Ekspresi, dün 14.30 sıralarında Halkalı-Ispartakule arasında, Altınşehir'e 2 - 3 kilometre mesafede, traktörlerin arkasına bağlanan bir su tankına çarptı. Kazada, çoğu yabancı uyruklu 51 yolcunun bulunduğu trenin lokomotifinde hafif hasar oluştu. Tren, kazanın ardından çekici lokomotif tarafından 15.30 sıralarında Sirkeci'ye getirildi. 
Trenin makinisti Hakkı Dinçer, "Kaza sonrası lokomotifin sağ ön tarafında bulunan kablolar koptu. Tren arıza sinyali verdi. Yola devam edemedik. Bize gönderilen çekici lokomotife bağlanarak Sirkeci'ye geldik" dedi. 

Sabotaj ihtimali 
TCDD yetkileri, kazanın bir sabotaj sonucu meydana geldiğini öne sürdüler. Bölgedeki hattın olaydan 20 dakika önce kontrol edildiğini belirten yetkililer, içi boş olan su tankının tren geçmeden 20 dakika önce bırakılmış olabileceğini iddia ettiler. Yetkililer, viraj olmasına rağmen, makinistin son anda imdat frenini çekerek hızı azaltması sayesinde kazanın ucuz atlatıldığını da dikkat çektiler. 
Sabotaj iddiasında bulunan TCDD, konuyla ilgili Küçükçekmece Savcılığı'na suç duyurusu yaptı. 


</TEXT>
</DOC>
