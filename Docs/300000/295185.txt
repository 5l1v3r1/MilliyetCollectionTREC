<DOC>
<DOCNO> 295185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko43.html </URL>
<DATE> 2004/12/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Garanti Bankası'na 600 milyon dolarlık rekor sendikasyon kredisi... 
</HEADLINE>
<TEXT>

     Dilek Kocabaş AA 

Garanti Bankası, Londra'da düzenlenen bir törenle 27 ülkeden 63 bankanın katıldığı 600 milyon dolar tutarındaki sendikasyon kredisine imza attı. 
     İmza töreninde konuşan Garanti Bankası Genel Müdürü Ergun Özen, yapılan işlemin bugüne kadar bir Türk bankasının aldığı en yüksek sendikasyon kredisi olduğuna dikkat çekerken, bunun Garanti Bankası'na uluslararası piyasalarda duyulan güvenin ve iyiye giden Türk ekonomisinin gördüğü takdirin bir sonucu olduğunu bildirdi. 
     ''Yola bir Türk bankasının bugüne kadar talep ettiği en yüksek miktar olan 500 milyon dolar için çıktık. Ancak piyasalardan gelen talep, beklentilerimizin üzerinde gerçekleşti'' diyen Özen, kredinin miktarının rekor bir düzeye ulaşmasının yanı sıra maliyetinin bir önceki sendikasyona kıyasla 55 baz daha düşük olmasının önemine de işaret etti. 
     Törende sendikasyona dahil bankalar adına konuşan UFJ Bank Limited yöneticisi Graham Franklin ise Türkiye Garanti bankasıyla birlikte çalışmaktan duydukları mutluluğu dile getirdi. Türk ekonomisindeki olumlu gelişmeleri de memnuniyetle izlediklerini belirten Franklin, önümüzdeki dönemde de bu tür sendikasyonlarda yer almayı umduklarını ifade etti. 
     Garanti Bankası'nın bugün Londra'da imzalanan anlaşmayla aldığı krediyle Banka'nın 2004 yılında yurt dışından sağladığı kısa ve uzun vadeli kredilerin toplamı 1.5 milyon dolara ulaştı. 
     63 bankanın ortaklığıyla sağlanan sendikasyon kredisi için biçilen vade bir yıl olarak belirlenirken, krediye uygulanacak faiz oranı da libor artı yüzde 0.50 olarak kararlaştırıldı. Kredinin ihracatın finansmanında kullanılacağı da vurgulandı. 
     Garanti Bankası daha önce de 24 Haziran 2004 tarihinde 175 milyonu 5 yıl vadeli, 150 milyonu ise 8 yıl vadeli olmak üzere 325 milyon dolar tutarında seküritizasyon kredisi almıştı. Banka 9 Temmuz 2004'te de 450 milyon euroluk sendikasyona imza atmıştı. 
     Garanti Bankası'nın bugün imzaladığı yeni anlaşmaya, aralarında ABN AMRO Bank N.V, Alpha Bank A.A, American Express Bank GmbH, Tokyo Mitsubishi BankThe Rolay Bank of Scotland gibi ünlü bankalar katılıyor. 
     
</TEXT>
</DOC>
