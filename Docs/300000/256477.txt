<DOC>
<DOCNO> 256477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun37.html </URL>
<DATE> 2004/07/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Berlusconi, kabinesinde 4. fireyi de verdi... 
</HEADLINE>
<TEXT>

     İtalya'daki koalisyon ortaklarından Kuzey Birliği Partisi Genel Sekreteri Umberto Bossi'nin siyasi yaşamını Avrupa Parlamentosu'nda sürdürmeyi yeğleyerek milletvekilliğinin yanı sıra Reform Bakanlığı görevinden de bugün istifa etmesiyle Silvio Berlusconi başbakanlığındaki hükümetin 3 yıllık sürede kabineden verdiği fire sayısı dörde yükseldi. 
     Berlusconi kabinesindeki ilk istifa, Dışişleri Bakanı Renato Ruggiero'nun görevi bıraktığını açıklamasıyla 5 Ocak 2002'de geldi. Geçici bir süre için Dışişleri Bakanlığı görevini de üstlenen Berlusconi, bu göreve 14 Kasım 2002'de Franco Frattini'yi atamıştı. Frattini'nin Dışişleri Bakanlığı görevine getirilmesiyle boşalan Kamu İşleri Bakanlığı koltuğu ise Luigi Mazzella ile doldurulmuştu. 
     İçişleri Bakanı Claudio Scajola ise 2003 yazında, Kıbrıs Rum Kesimi'nde bulunduğu sırada, Kızıl Tugaylar tarafından öldürülen Marco Biagi hakkında kullandığı nahoş ifadelerin basına yansıması üzerine istifa etmek zorunda kalmıştı. İstifanın ardından da 13 Temmuz 2003'te İçişleri Bakanlığı görevi Giuseppe Pisanu'ya verilmişti. 
     Bu ay ise koalisyon ortakları arasındaki söz düellosu, Ekonomi Bakanı Giulio Tremonti'nin istifasıyla sonuçlanmıştı. 
     Berlusconi, yaklaşık iki hafta bu görevi kendi elinde tutmayı yeğlemesinin ardından, geçen günlerde Ekonomi Bakanlığı'nı Domenico Siniscalco'ya teslim etmişti. 
     Bu arada, Bossi'nin istifasıyla boşalan Reform Bakanlığı'na, yine Kuzey Birliği Partisi'nden bir kişinin atanması bekleniyor. 
     Bossi'nin konuya ilişkin talebini Berlusconi'ye sözlü olarak ilettiği öğrenildi. 
     Basına yansıyan bilgilere göre, Reform Bakanlığı'na, halen Senato Başkan Yardımcısı olarak görev yapan Kuzey Birliği Partisi'nden senatör Roberto Calderoli'nin getirilmesi bekleniyor. 
     Calderoli, gazetecilerin konuya ilişkin sorusu üzerine, ''Bakanlık görevinin bana verilmesi ihtimal dahilinde'' dedi. 
     
</TEXT>
</DOC>
