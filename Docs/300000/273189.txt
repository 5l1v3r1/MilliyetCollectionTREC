<DOC>
<DOCNO> 273189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur35.html </URL>
<DATE> 2004/09/19/ </DATE>
<TIME> 23.31 </TIME>
<AUTHOR>  </AUTHOR>
<HEADLINE>
Mersin'de Müzik Festivalinde bomba patladı 2'si polis 14 kişi yaralandı 
</HEADLINE>
<TEXT>

     Mersin Büyükşehir Belediyesi'nce bu yıl 5'incisi düzenlenen Mersin Müzik Festivali kapsamındaki Candan Erçetin konseri sırasında meydana gelen patlamada, 2'si polis 14 kişi yaralandı. 
     Alınan bilgiye göre, Cumhuriyet Alanı'nda gerçekleştirilen festivalin son günündeki konser sırasında meydana gelen patlamaya, 33 AA 4838 plakalı polis aracının altına konulan bomba sebep oldu. 
     Patlamada yaralanan 2'si polis 14 kişi, Mersin Üniversitesi Tıp Fakültesi Hastanesi ve Mersin Devlet Hastanesi'ne kaldırıldı. Yaralı polislerin hayati tehlikelerinin bulunduğu bildirildi. 
     Konser alanındaki ikinci bir şüpheli paket ise bomba imha uzman ekipleri tarafından fünye ile patlatıldı. 
     Öte yandan, Başbakan Recep Tayyip Erdoğan ve İçişleri Bakanı Abdulkadir Aksu'nun patlama ile ilgili bilgileri, Mersin Valisi Atilla Osmançelebioğlu'ndan telefonla aldığı öğrenildi. 
     Festival, 10 Eylül'de Cumhuriyet Alanı'na kadar yapılan kortej yürüyüşü ile başlamıştı. 
     
     1'İ AĞIR 14 KİŞİ YARALANDI 

     Başbakanlık Türkiye Acil Durum Yönetimi Genel Müdürlüğü, Mersin'de polis otosuna konulan bombanın patlaması sonucu 1'i ağır 14 kişinin yaralandığını bildirdi. 
     Başbakanlık Türkiye Acil Durum Yönetimi Genel Müdürlüğü'nden yapılan açıklamada, bu akşam saat 22.00 sıralarında Mersin'de polis otosuna konulan bombanın patlamasıyla ilgili olarak Mersin Valisi Arif Atilla Osmançelebioğlu'ndan telefonla alınan bilgiye göre, olayda 14 kişinin yaralandığını bildirdi. 
     Yaralılardan birinin durumunun ağır olduğu belirtilen açıklamada, ayrıca şüpheli iki paketin olduğu, paketlerden birinin kontrol altında imha edildiği, diğer paketin ise uzman ekiplerce kontrollü olarak imha edilme çalışmalarına devam edildiği kaydedildi. 
     
</TEXT>
</DOC>
