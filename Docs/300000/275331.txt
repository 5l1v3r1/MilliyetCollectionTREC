<DOC>
<DOCNO> 275331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy12.html </URL>
<DATE> 2004/09/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Tarım Bakanı Deli Dana hastalığı ile ilgili Türkiye'de bir problem yok 
</HEADLINE>
<TEXT>

     Adem Kadam bildiriyor 

Tarım ve Köyişleri Bakanı Sami Güçlü, Türkiye'de bugüne kadar deli dana hastalığına BS rastlanmadığını bildirdi. 
     AK Parti 3. İstişare ve Değerlendirme Toplantısı'nın yapıldığı Kızılcahamam'da basın mensuplarının deli dana hastalığı ile ilgili sorularını yanıtlayan Bakan Güçlü, ''Deli dana hastalığı ile ilgili Türkiye'de bir problem yok'' dedi. 
     1986 yılından bu yana deli dana hastalığı görülen ülkelerden et ve canlı hayvan ithalatı yapılmadığını, yine aynı şekilde 1996 yılından bu yana da bu hastalığın görüldüğü ülkelerden yem ithal edilmediğini bildiren Güçlü, Türkiye'nin, 1988 yılından itibaren deli dana hastalığı ile ilgili önlemleri almaya başladığını ifade etti. Bu çerçevede, bir laboratuvar kurulduğunu belirten Güçlü, 1988 yılından bu yana bin 700 hayvanın takip edilerek testler yapıldığını söyledi. Güçlü, ''Türkiye'de bugüne kadar deli dana hastalığına rastlanmamıştır'' dedi. 
     Güçlü, Çapa Tıp Fakültesi'nde yatan bir hastada deli dana hastalığının bulunduğuna yönelik iddialara da yanıt vererek, söz konusu hastanın doktoruyla görüştüğünü ve bu hastalığın deli dana değil, başka bir hastalık olduğunu ifade etti. Güçlü, ''Türkiye'de BS hastalığına yakalanan çıkmamıştır, İnşallah da çıkmaz'' diye konuştu. 
     
</TEXT>
</DOC>
