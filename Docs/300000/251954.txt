<DOC>
<DOCNO> 251954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo12.html </URL>
<DATE> 2004/06/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Emre Belözoğlu'nu Fiorentina da istiyor... 
</HEADLINE>
<TEXT>

     Yeni sezona yönelik transfer çalışmalarına devam eden FC İnter'de Emre Belözoğlu'nun satılıp satılmayacağı halen netleşmedi. 
     Corriere dello Sport gazetesi haberinde, Emre'nin taliplerinin çok olduğuna dikkati çekti. AC Milan'ın yaklaşık bir ay önce Emre'yi istediğini hatırlatan gazete, ''Ancak FC İnter, Milan'a oyuncu verilmeyecek gerekçesiyle bu talebi geri çevirmişti'' diye yazdı. 
     Haberde, Emre konusunda FC İnter'e halen talep yağdığı belirtilerek, şu ifadelere yer verildi 
     ''Halihazırda Emre konusunda pek çok talep var. Bunlar, en son Lucescu'nun onu Ukrayna takımlarından Shaktior Donest için istemesiyle sınırlı değil. İşin içine AC Fiorentina da girdi. Neler olacağı önümüzdeki günlerde belli olacak. FC İnter'in olası teknik direktörü Roberto Mancini ise orta alanda farklı roller üstlenmeye müsait biri olan Türk oyuncunun elden çıkarılmasını istemiyor.'' Gazete FC İnter'in Emre'yi elden çıkarma yönünde karar vermesi durumunda, Chievo'daki Perrotta'yı almak için harekete geçeceğini ileri sürdü. 
     
</TEXT>
</DOC>
