<DOC>
<DOCNO> 258263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy12.html </URL>
<DATE> 2004/07/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
TDK Başkanı'ndan yabancı dille eğitime eleştiri 
</HEADLINE>
<TEXT>

     Türk Dil Kurumu Başkanı Prof. Dr. Şükrü Haluk Akalın, dil olmadan insan, aile, millet ve toplumun olmayacağını belirterek, ''Bugün bazı özel okullar ve devlet okullarında, yabancı dille eğitim gibi son derece yanlış bir eğitim yapılmaktadır'' dedi. 
     Akalın, Ermenek Belediyesi ve Atatürk Araştırma Merkezi'nin işbirliğiyle, Karaman'ın Ermenek İlçesi'ndeki düzenlenen, ''Cumhuriyetimizin Kuruluşunun 80. Yılında Cumhuriyetin Kazanımları ve Tarihi ile Ermenek'' konulu panelde, Mustafa Kemal Atatürk'ün dil konusunda söylediği sözlerinden, slayt gösterisi eşliğinde örnekler verdi. 
     Atatürk Cumhuriyeti'nin, kültür temelleri üzerinde yükseldiğini belirten Akalın, ''Atatürk, kültürün en önemli öğesi olan dile büyük önem vermiştir. Dilin en önemli işlevi insanlar arasında iletişimi sağlamaktır. Uluslaşma da dil birliğiyle sağlanır'' diye konuştu. 
     Atatürk'ün, Türk Dili'ne verdiği önemi göstermek için bütün yurdu dolaştığını, kara tahta başına geçerek halka dil öğrettiğini ifade eden Akalın, şöyle dedi 
     ''Türk dili, dillerin en zenginlerindendir. Bunu çok iyi bilen Atatürk, hayatı boyunca dilin önemini her zaman ve her yerde vurgulamıştır. Bugün ise bazı özel okullarda ve devlet okullarında yabancı dille eğitim gibi son derece yanlış bir eğitim yapılmaktadır. Bu yanlışlıklardan dönülmesi gerekir. Eğitim elemanlarına bile İngilizce makaleler yazdırılıyor. Öğrenciler eğer sınavlarda Türkçe yazarlarsa sıfır puan alıyorlar. Türkçe'nin hiçbir sorunu yoktur. Sorun, Türkçe'yi konuşamayanlardadır.'' 
     
     BUZ DAĞININ GÖRÜNMEYEN KISMI... 
     Türkçe'deki yozlaşmanın, sadece işyerlerine yabancı dilde isimler vermekle sınırlı kalmadığını anlatan Akalın, sözlerini şöyle sürdürdü 
     ''İşyeri tabelalarında gördüğümüz yabancı dildeki isimler, buz dağının suyun üstünde olan kısmıdır. Asıl buz dağının, suyun altında kalan kısmına bakmak lazım. Büyük şehirlerde işyerleri artık dövizle kiraya veriliyor. İsimleri yabancı olan işyerlerinde yabancı müzik çalınıyor, dondurulmuş yabancı gıdalar, yiyecekler ve içecekler satılıyor. Karşılaştığımız bu tablo, kuvvetli bir kültür etkilenmesiyle karşı karşıya olduğumuzu gösteriyor. Dil olmadan insan, aile, millet ve toplum olmaz. Ayrıca, dilin korunması sadece Türk Dil Kurumu'nun görevi olmamalıdır. Bu, hepimizin görevi olmalıdır.'' Karaman Valisi İsmet Metin, konuşmaların ardından Türk Dil Kurumu Başkanı Prof. Dr. Şükrü Haluk Akalın ve panele katılan Atatürk Kültür, Dil ve Tarih Yüksek Kurumu Başkanı ve Atatürk Araştırma Merkezi Başkanvekili Prof. Dr. Sadık Tural'a hemşehrilik beratı sundu. 
     Türk Dil Kurumu Başkanı Akalın ise Ermenek'te açılacak işyerlerinin Türkçe isim kullanması yönünde alınan belediye meclisi kararı nedeniyle Ermenek Belediye Başkanı Uğur Sözkesen'e, Türk Dil Kurumu Onur Belgesi verdi. 
     
</TEXT>
</DOC>
