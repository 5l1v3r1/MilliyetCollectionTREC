<DOC>
<DOCNO> 283780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy05.html </URL>
<DATE> 2004/10/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Baykal'dan pamuk üreticilerine mektup... 
</HEADLINE>
<TEXT>

     CHP Genel Başkanı Deniz Baykal, parti örgütleri tarafından elden iletilmek üzere yazdığı mektubunda pamuk üreticilerine, ''AKP seçimlerde çiftçiye verdiği sözleri yerine getirmelidir. Biz senin yanındayız, sen hesap sor yeter'' diye seslendi. 
     CHP Genel Sekreteri Önder Sav'ın verdiği bilgiye göre, Baykal imzalı 500 bin mektup pamuk üreticilerine elden ulaştırılacak. Baykal, ''Sevgili Kardeşim'' hitabıyla başlayan mektubunda, ''Şimdi hasat zamanı. Bu yıl ürün bol ve kaliteli olduğu için ne kadar sevinsen azdır. Peki ama, büyük emek ve masrafla ekip büyüttüğün pamuğun piyasada para edecek mi, sevincin sürecek mi Borsada fiyatlar 2003 yılının bile altında'' diye sordu. Hükümetin seçimlerde verdiği 30 cent prim sözünü hatırlamadığını belirten Baykal, mektubunda şu görüşlere yer verdi 
     ''Geçen yılın ürününe bir yıl gecikmeyle 90 bin lira yani 6 cent prim verildi. Yeni ürün için prim var mı yok mu o bile kesin değil. Yani her şey Tayyip Erdoğan'ın keyfine emanet. O da zaten her şeyi IMF'ye emanet etmiş gidiyor. 
     Elin çiftçisi sanki başka bir dünyada yaşıyor. Yunanistan pamuk üreticisine kiloda 0.52 Euro prim veriyor. Bu, 64 cent veya 960 bin lira ediyor. Yani bizdeki pamuk fiyatının bile üzerinde. Bizde pamuktan kaçış yaşanırken, Yunanistan'da herkes pamuğa geçiyor. ABD'de kiloda 35 cent yani 525 bin lira prim veriliyor, ayrıca pamuk ihracatı krediyle destekleniyor. Üstelik, mazot, gübre, ilaç onlarda bizden ucuz. Sözün kısası, Türkiye kendi üreticisini desteklemek yerine Amerikalı, Yunanlı pamukçuları destekleyecek şekilde ithalata yükleniyor.'' Pamuk üreticisine en az 400 bin lira prim verilmesi gerektiğini savunan Baykal, ''Türkiye'de pamukçuya kiloda 400 bin lira destek verilse, Türkiye bu kaynağı bulamaz mı Bulur. Bir kere, pamuk kayda gireceği için artan vergi gelirleri bunu telafi eder. İkincisi, dış ticaret açığı ve döviz açığı azalır, dış borca verilen faizden tasarruf edilir. Ayrıca, tekstilcimiz kaliteli pamuğumuzu uygun fiyatlardan alabilir, tekstil ihracatı desteklenmiş olur'' dedi. 
     AK Parti'nin seçimlerde çiftçiye verdiği sözleri yerine getirmesini isteyen Baykal, mektubunu ''Biz senin yanındayız. Sen, hesap sor yeter. Hesap sorarken şu Kızılderili atasözünü de hükümete hatırlatmayı sakın unutma ki, seni ciddiye alsın 'Beni bir kere aldatırsan ayıp sana beni ikinci kez aldatırsan ayıp bana' İşlerinde başarılar, pamukta iyi fiyatlar diler, kutsal Ramazan ayını ve Şeker Bayramını kutlarım. Sağlıcakla kal'' diye bitirdi. 
     
</TEXT>
</DOC>
