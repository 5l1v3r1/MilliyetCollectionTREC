<DOC>
<DOCNO> 266703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/ekonomi/eko02.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zapsu bıraktı, Koç kaptı 
</HEADLINE>
<TEXT>


Almanya'nın ünlü meyveli içeceği Capri Sun'ı, bundan böyle Zapsu kardeşler değil, Koç üretecek. Tat, Mustafakemalpaşa tesislerinde Capri Sun'ı üretmeye başladı 

BÜLENT YARDIMCI Bursa 

Başbakan Tayyip Erdoğan'ın Başdanışmanı Cüneyd Zapsu ve kardeşi Aziz Zapsu, meyveli içecek pazarından çekildiler. 
Almanya'nın ünlü meyveli içeceği Capri Sun'ı, bundan böyle Zapsu kardeşlerin Balsu firması değil, Koç Holding'in Tat Gıda Grubu imal edecek. 

Pazar payı düşmüştü 
Cüneyd ve Aziz Zapsu kardeşlerin gıda imalatı ve dağıtımı yapan güçlü bir firması olan Balsu, Capri Sun üretimini bıraktı. Balsu firması, tüm Avrupa pazarında satılmakta olan Almanya'nın ünlü Capri Sun içeceğini çeşitli firmalardan aldığı meyve suları ile İstanbul'un Rumeli yakasındaki dolum tesislerinde üreterek pazara sunuyordu. 
Güçlü bir TV reklam kampanyası ile Capri Sun'ı Türkiye pazarına tanıtan Balsu firması, son yıllarda pazar payını kaybetmişti. Pazardaki kola ve saf meyve suyu markaları arasında sıkışıp kalan Capri Sun, güçlü bir başlangıç yaptıktan sonra pazarda önemli bir etkinlik gösterememişti. 
Balsu firmasının Capri Sun'ı bırakması üzerine devreye giren Koç Holding'in Tat Gıda Grubu, Capri Sun'ı devraldı. Capri Sun şimdi Mustafakemalpaşa Tat tesislerinde üretilmeye başlandı. Capri Sun içeceği 15 - 20 günden beri Tat tesislerinde üretilerek piyasaya veriliyor. Capri Sun meyveli içeceğinin halen vişne, portakal, kayısı, multi vitamin, safari, power team çeşitleri bulunuyor. 


</TEXT>
</DOC>
