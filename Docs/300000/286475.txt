<DOC>
<DOCNO> 286475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur25.html </URL>
<DATE> 2004/11/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İki hafta önce okulu bırakan çırağın esrarengiz ölümü... 
</HEADLINE>
<TEXT>

     Mersin'in Tarsus İlçesi'nde, 2 hafta önce çırak olarak girdiği marangoz atölyesinde, kalbine tahta parçası saplanarak ağır yaralanan çocuk, Adana'da tedavi altına alındığı hastanede tüm müdahalelere rağmen kurtarılamadı. 
     Alınan bilgiye göre, ailesiyle birlikte Şanlıurfa'nın Siverek İlçesi'nden 7 yıl önce Tarsus İlçesi'ne gelen Mahmut Dağbakan 12 , ailesine yardımcı olmak için Lütfiye Benli İlköğretim Okulu'ndaki eğitimine devam etmeyerek 2 hafta önce Gazipaşa Mahallesi Hal Yolu'ndaki bir marangoz atölyesinde haftalık 5 milyon lira ile çırak olarak işe başladı. 
     Dün işyerinde bulunduğu sırada kalbine tahta parçasının saplanan ve işyeri sahibi tarafından Tarsus Devlet Hastanesi'ne kaldırılan Mahmut Dağbakan, ilk müdahalenin ardından Çukurova Üniversitesi Tıp Fakültesi Balcalı Hastanesi'ne sevk edildi. 
     Hastanedeki tüm müdahalelere rağmen kurtarılamayan Mahmut Dağbakan'ın cesedi, Cumhuriyet Savcılığı'nca otopsi yapılmak üzere Adana Adli Tıp Kurumu'na kaldırıldı. 
     Oğlunun ölümüne inanamayan 6 çocuk babası Hüseyin Dağbakan 66 , olayın ne şekilde meydana geldiğini bilmediklerini söyledi. 
     Oğlunun dün sabah her zamanki gibi güle oynaya işe gittiğini belirten Hüseyin Dağbakan, şöyle konuştu 
     ''Öğleden sonra evimize oğlumla aynı işyerinde çalıştığını söyleyen biri geldi. Bize kaza olduğunu ve oğlumun dükkanın önünde oynarken tahta parçasının üzerine düştüğünü, tahta parçasının vücuduna saplandığını anlattı. Ancak, anlatılanlara inanamadık. Oğlum çalışmak için gittiği işyerinin önünde neden oyun oynasın. Oyun oynayacak olsa işe girip çalışmazdı. Bu olayın peşini bırakmayacağız.'' Bu arada, Tarsus Emniyet Müdürlüğü yetkilileri olayla ilgili soruşturmanın sürdürüldüğünü, işyeri sahibi ile çalışanların ifadesine başvurulduğunu bildirdiler. 
     
</TEXT>
</DOC>
