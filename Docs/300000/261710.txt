<DOC>
<DOCNO> 261710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun04.html </URL>
<DATE> 2004/08/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Time El Kaide, ABD topraklarında vurmaya hazırlanıyor 
</HEADLINE>
<TEXT>

     Deniz Arslan AA 

Amerikan Time dergisi, terör örgütü El Kaide'nin ABD içinde yeni bir saldırıya hazırlandığına ilişkin kanıtlar bulunduğunu yazdı. 
     Üst düzey istihbarat yetkililerine dayandırılan haberde, söz konusu yetkililerin, ''Tehdit her geçen gün daha somut hale geliyor'' görüşüne yer verildi. 
     Time dergisi, Federal Soruşturma Bürosu FBI yetkililerinin, bazı kongre üyelerini, Washington veya ülkenin diğer bölgelerine yapacakları ziyaretlerde El Kaide saldırılarına hedef olabilecekleri yönünde uyardığını kaydetti. 
     Dergiye göre kongre üyelerine bu uyarı, ABD İç Güvenlik Bakanı Tom Ridge'in, finansal kuruluşlara yönelik terör tehdidine dikkat çekmesinden iki gün önce geldi. 
     Derginin kapağında ''El Kaide Amerika'da'' başlığıyla duyurulan haberde, ''Terörist grubun ABD'ye saldırma komplosunun iç yüzü... Bizi vurmadan onları ele geçirebilir miyiz '' ifadeleri yer aldı. 
     ABD İç Güvenlik Bakanlığı'nın bir yetkilisi Time dergisine, terörist Usame bin Ladin'in yeni bir saldırı gerçekleştirilmesi emrini çoktan vermiş olabileceğini belirtti. Aynı yetkili, ''El Kaide'nin bu yılki başkanlık seçiminden önce bize saldırmak istediği bilgisini birçok kez topladık. Şimdi bu arzunun arkasında Bin Ladin'in olduğu yönünde bazı istihbaratlar var'' dedi. 
     Dergi, El Kaide'nin ABD'deki başkanlık seçiminden önce New York'a saldırmak için New York limanında dalgıç ve hız tekneleri kullanmayı planladığı yönünde istihbarat toplandığını da yazdı. 
     Time dergisi, Pakistan'da ele geçirilen bir El Kaide mensubunun bilgisayarında New Jersey'deki Prudential binasının en son fotoğraflarından birinin bulunduğunu ve bu binanın garajına kamyon sokmanın zor olabileceği, bunun yerine siyah bir limuzin kiralayarak arkasını patlayıcıyla doldurmanın denenebileceği notunun düşüldüğünü kaydetti. New Jersey tren tarifesine ilişkin bilgilerin de bulunduğu, buradan da teröristlerin trenle kaçmayı planlıyor olabileceği anlatıldı. 
     Dergiye konuşan Amerikan istihbarat yetkilisi, Pakistan'da 3 dizüstü bilgisayar ele geçirildiğini ve El Kaide'nin ABD topraklarında pek çok saldırı planına ilişkin bilgi edinildiğini kaydetti. Dergi, FBI'ın bu bilgisayarlardan elde edilen bilgiler ışığında ABD'de yaşayan El Kaide mensuplarının birçoğunun peşine düştüğünü de yazdı. 
     
</TEXT>
</DOC>
