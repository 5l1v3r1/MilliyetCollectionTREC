<DOC>
<DOCNO> 289719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/ymese.html </URL>
<DATE> 2004/11/18/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Rakibi de düşünmeli 
</HEADLINE>
<TEXT>



Büyük umutlarla geldiğimiz Şükrü Saracoğlu Stadı'ndan hüsranla ayrıldık. Ukrayna, grubumuzda söz sahibi bir takım. Fizik güçleri mükemmel, kontratak futbolunu iyi oynuyorlar, ofansa da Shevchenko, Voronin ve de bu alana destek veren Vorobey gibi gol yollarında etkili silahları var. Böylesi bir ekip karşısında ailece ofansa çıkıp gol ararsanız, hezimete uğrarsınız. 
Dün akşam sahaya sürülen on biri suçlamak yanlış olur. Yok Yıldıray mı, yok Hüseyin mi tartışmaları buna asla gerekçe değil. Futbol denen oyunda savunmanızı sağlam tutmaz, böylesi kritik bir alanda riske girerseniz, buna bir de artı bireysel hataları eklerseniz şok son kaçınılmaz olur. 
Ersun Yanal, iddialı bir çalıştırıcı... Birçok söyleminde, "Ben rakibi değil, rakip beni düşünsün" diyerek kendine has bir yorumu var. Bu onun doğrusu... Ama dün gördük ki, rakibi de, rakibin silahlarını da düşünmek zorundasınız. 
Polat Otel'deki 10 günlük kamp, onca çalışmalar, onca teknik analizler, hepsi kuş olup uçuverdi Savunmada, oyunda kaldığı süreçte Servet ve maç süresince Deniz inanılmaz hatalar yaptılar. Özellikle rakibin uzun toplarında Shevchenko, Voronin ve Vorobey'i tutmayı bir türlü beceremedik. Kaleci Rüştü, üç gol yedi, ama iki de çok kritik pozisyon kurtardı. 
Ukrayna karşısında Emre Belözoğlu inanılmaz bir oyun ortaya koydu. Tek başına basmadık yer bırakmadı. Tekniği ile adam eksiltti. Oyunu rakip yarı alana yıkan isim oldu. Ne var ki, Emre'nin bu uğraşları gole çevrilemedi. 
Yanal, ilk golü yedikten sonra bireysel hata yapan Servet'i oyundan aldı. Elinde ne var ne yok bütün ofansif oyuncuları sahaya sürdü. Ukrayna önde olmasına karşın savunmada disiplinini bozmadı, riske girmedi, adeta etten duvar ördü. 
Özetleyecek olursak çarşıya pirince giderken evdeki bulgurdan olduk Önümüzde daha çok maç var. Milli Takım bu gruptan çıkar mı, çıkmaz mı soru işareti... Bildiğimiz tek gerçek Ukrayna'ya karşısında alınan sürpriz yenilginin bu işi zora soktuğu... Maç bitiminde tribünler Yanal'ı istifaya davet etti. Zaten işbaşındaki federasyonun tecrübeli hocaya sıcak bakmadığını da biliyoruz. Yanal istifa eder mi, görevden alınır mı, şimdilik bilemiyoruz. Bu konuda da bildiğimiz tek gerçek Yanal'ın ateş hattında olduğudur. 


</TEXT>
</DOC>
