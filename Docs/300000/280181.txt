<DOC>
<DOCNO> 280181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/dunya/axdun02.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan 'MİT'ine tanıdık başkan 
</HEADLINE>
<TEXT>


YORGO KIRBAKİ Atina 


Yunan İstihbarat Teşkilatı'nın EYP başına Türk diplomasisinin yakından tanıdığı bir sima getirildi. 1999 - 2002 yılları arasında Yunanistan'ın Ankara Büyükelçisi olan Yiannis Korantis, EYP'in yeni patronu olacak. 
Öcalan skandalı ve ardından Türk - Yunan yakınlaşması döneminde Ankara'da Yunan Büyükelçisi olarak hassas bir görev yürüten Korantis, 2002 yılında yazdığı ve Yunan basınına sızan Türkiye raporu nedeniyle yoğun eleştirilere hedef olmuştu. 
Papandreu ile İsmail Cem arasındaki yakınlaşmanın dorukta olduğu bir sırada Ankara Büyükelçisi olarak görev yapan Korantis, yazdığı raporda, Ankara'nın stratejik hedefinin, Ege adalarının tümünün silahsızlandırılmasını sağlamak ve Batı Trakya'da yönetime ortak olmak olduğunu iddia etmişti. Korantis raporunda, "Türkiye, Yunanlıların zannettiği kadar güçlü, Yunanistan da Türklerin sandığı kadar güçsüz değil" demişti. Yunan hükümeti rapor hakkında, "Büyükelçinin görüşlerini içeren iç yazışma. Dış politikayı hükümet belirler" diyerek, Korantis'i desteklememişti. Dönemin Dışişleri Bakanı Yorgos Papandreu, görev süresi bitmeden Korantis'i Belçika Büyükelçiliği'ne atamıştı. 


</TEXT>
</DOC>
