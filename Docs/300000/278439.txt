<DOC>
<DOCNO> 278439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo17.html </URL>
<DATE> 2004/10/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kıvanç Oktay Rasim Kara'nın Beşiktaş'ta çalışması sözkonusu değil 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, Rasim Kara'nın yardımcı antrenör olarak takımda görev yapmasının şu an için söz konusu olmadığını söyledi. 
     Kıvanç Oktay, AA muhabirine yaptığı açıklamada, Rasim Kara'nın yardımcı antrenör olarak Beşiktaş'ta göreve başlayacağı yönünde çıkan haberlerin gerçeği yansıtmadığını belirterek, ''Şu an için Rasim Kara'nın ya da başka bir Türk çalıştırıcının yardımcı antrenör olarak çalışması söz konusu değil'' dedi. 
     Oktay, yönetim olarak daha önce teknik direktör Vicente Del Bosque'ye bu yönde teklif yaptıklarını vurgulayarak, şunları söyledi 
     ''Biz 1. günden itibaren Del Bosque'ye bir Türk antrenörün yardımcı olarak görev almasını önerdik. Ama kendisi buna gerek olmadığını söyledi. Del Bosque şu an için kendi teknik ekibiyle çalışmayı düşünüyor. Rasim Kara'nın çalışması gibi bir şey şu an için yok. Biz ne Rasim Kara'ya teklif yaptık, ne de Del Bosque'ye önerdik. Daha önce Türk yardımcı antrenör teklifini teknik direktörümüze götürdük. Ancak Del Bosque buna gerek olmadığını ve kendi ekibiyle çalışacağını söyledi.'' 
     
</TEXT>
</DOC>
