<DOC>
<DOCNO> 287387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun25.html </URL>
<DATE> 2004/11/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
ABD 15 tonluk 'bombaların anasını' yapıyor 
</HEADLINE>
<TEXT>

     ABD, ''Bombaların Anası'' adını verdiği dev bombayı daha da geliştiriyor. 
     Amerikan Hava Kuvvetleri Mühimmat Araştırma Laboratuvarı'nda geliştirilmekte olan korkunç silahın, ''Bombaların Anası'' adı verilen patlayıcıdan yaklaşık yüzde 40 daha ağır olduğu belirtiliyor. 
     Askeri yetkililer, geliştirilmekte olan Massive Ordnance Penetrator MOP-Dev Ordonat Delicisi adlı patlayıcının 15 ton, şimdiye dek hiçbir savaşta kullanılmayan ''Bombaların Anası'' Massive Ordnance Air Blast MOAB-Dev Ordonat Hava Patlayıcısı adı verilen bombanın ise 10,5 ton ağırlığında olduğunu kaydettiler. 
     Araştırma laboratuvarının teknik yetkililerinden Fred Davis, yeni bombanın MOAB'dan daha ağır olmasının nedeninin, hedefi delmesi olduğunu belirterek, MOP'un toprağın derinliklerindeki tünel, sığınak gibi yapıları imha etmek amacıyla geliştirildiğini ifade etti. 
     Yerin hemen üzerinde patlayan bu korkunç silahlar aynı zamanda, düşmanı demoralize eden psikolojik silahlar olarak değerlendiriliyor. 
     Pentagon'un bu silahın geliştirilmesi için ilk aşamada 500 bin dolar kaynak ayırdığı ve 2006 yılında envantere koymasının planlandığı belirtiliyor. 
     ''Bombaların Anaları'' ağır bombardıman uçaklarından hedeflere atılabiliyor. 
     
</TEXT>
</DOC>
