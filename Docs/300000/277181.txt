<DOC>
<DOCNO> 277181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy09.html </URL>
<DATE> 2004/10/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İsmail Cem, CHP'ye bir de Ecevit getiriyor... 
</HEADLINE>
<TEXT>

     CHP, YTP ile birleşerek, İsmail Cem'in yanı sıra sol siyasetteki ikinci Ecevit'i de saflarına katacak. Son yerel seçimde YTP'den Çankaya Belediye Başkan adayı olan eski Başbakan Bülent Ecevit'in akrabası olan Cem Ecevit, birleşmeyle birlikte CHP'li olacak. 
     DSP eski Genel Başkanı Bülent Ecevit'le babaları kardeş çocukları olan Cem Ecevit, ANKA'ya yaptığı açıklamada, YTP-CHP birleşmesini değerlendirdi. Birleşmenin sosyal demokrasi adına sevindirici olduğunu belirten Ecevit, "Ancak, sevinmek için de üzülmek için de henüz erken. Yine de solun birleşmesi ve toparlanması adına sevindirici bir durum. Hayırlı olsun" değerlendirmesi yaptı. 
     
     "BEN KİMSENİN ADAMI OLMAM" 

     YTP'nin içinde nitelikli kadroların bulunduğunu ve bu kadroların birleşmeye katkı sağlayacaklarını vurgulayan Ecevit, "CHP'de politika yapacak mısınız " sorusuna, "CHP'de niye politika yapmayayım Ama ben kimsenin adamı olmam. Belli bir çizgim var. Devlet ya da halk denildiğinde 'Ben halktan yanayım' diyen adamım" diye konuştu. 
     Birleşme ve sonrasında zamanın herşeyi iyi değerlendirmek için bir fırsat yaratacağını söyleyen Ecevit, "Siyasette zaman çok önemlidir, unutulmamalıdır ki, 24 saat kimi zaman çok uzun, kimi zaman çok kısadır" değerlendirmesini yaptı. 
     
</TEXT>
</DOC>
