<DOC>
<DOCNO> 296679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas06.html </URL>
<DATE> 2004/12/10/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Depresyonlu hasta aranıyor 
</HEADLINE>
<TEXT>

     Elif DEMİRCİ-İZMİR DHA 

'YAŞAMDAN zevk almıyorsanız, depresyonda iseniz ücretsiz tanı ve tedavi için bizi arayın' diyerek bastırdığı 250 afişi İzmir'de otobüs durakları ve metro istasyonlarına asan Dokuz Eylül Üniversitesi D.E.Ü Tıp Fakültesi Psikiyatri Anabilim Dalı Öğretim Üyesi Doç.Dr. Ayşegül Yıldız, gerçek depresyonlulara ulaşamadığını söyledi. Doç.Dr. Yıldız, hedefinin orta ve ağır depresyonlu hastalar olduğunu belirterek, "Erkek arkadaşımdan ayrıldım, depresyondayım diyerek ücretsiz tedavi isteyenler oldu'' dedi. 
     Bipolar bozukluğun duygu- durum bozukluğu kadın ve erkek hastalarda farklı seyrettiğini, hastalığın tedavisinde kullanılan lityum tuzunun insan beyninde etkilediği noktayı bularak, Amerikan Psikiyatri Birliği tarafından 4 Mayıs 2004'te Dünyanın En İyi Genç Bilimadamı' seçilerek adını duyuran Dokuz Eylül üniversitesi Tıp Fakültesi Psikiyatri Anabilim Dalı Öğretim Üyesi Doç.Dr. Ayşegül Yıldız, şimdi de depresyonun farklı tedavisi için yaptığı araştırma ile gündeme geldi. İki ay önce üzerinde Yaşamdan zevk almıyorsanız, depresyonda iseniz ücretsiz tanı ve tedavi için bizi arayın' yazılı 250 afiş bastırarak, depresyonlu hasta arayışına giren Doç.Dr. Yıldız, günde 50 telefon almasına rağmen sadece gerçek depresyonlu 5 kişiye ulaşabildiğini belirterek, hasta kontenjanının 85 kişi olduğunu söyledi. Doç.Dr. Yıldız, Erkek arkadaşımdan ayrıldım, depresyondayım' diyerek arayanlar bile oluyor. Benim amacım orta ve ağır şiddetteki depresyonlulara ulaşabilmek'' dedi. Depresyon tedavisine yenilik getirmek için yaptığı araştırmaya ABD'li bir ilaç firmasının 70 bin dolar 98 milyar D.E.Ü Tıp Fakültesi Rektörlüğü'nün ise 38 milyar lira ile destek verdiği vurgulayan Doç. Dr. Yıldız, şunları söyledi 
     "Depresyon tedavisinde elektroşok ve ilaç kullanılır. Elektroşok'un başarı şansı yüzde 90, ilacınki yüzde 60. Elektroşok tedavisi bittiğinde hastanın yeniden depresyona girme riski var. Hastaya sürekli elektroşok verilemeyeceğine göre burada ilaç tedavisini ne zaman başlanacağı büyük önem taşıyor. Benim hipotezim, elektroşok tedavisinin tam ortasında ilaç tedavisine başlandığı taktirde ilacın beyindeki koruyucu mekanizmaları harekete geçireceği ve tedavinin daha başarılı olacağı yönünde. Bunu kanıtlamak için de gerçek depresyonlulara ulaşabilmek için Avrupa'daki araştırma uygulamalarını örnek alarak ilan verme yolunu seçtim. Ancak gerçek depresyon hastalarına ulaşamadım.'' Depresyonu, Beyindeki kimyasal maddelerin dengesinin bozulması' olarak tanımlayarak, gerçek depresyonun bir hastalık olduğunu vurgulayan Doç. Dr. Ayşegül Yıldız, kişinin depresyonda olabilmesi için yaşamdan zevk almama, umutsuzluk, çöküntü, iştah ve uyku bozukluğu, enerji azalması, kendini değersiz hissetme, ölüm düşüncesi gibi belirtilerden en az beşini 14 gün boyunca yaşaması gerektiğini açıkladı. Doç. Dr. Yıldız, kendilerine başvuran depresyon hastalarını psikiyatrik test yaparak depresyonlarının şiddetini ölçtüklerini araştırmada orta va ağır vakalara öncelik verdiklerini ifade etti. Doç. Dr. Yıldız, uyguladıkları elektroşok tedavisinin hiçbir zararlı etkisi olmadığını öne sürerek, şunları söyledi 
     "Depresyonlu hastaya elektroşok ve ilaç tedavisini uygulamayı öneriyoruz. Bu haftada 2 günden 4 hafta sürecek 8 seanslık bir tedavi. Tedavide hastayı 10 dakika boyunca uyutup, beynine son teknolojiye sahip elektroşok cihazıyla 30 saniye akım veriyoruz. Bu akımın bırakın zararlı etkisini yararlı etkisi bilimsel olarak kanıtlandı. Tedavinin maliyeti yaklaşık 1 milyar lira. Bu standart bir tedavi olduğu için Emekli Sandığı karşılıyor. Ancak maddi durumu kötü olan ağır depresyonlu hastaları tedavisiz bırakmıyoruz, bütçemizin şartlarını zorlayıp, tedavilerini gerçekleştiriyoruz. Ben sekiz seanslık tedavinin ortasında yani 4'üncü seansta antidepresan ilaçları da hastaya veriyorum. Bunun hastada kalıcı iyileşme sağlayanacağını düşünüyorum. Seanslardan sonra hastayla bağımız kopmuyor. 5 ay boyunca iki haftada bir görüşme yapacağız.'' Depresyon belirtilerini taşıyan 18 yaş üstü ve 65 yaş altı hastalar ücretsiz tanı ve tedaviden yaralanmak için D.E.Ü. Tıp Fakültesi Psikiyatri Anabilim Dalı'nın 0 232 alan kodlu 412 41 90, 412 41 87 ve 412 41 60 numaralı telefonlarını arayabilir. 
     
</TEXT>
</DOC>
