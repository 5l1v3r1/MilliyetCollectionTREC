<DOC>
<DOCNO> 288970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun61.html </URL>
<DATE> 2004/11/15/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Mossad'da kriz iddiası... 200'den fazla ajanın istifa ettiği öne sürüldü 
</HEADLINE>
<TEXT>

     İsrail gizli servisi MOSSAD'da, 2 yıl önce Başbakan Ariel Şaron'a yakınlığıyla bilinen emekli General Meir Dagan'ın başkanlığa getirilmesinden bu yana ciddi bir iç kriz olduğu ileri sürüldü. 
     İsrail Televizyonu 2. Kanalı'nda yayımlanan bir belgesele göre, MOSSAD'dan, son aylarda 7'si bölüm başkanı 200'den fazla ajan istifa etti. 
     Eski MOSSAD yetkilileriyle yapılmış röportajlara yer verilen belgeselde, Dagan, ''doğrudan eylemlere'' öncelik vermek ve yurtdışındaki operasyonlarda riskleri hesaba katmadan hareket etmekle suçlandı. Belgeselde risklerin göz ardı edildiği operasyonlara örnek olarak, 26 Eylül'de Şam'daki bir Hamas militanının öldürüldüğü bombalı araçla düzenlenen saldırı gösterildi. 
     Hamas ve Suriye, bu saldırıdan İsrail'i sorumlu tutmuş, İsrail saldırının sorumlusu olduğunu yalanlamamıştı. 
     Belgeselde, Dagan döneminde MOSSAD ile ABD Merkezi İstihbarat Teşkilatı CIA arasındaki ilişkilerin bozulduğu da iddia edildi. 
     59 yaşındaki Dagan, Başbakan Şaron'un seçim döneminde siyasi danışmanıydı. Dagan, eski Başbakan Binyamin Netanyahu döneminde 1996-1999 terörle mücadele danışmanlığı yaptı. 
     
</TEXT>
</DOC>
