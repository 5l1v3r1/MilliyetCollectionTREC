<DOC>
<DOCNO> 279709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko07.html </URL>
<DATE> 2004/10/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Maliye Bakanlığı Ocak'ta yüzde 6 zam önerdi... Karar Başbakan'ın... 
</HEADLINE>
<TEXT>

     Maliye Bakanlığı, 2005 yılında yüksek maaş alan memurlara yüzde 3.5-4, diğer memurlara ise yüzde 6'şar zam önerisinde bulundu. 
     Memur maaş zammında son kararı ise Başbakan Recep Tayyip Erdoğan verecek. 
     2005 yılı bütçesinin TBMM Başkanlığı'na sunulmasına 4 gün kala, gözler memur maaş zammına çevrildi. Memurların yanı sıra sözleşmeli personel ile memur emeklilerini de ilgilendiren zam oranları konusunda, Maliye Bakanlığı bürokratlarının teknik çalışması da tamamlandı. 
     Alınan bilgiye göre, Maliyeciler memur maaş zammı alternatiflerini hazırlarken, Uzlaştırma Kurulu'nun düşük maaşlı memurlara yönelik zam önerisine bağlı kaldı. Yüksek maaşlı gruplara ise Uzlaştırma Kurulu'nun belirlediği oranların daha altında zam istendi. 
     Maliye'nin teklifinde, Daire Başkanı ve üstü seviyesinde olup yüksek maaş alan memurlara Ocak ayında yüzde 4, Temmuz'da da yüzde 3.5'luk zam önerisi yer aldı. 
     Bunun dışında kalan memurlara ise Ocak'ta yüzde 6, Temmuz'da da yine yüzde 6 zam verilmesi teklif edildi. 
     Memur Sendikaları ile yapılan görüşmelerde bir anlaşmaya varılamaması üzerine, Sendikaların başvurduğu Uzlaştırma Kurulu, düşük maaşlı memurlara Ocak ve Temmuz'da yüzde 6'şar, diğerlerine ise yüzde 5'şer zam verilmesini istemişti. Kurul, en düşük memur maaşının, kamuda çalışan en düşük işçi maaşına eşitlenmesini de önermişti. 

     
</TEXT>
</DOC>
