<DOC>
<DOCNO> 259980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy11.html </URL>
<DATE> 2004/08/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
MHP Uyarılarımız başka anlama çekilmesin 
</HEADLINE>
<TEXT>

     MHP Genel Başkan Yardımcısı Mehmet Şandır, hiç kimsenin ve hiçbir çevrenin MHP'nin ülkenin geleceğini ilgilendiren konulardaki uyarılarını bir başka anlama çekmemesi gerektiğini söyledi. 
     Şandır, bugün bir gazetede yer alan ''313 Generale 'Uyarı Yap' Mektubu'' başlıklı haber ile ilgili değerlendirme yapmak üzere parti genel merkezinde basın toplantısı düzenledi. 
     MHP'nin 50 yılı aşkın bir süredir Türkiye'de demokratik kurallar içerisinde ve hukukun meşru zemininde siyaset yaptığını ifade eden Şandır, toplumun sorumluluk duyan her kesimiyle endişe ve uyarılarını paylaştıklarını kaydetti. 
     Şandır, hiç kimse ve hiçbir çevrenin MHP'nin sorumlu siyaset anlayışı ile toplum adına ülkenin geleceğini ilgilendiren konulardaki uyarılarını bir başka anlama çekmemesi gerektiğini söyledi. 
     MHP Genel Başkanı Devlet Bahçeli'nin ülkede yaşanan endişe verici gelişmeler üzerine bir basın açıklaması hazırladığını ve bunu bütün gazete ve köşe yazarlarına gönderdiklerini anlatan Şandır, Bahçeli'nin 13 Haziran'da yaptığı bu basın açıklamasını basının yanı sıra başta Başbakan, bakanlar ve milletvekilleri olmak üzere tüm devlet protokolüne ve sivil toplum kuruluşlarına da ilettiklerini kaydetti. 
     Kapatılan DEP'in eski milletvekillerinin tahliye edilmesini ''çok endişe verici olarak gördüklerini, Bahçeli'nin de toplumun tüm kesimlerini ve devlet yönetimini uyarmayı tarihi bir görev olarak gördüğünü'' kaydeden Şandır, bu uyarı görevini de her zaman yapacaklarını ifade etti. 
     Şandır, siyasi iktidarın uyarılmasının herkesin sorumluluğu olduğunu dile getirdi. 
     Bu açıklamayı 5 binin üzerinde kişiye gönderdiklerini kaydeden Şandır, bunun toplumun bir kesimine dönük faaliyet olmadığını ifade etti. 
     Şandır, MHP'yi hiç kimsenin antidemokratik, hukuk ve demokrasi dışı eylemlerin içinde göremeyeceğini ve gösteremeyeceğini söyledi. 
     ''Bunun darbe çağrısı olup olmadığı'' sorusuna karşılık Şandır, partisinin en kötü demokrasi rejimini en iyi ihtilal yönetiminden iyi bulduğunu belirtti. Şandır, her türlü antidemokratik uygulamanın karşısında önce MHP'nin ve Türk milliyetçilerinin olacağını söyledi. 
     Mektubun 13 Haziran'da gönderilmesine karşın bugün haber olmasını nasıl değerlendirdiğinin sorulmasına üzerine Şandır, ''Bunu Türkiye'nin takdirine sunuyoruz'' dedi. 
     Şandır, uyarı görevlerini sivil-asker ayırımı gözetmeden yaptıklarını vurguladı. 
     
</TEXT>
</DOC>
