<DOC>
<DOCNO> 259745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/soneko03.html </URL>
<DATE> 2004/08/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
''Ne alırsan bir milyon'' dönemi kapanıyor... 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Üyesi ve Konya Ticaret Odası Başkanı Hüseyin Üzülmez, çoğu Çin malı kalitesiz ürünleri düşük fiyatlardan satan işyerlerinin açıldıkları gibi hızla kapanmaya başladıklarını söyledi. 
     Üzülmez, AA muhabirine yaptığı açıklamada, ''ne alırsan bir milyon'' sloganıyla satış yapan firmaların yaklaşık bir yıl önce bir furya olarak büyükşehirlerde başlayıp, ardından da ülke geneline yayıldığını belirtti. 
     Bu tür mağazaların, bir milyon lira gibi çok düşük fiyatlardan mal satmaya başlamasının önceleri vatandaşlara cazip geldiğini ifade eden Üzülmez, ''Tüketiciler, piyasada benzeri 5-10 milyon liraya satılan bir malı burada 1 milyon liraya alınca karlı duruma geçtiğini sandı. Ancak, buradan satın aldığı, eve gidinceye kadar bozulan ürünlerden beklediği faydayı göremeyen vatandaş, artık bu tür yerlerden alışveriş yapmıyor'' dedi. 
     Bu deneyimi, vatandaşların büyük bülümü elde edene kadar ne alırsan bir milyon tarzı işyerlerinin, azımsanamayacak karlar elde ettiklerini anlatan Üzülmez, şunları kaydetti 
     ''Şimdi ise, çoğu Çin malı, kalitesiz ürünler satan işyerleri açıldıkları gibi hızla kapanmaya başladı. Bu, Türkiye'de sıkça yaşanan, bir anda ortaya çıkıp daha sonra balon gibi sönen satış furyalarından biriydi, geldi ve geçti. Ticaret odalarının kayıtlarından, ne alırsan bir milyon tarzı satış yapan işyerlerinin büyük bir bölümün kapandığını, bir kısmının da iş değiştirdiğini anlıyoruz. Vatandaşın eskisi gibi alışveriş yapmaması nedeniyle, genelde işlek yerlerde açıldıkları için masrafları ağırlaşan bu tür işyerlerinin tamamına yakını önümüzdeki dönemde tamamen kapanacaktır.'' Üzülmez, vatandaşların, kalitenin ne derece önemli olduğunu bu tür yerlerden yaptıkları alışverişlerle daha iyi anladıklarını belirterek, benzer furyaların bundan sonra da yaşanabileceğini ancak vatandaşların bu kez kalitesine güvendiği mağazalardan alışveriş yapıp, bu tür tuzaklar konusunda daha bilinçli davranacağını tahmin ettiğini söyledi. 
     Kaliteli malın kalıcılığını sürdürüp her zaman ayakta kalacağını vurgulayan Üzülmez, ''Bunun yanında, ucuz ve kalitesiz Çin malı satan işyerlerinin kapanması, kaliteli mal satan esnafın işlerinin artacağı anlamına gelmiyor. Çünkü piyasada yaşanan durgunluk, ne alırsan bir milyon tarzı satış yapan işyerlerinin kapanmasıyla ortadan kalkacak gibi görünmüyor'' diye konuştu. 
     
</TEXT>
</DOC>
