<DOC>
<DOCNO> 255855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun32.html </URL>
<DATE> 2004/07/16/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Seks skandalı müdavimleri kiliseden soğuttu... 
</HEADLINE>
<TEXT>

     Avusturya'nın St. Pölten kentindeki rahip okulunda ortaya çıkan seks skandalına tepki gösteren çok sayıda kişinin kiliseden ayrılmaya başladığı açıklandı. 
     Katolik Kilisesi yetkilisi Josef Weiss, basına yaptığı açıklamada, ''kesin sayıyı henüz belirleyemediklerini, ancak rahip okulundaki skandaldan bu yana kiliseyi terk edenlerin sayısında büyük bir artış gözlendiğini'' söyledi. 
     Weiss, geçen yıl kiliseden 39 bin 584 kişinin vergi ödemeden ayrıldığını belirterek, 1996 yılında Kardinal Groer'in isminin karıştığı ''homoseksüellik iddiaları'' nedeniyle de 44 bin kişinin kiliseyi terk ettiğini söyledi. 
     Avusturya Katolik kilisesi uygulamalarına göre, çocuklarını kilisede takdis etmek veya dini nikah kıymak isteyenlerin, kiliseye üye olmaları ve aylık kazançlarından belirli bir miktarı ''din vergisi'' Religionssteur olarak kiliseye ödemeleri gerekiyor. 
     ''Din vergisini'' ciddi bir şekilde takip eden Katolik Kilisesi, üyelerin aidatlarını düzenli olarak toplayabilmek için, ''din vergisinin'' işçi ve memurların bordrolarından kesilerek kiliseye havale edilmesini talep etme hakkına da sahip bulunuyor. 
     Bu arada kilise, caydırıcı bir yöntem de uygulayarak din vergisini ödemeyenlere gerekli belgeyi vermediği için, bu kişilerin pasaport ve kimlik belgelerinde ''inançsız'' ifadesinin yer almasına neden oluyor. 
     Kilise üyeliğinden değişik gerekçelerle ayrılan ve din vergisini ödemeyenlerin çocuklarını takdis ettirmeleri veya dini nikah kıymaları da mümkün olmuyor. 
     
</TEXT>
</DOC>
