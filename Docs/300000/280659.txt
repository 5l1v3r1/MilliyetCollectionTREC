<DOC>
<DOCNO> 280659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko13.html </URL>
<DATE> 2005/03/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Otomotiv servisleri müşteri bekliyor... 
</HEADLINE>
<TEXT>

     Ocak-Şubat döneminde geçen yıla oranla yüzde 34 gerilemenin yaşandığı otomotiv sektöründe, yetkili servisler de talebin azalmasından yakınıyor. 
     Çukurova Yetkili Otomobil Satıcıları Derneği YODER Başkanı Süleyman Onatça, geçen yıl vergi oranında yapılan değişikler ve hurda indiriminin ani bir kararla kaldırılmasının ardından sektörde pazarın giderek daraldığını anımsattı. 
     Onatça, Türkiye genelinde geçen yıl binek ve ticari araçlar dahil 720 bin adet satış gerçekleştiğini, bu yılki hedeflerini ise yüzde 20 daralttıklarını kaydetti. 
     Açıklanan satış rakamlarına göre öngörülen daralmanın gerçekleşmeye başladığını belirten Onatça, ekonomik alım gücünün ve vergi oranlarının etkisiyle azalan otomobil satışlarına paralel olarak satış sonrası servis hizmetlerinde de bir düşüş yaşandığını söyledi. 
     Onatça, geçen yıl ve 2003 yılının sonundaki yüksek satışlarla çok sayıda vatandaşın otomobil sahibi olduğunu, ancak, alınan bu araçların büyük kısmının servislere getirilmediğini belirlediklerini bildirdi. 
     Servislere gelen araç oranında yüzde 20-25 arasında gerileme olduğu ifade eden Onatça, araçların bakım zamanının sürekli ertelendiğini kaydetti. 
     Araç bakım servislerinin plazaların ''kalbi'' olduğunu vurgulayan Onatça, şunları kaydetti 
     ''Satışlarda daralmayı bekliyorduk, ancak, satış sonrası işlemlerde de bir daralmanın gerçekleşmesi bizi şaşırtıyor. Ekonomi beklenilen düzeyde olmasına rağmen, geçen yıllarla mukayese edildiği zaman yetkili otomobil servisleri kötü durumda. Otomobillerin, yaklaşık 10 bin kilometre sonunda serviste bakımının yapılması gerekir. Diğer ihtiyaçlarla yılda ortalama 3-4 kez yetkili servislere gidilmesi gerekirken, servislere uğrayan neredeyse yok. Plazaları yaşatan servisler bile tıkanma noktasında.'' Geçen yıla oranla otomotiv sektöründeki genel kötü gidişin yeni uygulamalarla durdurulabileceğini vurgulayan Onatça, ''Sektör olarak istikrar istiyoruz. Bir yıl tavan satışa ulaşıp bir sonraki yıl taban yapmak istemiyoruz. Bunun için vergi oranlarının yeniden gözden geçirilmesi gerekir. Ayrıca, hurda indirimi tekrar gündeme gelebilir'' dedi. 
     
</TEXT>
</DOC>
