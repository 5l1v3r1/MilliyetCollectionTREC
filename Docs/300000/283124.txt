<DOC>
<DOCNO> 283124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko02.html </URL>
<DATE> 2004/10/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İtalya, Rai televizyonunu da satıyor... 
</HEADLINE>
<TEXT>

     Enerji devi Enel'i başarıyla özelleştiren İtalyan hükümeti, gözünü Rai televizyonuna dikti. 
     ''Enel defteri kapandığına göre hazine RAİ'nin satışıyla ilgilenebilir'' diyen Telekomünikasyon Bakanı Maurizio Gasparri, ulusal televizyon kanalı RAİ hisselerinin bir kısmının satılabileceğini belirtti. 
     Ekonomi Bakanı Domenico Siniscalco dün yaptığı açıklamada, Enel hisselerinin yaklaşık yüzde 20'sinin bireysel ve kurumsal yatırımcılara satışından 7.6 milyar euro gelir elde edildiğini kaydetmişti. 
     2008'e kadar 120 milyar euroluk özelleştirme gerçekleştirerek yüksek kamu borçlarını düşürmek isteyen İtalya'nın, Enel'deki başarısını RAİ'de tekrarlaması beklenmiyor. 
     Uzmanlara göre RAİ kanalının sık sık politik baskılara maruz kalması, yatırımcıları devlet televizyonunun hisselerine soğuk bakmasına neden olacak. 
     İtalya'da RAİ'nin en büyük rakibi Mediaset, Başbakan Silvio Berlusconi tarafından kontrol ediliyor. 
     
</TEXT>
</DOC>
