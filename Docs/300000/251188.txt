<DOC>
<DOCNO> 251188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/siyaset/siy03.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'CHP kurultayları kapalı yapılamaz' 
</HEADLINE>
<TEXT>


Muhalifler, yayımladıkları bildiride CHP geleneklerinde alışık olunmayan bir durumla karşı karşıya olduklarını ifade ettiler 

ANKARA Milliyet 


CHP'de 3 Temmuz'da yapılacak kurultay öncesi muhalifler, açık oylama uygulamasıyla toplantının dinleyicilere kapatılmasına tepki gösterdi. 
Ankara'da dün toplanan "İktidara Yürüyüş Hareketi Kurultay Düzenleme Komitesi" üyeleri, bir bildiri hazırladı. Bildiride, CHP Genel Başkanı Deniz Baykal'ın olağanüstü kurultay çağrısı öncesi, tüzük değişikliği konusunun da gündeme alınması için gereken sayının üzerinde toplanan imzanın, genel merkeze teslim edilmesine karşın kurultay gündemine alınmadığı ifade edildi. Toplantının dinleyicilere kapatılmasının "CHP geleneğinde alışkın olunmayan bir durum" olduğunun belirtildiği bildiride, CHP tüzüğüne göre kurultay ve kongre oturumlarının açık olduğu, kapalı olması konusunda ancak kurultayın karar verebileceği vurgulandı. Bildiride, kurultay ilanından sonra bile bazı delegeler hakkında tedbirli disiplin uygulaması yapılarak oy kullanma haklarının engellenmek istendiği dile getirilerek, genel merkezin delege ağırlığını kendi lehine çevirebilmek için hukuku zorladığı da savunuldu. 
Muhaliflerin bildirisine eski genel başkanlar Cezmi Kartay, Altan Öymen, eski genel sekreterler Ertuğrul Günay, Adnan Keskin, eski Genel Sekreter Yardımcısı Erol Tuncer, eski büyükşehir belediye başkanları Celal Doğan ve Bekir Kumbul ile il başkanları da destek verdi. 


</TEXT>
</DOC>
