<DOC>
<DOCNO> 274389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas13.html </URL>
<DATE> 2004/09/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İngilizlerin hayatına yön veren 55 bin kişi, 60 ciltlik kitapta toplandı 
</HEADLINE>
<TEXT>

     İngiltere'nin ünlü Oxford Üniversitesi tarafından 12 yılda hazırlanan ve 25 milyon sterline mal olan 60 ciltlik kitap serisinde, İngiliz toplum yaşamına şekil verdiğine inanılan 55 bin isim yer aldı. 
     İlki 1882 yılında hazırlanan Oxford Milli Biyografi Sözlüğü'nün güncelleştirilmesiyle hazırlanan 60 ciltlik serinin hazırlanmasında 10 bin yazar görev yaptı. 
     Irkçı bir cinayete kurban giden siyah genç Stephen Lawrence ve küçük çocuklara yönelik şiddete örnek teşkil eden bir cinayet sonucu hayatını kaybeden 2,5 yaşındaki James Bulger'ın da İngiliz toplum yaşamında önemli tartışmalara yol açtıkları için yer aldıkları Milli Biyografi Sözlüğü'nde ayrıca, Kraliçe Victoria ve Gandhi isimlerine yer verildi. 
     Satış fiyatı 7500 sterlin olan yeni serinin, orta ölçekteki bir kütüphanenin büyük bölümünü kapladığına dikkat çeken eleştirmenler, kadınların 60 ciltlik seri içindeki payının yüzde 10'da kalmasını eleştirdi. 
     İlk versiyonuna göre iki kat daha fazla kadına yer verilen Biyografi Sözlüğü'nde, Kraliçe Birinci Elizabeth, Linda McCartney ve Virginia Woolf gibi isimler de yer aldı. Kitapta fazla tanınmayan çok sayıda ismin de yer aldığı, bunlar arasında da bilardonun mucidi ve bir yedek askerin bile bulunduğu bildirildi. 
     
</TEXT>
</DOC>
