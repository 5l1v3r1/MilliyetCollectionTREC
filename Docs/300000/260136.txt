<DOC>
<DOCNO> 260136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/spor/spo06.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarışlara gölge düştü 
</HEADLINE>
<TEXT>


İstanbul'da geçtiğimiz günlerde yarış içinde kalp krizi yüzünden ölen iki tayın ardından, dün de Bursa'da favori Altınkızım kazanmasına rağmen jokeyinin fazla kilosu nedeniyle sonuncu sayıldı 


Protesto ettiler 
AT yarışlarında dün büyük bir skandal yaşandı. Geçtiğimiz günlerde İstanbul Veliefendi Hipodromu'nda yarış içinde iki atın kalp krizi yüzünden ölmesinden sonra, Bursa Hipodromu'nda yapılan dünkü yarışlarda 7. koşuda start alan favori Altınkızım, birinci gelmesine rağmen, jokeyi Mehmet Kaya'nın kilosunun tutmaması yüzünden sonuncu sayıldı, karar yarışseverler tarafından uzun süre protesto edildi. 

Çelişkili kararlar 
YARIŞ öncesi Komiserler Kurulu tarafından kontrolden geçen ve tartı hakemlerinin de onay vermesiyle Altınkızım'a binen Mehmet Kaya, daha sonra 1.3 kilo fazlalığı bulunduğu gerekçesiyle ceza aldı. Kaya'nın buna rağmen bir sonraki yarışa katılması tepkileri daha da çoğalttı. Komiserler Kurulu'nun kararına bir anlam veremediklerini belirten yarışseverler, TJK'yı mahkemeye vereceklerini belirttiler. 


</TEXT>
</DOC>
