<DOC>
<DOCNO> 284212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas12.html </URL>
<DATE> 2004/10/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Kerry'e oy vereceğim" diyen kız akradaşına tornavidayla saldırdı .. 
</HEADLINE>
<TEXT>

     ABD'de başkanlık seçimine sadece birkaç gün kala politik gerginlik tırmanırken, ''siyasi bağlantılı'' şiddet olayları da meydana gelmeye başladı. 
     Florida eyaletinde Deniz Piyadeleri'ne kaydolan ve eğitime başlamak için görev emri bekleyen Stephen Scott Soper adlı asker adayı genç, ''Senden ayrılıyorum, seçimde de Demokrat Parti'nin başkan adayı senatör John Kerry'ye oy vereceğim'' diyen kız arkadaşına ''aşırı tepki gösterdi''. 
     South Florida Sun-Sentinel gazetesinin haberine göre, Cumhuriyetçi Başkan George W. Bush'un hayranı olan Soper, Stacey Silheira adlı kız arkadaşının bu sözleri üzerine ''Seçimi görecek kadar yaşayamayacaksın'' diye bağırarak, elindeki tornavidayla saldırdı. 
     Olay yerine gelen polis, kız arkadaşının boynuna tornavidayı dayayan saldırgan genci etkisiz hale getirerek, tutukladı. 
     Yine Florida'da meydana gelen ikinci olayda ise Bush'a yakınlığıyla tanınan Cumhuriyetçi Partili Temsilciler Meclisi üyesi Katherine Harris'i yolda Cadillac marka otomobiliyle ezmeye çalıştığı belirtilen Barry Seltzer adlı Demokrat Parti üyesi, polis tarafından tutuklandı. 
     Seltzer ifadesinde, amacının Harris'i ezmek değil, korkutmak olduğunu ve ''siyasi ifade özgürlüğünü kullandığını'' savundu. 
     
</TEXT>
</DOC>
