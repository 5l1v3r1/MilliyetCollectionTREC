<DOC>
<DOCNO> 265515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur12.html </URL>
<DATE> 2004/08/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yunanistan'a 1 günlük vizesiz giriş için çalışmalar sürüyor... 
</HEADLINE>
<TEXT>

     Yunanistan Belediyeler Birliği Trakya Polis Danışmanı ve eski Şapçı Belediye Başkanı Dinos Haritapulos, Türk vatandaşlarının, Yunanistan'da vizesiz 1 gün kalabilmeleri yönünde çalışma yaptıklarını belirtti. 
     Haritapulos, Keşan Belediye Başkanı ve Trakyakent Başkan Vekili Mehmet Özcan'ı ziyaretinde yaptığı konuşmada, önceki hükümet döneminde, vizesiz 1 gün kalma konusundaki çalışmalara başlandığını ve son noktaya gelindiğini söyledi. Konuyu, Olimpiyat oyunlarının bitiminde tekrar gündeme getireceklerini ifade eden Haritapulos, 1 günlük vizesiz seyahat için olanca güçleriyle çalıştıklarını belirtti. 
     Türkiye, Yunanistan ve Bulgaristan'ın sınıra yakın bölgelerinde kurulan belediye birlikleri için, önümüzdeki gülerde AB programlarından yararlanma amacıyla ortak bir seminer düzenleneceğini bildiren Haritapulos, bu seminerlere üç ülkedeki belediye birliklerinde yer alan belediye başkanlarının katılacağını kaydetti. 
     Haritapulos, ayrıca seminerde Avrupa Parlamentosu milletvekillerinin de bulunacağını bildirdi. 
     
</TEXT>
</DOC>
