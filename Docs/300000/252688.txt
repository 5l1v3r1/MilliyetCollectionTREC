<DOC>
<DOCNO> 252688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo07.html </URL>
<DATE> 2004/07/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Cengiz Galatasaray ile anlaşırsak, Kürşat'ın gitmesine engel olmayız 
</HEADLINE>
<TEXT>

     Bolu'nun Gerede ilçesinde yeni sezona hazırlanan yeşil-mavili sporculara, kampta fiziki dayanıklılık testi uygulandı. 
     Teknik Direktör Rıza Çalımbay, sabah antrenmanı öncesinde futbolculara fiziki dayanıklılık testi uygularken, test sonrasında antrenman yapan futbolcuların adeta pestili çıktı. 
     AA muhabirine açıklama yapan Teknik Direktör Rıza Çalımbay, kamptaki oyuncuların performansından şu ana kadar memnun kaldığını belirterek, ''Kampta eksik futbolcu yok. Sadece Koray yeni evlendiği için balayında, o yüzden Gerede kampına katılamadı'' dedi. 
     Bu arada Gerede kampını ziyaret eden Çaykur Rizespor Kulübü Başkanı Ekrem Cengiz, dış transferde izledikleri oyuncular olduğunu belirterek, şunları söyledi 
     ''Sezon başlamadan 4-5 yeni transfer düşünüyoruz. Galatasaray'ın Kürşat'a talip olması bizi sevindirdi. Kürşat, bizim takımımızın emektar oyuncularından. Sarı-kırmızılı takımla anlaşma sağlanırsa, Kürşat'ın transferine engel olmayacağız.'' Çaykur Rizespor'un forvet bölgesine iki aday bulduğu ve yardımcı antrenör Gökhan Keskin'in Tunus'un Safiex takımında top koşturan 24 yaşındaki Haykel İmamdiyo ve aynı ekipte forma giyen 22 yaşındaki Fateh Rabığ'ı izlemeye aldığı, iki oyuncu hakkında Rıza Çalımbay'a ayrıntılı rapor vereceği öğrenildi. 
     Teknik Direktör Rıza Çalımbay'ın yönetime olumlu rapor vermesi halinde, 2 futbolcu hemen transfer edilecek. 
     Yeşil-mavililerin iç transfer çalışmaları da aralıksız sürüyor. Dış transferde ise bugüne kadar Karşıyaka'dan Levent, Kartalspor'dan Atilla, Roda'dan Seydihan, Zeytinburnuspor'dan Mustafa ve Ferdi transfer edildi. 

     
</TEXT>
</DOC>
