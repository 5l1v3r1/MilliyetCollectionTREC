<DOC>
<DOCNO> 293316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/tamer.html </URL>
<DATE> 2004/11/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AB'den gelecek 'evet ama'ya hükümet hazır mı 
</HEADLINE>
<TEXT>


Açık Toplum Enstitüsü Türkiye Direktörü Hakan Altınay'ın daveti sayesinde pazar sabahını çok verimli geçirdik. Geçirdik derken biz dediğim AKP milletvekili ve Dışişleri Komisyonu Başkanı Mehmet Dülger'den Mercedes Türkiye Direktörü Dr. Till Becker'e, Boğaziçi Üniversitesi'nden Prof. Binnaz Toprak ve Prof. Refik Erzan'dan Osman Kavala'ya, Prof. Seyfettin Gürsel'den Sami Kohen ve Ömer Madra'ya Türkiye'nin AB üyeliğine kafa yoran dar bir gruptuk. 
Altınay'ın yönettiği toplantının konuşmacıları ise Açık Toplum Enstitüsü'nün girişimiyle, Türkiye'nin Avrupa Birliği ile bütünleşme çabalarına yardımcı olmak üzere kurulan Bağımsız Türkiye Komisyonu'nun Raportörü Avusturyalı Albert Rohan ve Brüksel'deki panaromaya en hakim kişilerden biri olan Avrupa Parlamentosu üyesi İtalyan Emma Bonino'ydu. 
Bol sorulu ve yanıtlı, 3 saatlik maratonun sonunda ben anladım ki 17 Aralık'taki kader zirvesine 20 gün kala pazarlık h l sürüyor. Ve bu pazarlık artık Türkiye ile Brüksel'in ötesine geçmiş, Avrupa Birliği'nin her cephesinde cereyan ediyor. AB'nin ağır topları, bizim yüzümüzden için için kaynıyor 

Avrupa tartışıyor 
Avrupa Parlamentosu Komisyonu'nda bugün görüşülmeye başlanacak olan ve 13 - 14 aralıkta oylanması beklenen Türkiye Raporu'nun herhangi bir bağlayıcı niteliği yok. Ancak rapor elbette, Avrupa kamuoyundaki son havayı yansıtması açısından önem taşıyor. 
Bu görüşmelerin öncesinde Avrupa Parlamentosu'nda en kalabalık grubu oluşturan ve Türkiye'nin üyeliğine karşı olan muhafazak rlar bile bölünmüş durumda. Şu sıralar Türkiye'ye destek veren İtalyan ve İspanyol muhafazak r üyelerin sesleri daha yüksek çıkıyor ve tartışma sürüyor. Diğer yanda Avrupa Parlamentosu'nda Türkiye'ye destek çıkan sosyalist ve sosyal demokrat grup içinde ise son dönemde azınlıktaki Türkiye muhalifleri de seslerini yükseltmiş. Fransızlar zaten işi gücü bıraktı, aylardır muhafazak rıyla sosyalistiyle kendi içlerinde Türkiye'yi tartışıyorlar. 
AB kulislerinde Türkiye'nin en hızlı savunucularından biri sayılan Emma Bonino, bu noktada Türk hükümetine çok hayati bir soru yöneltiyor 

Tarih verilecek ama... 
"17 Aralık'taki zirvede alınacak kararın Türkiye'deki etkisi, Avrupa'daki etkisinden kat kat fazla olacaktır. Avrupalılar bunu 17 Aralık'a kadar müthiş hararetli tartışsalar da, 17 Aralık'tan sonra giderek unutup başka konulara yöneleceklerdir. Ama kararın Türkiye'nin tam arzu ettiği şekilde çıkmaması halinde, bunun Türk halkına nasıl anlatılacağını AKP hükümeti, önümüzdeki bu 3 hafta içinde çok iyi düşünmelidir " 
Ve ardından da Türk hükümetinin gayretli çabalarıyla Brüksel cephesinde son 2 yılda, hatta son 2 aydaki hiç küçümsenmeyecek gelişmeleri sıralıyor 
"Brüksel Türkiye'ye karşı son 2 yılda HAYIR'dan BELKİ'ye, hatta NEREDEYSE EVET'e geldi. Sorun TAM EVET'i sağlamak. AB'nin 25 üyesinin çoğunluğu Türkiye'den yana ama maalesef bu, nitelikli çoğunluk değil. 
6 Ekim'deki İlerleme Raporu'na kadar benim gözümde sorun, Türkiye'ye tarih verilip verilmeyeceğiydi. Bugünse tarihle ilgili sorun kalmadı. Tarih verilecek, ama müzakere sürecinin nasıl bir çerçeveye oturtulacağı henüz belli değil. Ve Avrupa bu yüzden kendi içinde bölündü." 

Sinirleri sağlam tutun 
Rohan da Bonino da özellikle altını çiziyorlar ki, "Avrupa Birliği de bir süreç. Yarın ne yönde değişeceği belli değil. Ortak Tarım Politikası'nda Türkiye'nin getireceği yükü tartışıyorlar, ama Türkiye tam üye olduğunda Ortak Tarım Politikası'nın h l varolacağı çok kuşkulu." 
Rohan'dan hükümete tavsiye ise bir yandan sinirlerini sağlam tutarken, diğer yandan da sembolik küçük jestler yaparak Avrupa kamuoyunun içten fethedilmesi. 
Toplantıyı birlikte izlediğimiz bir bankacı, "Biz iş çevreleri olarak EVET AMA'ya hazırız. Piyasalar hazır. Önemli olan hükümetin bu durumu içine sindirmesi," diyerek tedirginliğini dile getirdi. Kaygısı, Başbakan Erdoğan'ın AB zirvesinden çıkacak karara abartılı bir tepki göstererek piyasaları allak bullak etmesiydi. 



</TEXT>
</DOC>
