<DOC>
<DOCNO> 258391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/gun01.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asıl infial yaratan TCDD' 
</HEADLINE>
<TEXT>


Tutuklanmalarına itiraz eden makinistler Karabulut ve Sönmez, "Kazada asıl sorumlu, bilim adamlarının uyarılarını dinlemeyen yetkililerdir" dedi 

EZELHAN ÜSTÜNKAYA, GÖKÇER TAHİNCİOĞLU Ankara 

Pamukova'daki tren kazasından sonra tutuklanan makinistler Fikret Karabulut ile Recep Sönmez, itiraz dilekçelerinde, kazanın meydana geldiği alandaki hız limitlerine uyduklarını, delil olmadan tutuklandıklarını öne sürdü. "Toplumda infial uyandırdıkları" gerekçesiyle tutuklanan makinistler, "asıl infiali yaratanların, bilim adamlarının uyarılarına kulak asmayarak seferleri başlatan ve kazanın ardından istifa etmeyen Ulaştırma Bakanı Binali Yıldırım ve TCDD Genel Müdürü Süleyman Karaman ve TCDD yetkililerinin" olduğunu iddia etti. 

Savcı bilirkişiyi bekliyor 
Makinistlerin tutuklanması, "suçun üst sınırının 7 yıldan fazla olması" ile "toplumda infial uyandırması" fıkralarına dayandırıldı. 
Avukatlar da delil olmadan tutuklamaya hükmedildiğini savundu. Dilekçede, hız sınırın aşılmadığı, "konfor hızı" 80 kilometre olan bir trenin, ancak 169.174 kilometre hızla gitmesi halinde kaza olabileceği vurgulandı. Pamukova Savcısı Mithat Kutanoğlu ise, soruşturmanın sadece makinistler aleyhinde yürütülmediğini belirterek, "Bilirkişi raporuna göre, kim sorumlu olarak belirlenirse, soruşturma onların hakkında yürütülecek. Bütün gerçekler ortaya çıkarılacak" dedi. 


</TEXT>
</DOC>
