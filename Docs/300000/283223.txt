<DOC>
<DOCNO> 283223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur12.html </URL>
<DATE> 2004/10/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Arkadaşının attığı taş yüzünden beyin kanaması geçirdi... 
</HEADLINE>
<TEXT>

     Sakarya'nın Karasu İlçesi'nde arkadaşının kafasına attığı taşla yaralanan 9 yaşındaki Y.A yoğun bakımda yaşam savaşı veriyor. 
     Alınan bilgiye göre Karasu İlçesi Kurudere Beldesi Kocataş Mahallesi'nde meydana gelen olayda, 9 yaşındaki Y.A ile 7 yaşındaki Ö.Ö. birlikte oyun oynadıkları sırada Ö.Ö, arkadaşı Y.A'ya taş attı. Kafasına isabet eden taşla yaralanan Y.A'ya ilk tedavisi evinde ailesi tarafından yapıldı. 
     Bir süre sonra uykuya dalan Y.A'nın durumundan şüphelenen babası Mehmet A. çocuğunu uyandırmak istedi. Çocuğun tepki vermemesi üzerine baba, Y.A'yı Karasu Devlet Hastanesi'ne götürdü. Burada yapılan ilk müdahalede Y.A'nın beyin kanaması geçirdiği anlaşıldı. 
     Sakarya Devlet Hastanesi'ne sevk edilen Y.A, yoğun bakım servisinde tedavi altına alındı. 
     Jandarma olayla ilgili soruşturma başlatırken, Y.A'nın sağlık durumunun ciddiyetini koruduğu bildirildi. 
     
</TEXT>
</DOC>
