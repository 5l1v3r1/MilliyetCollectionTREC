<DOC>
<DOCNO> 279838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur46.html </URL>
<DATE> 2004/10/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Film gibi soygun... 
</HEADLINE>
<TEXT>

     İstanbul'dan Balıkesir'deki kuyumculara altın götüren 2 kişinin, Bursa'nın Karacabey İlçesi yakınlarında film senaryosunu aratmayacak yöntemle soyuldukları bildirildi. 
     Alınan bilgiye göre, Uluabat Gölü çevresinde avlanmaya çıkan kimliği açıklanmayan iki kişi, Karacabey-Bursa karayolunda 34 FUV 20 plakalı otomobilde Gürcan Yeşildağ ve Tekin Çakıcı adlı kişileri elleri ve kolları bağlı olarak buldu. Yeşildağ ve Çakıcı'nın soyulduklarını söylemeleri üzerine, avcılar, durumu jandarmaya bildirdi. 
     Yeşildağ'ın, jandarmaya verdiği ifadesinde, Çakıcı ile birlikte İstanbul'dan Balıkesir'deki kuyumculara altın götürdüklerini belirterek, soygun olayına ilişkin şu bilgileri verdiği öğrenildi 
     ''Yol kenarında park halindeki 16 EH 026 plakalı bir otomobilin başında bekleyen iki kişi bizi durdurdu. Kimlik göstererek bize jandarma-trafik ekibi olduklarını ve 145 kilometre hızla radara girdiğimiz söylediler. Daha sonra bellerinden çıkardıkları silahla bizi etkisiz hale getirdiler.'' Bu kişilerin ellerini ve ayaklarını bağlayarak kendilerini otomobile kilitledikten sonra eter koklatıp bayılttıklarını anlatan Yeşildağ, zanlıların daha sonra bagajdaki içinde 15 kilogram altın bulunan iki çantayla kaçtıklarını kaydetti. 
     Olayla ilgili olarak yapılan araştırmada, soygun olayında kullanılan otomobilin plakasının sahte olduğu tespit edilirken, zanlıların yakalanması için çalışmaların sürdüğü bildirildi. 
     
</TEXT>
</DOC>
