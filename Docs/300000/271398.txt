<DOC>
<DOCNO> 271398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy05.html </URL>
<DATE> 2004/09/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tüzmen Bu sene okuyan nüfus sayımız 14 milyon... 
</HEADLINE>
<TEXT>

     Devlet Bakanı Kürşad Tüzmen, bu sene ilk ve orta öğretimde toplam okuyan nüfusun 14 milyon olduğunu belirterek, ''Biz iyi bir eğitim, iyi bir öğrenim verirsek çocuklarımıza, gelecekte Türkiye'nin önü çok açık olacak'' dedi. 
     Devlet Bakanı Kürşad Tüzmen, mezun olduğu Çankaya İlköğretim Okulu'nun yeni öğretim yılına başlama törenine katıldı. 
     Kendisinin yaklaşık 40 sene önce Çankaya İlköğretim Okulu'nda öğrenci olduğunu kaydeden Tüzmen, okulda çok güzel, kaliteli bir eğitim gördüklerini söyledi. Tüzmen, ''Öğrenciler, aranızdan birçok devlet adamı, öğretmen, spor adamı, doktor, mühendis, çeşitli meslek gruplarında çok başarılı insanlar yetişecek. Bizler de sizler gibi buralarda ilk öğretime ilk adımı attığımızdan itibaren çalıştık, değerli hocalarımızın verdikleri eğitimle, bu noktalara geldik'' diye konuştu. 
     Tüzmen, bu sene ilk ve orta öğretimde toplam okuyan nüfusun 14 milyon olduğunu kaydederek, komşu ülkelere bakıldığında 14 milyonun en az 3-4 ülkenin toplam nüfusundan daha fazla olduğunu, dünyada da 14 milyon nüfusun bir ülke nüfusu olarak, çok büyük kabul edildiğini söyledi ve şöyle devam etti 
     ''Biz iyi bir eğitim, iyi bir öğrenim verirsek çocuklarımıza, gelecekte Türkiye'nin önü çok açık olacak. İnşallah, Türkiye'nin ihracatı bu sene 60 milyar dolara gelecek, ama sizler üniversitede okurken, 20 sene sonra Türkiye 500 milyar dolardan fazla ihracat yapan bir ülke haline gelecek. Ülkemiz bugünkünün en az 7-8 katı daha zengin bir ülke olacak. Bunun için, çok çalışmamız lazım. 
     Çocuklar, sizler bizlerin yarınısınız. Sizlerle gurur duyuyoruz, iyi çalışın ama sporu da hiçbir zaman ihmal etmeyin. Hepinizin 2004-2005 eğitim yılının hayırlı olsun.'' Bu arada, Bakan Tüzmen'e tören öncesi Çankaya İlköğretim Okulu'nda okuyan yeğeni Dilan Karatepe çiçek verdi. 
     Tüzmen de 40 yıl önce kendisinin öğretmeni olan ve halen öğretmen olarak görev yapan Meral Turankaya'ya çiçek verdi. 
     
</TEXT>
</DOC>
