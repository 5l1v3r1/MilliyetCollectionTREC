<DOC>
<DOCNO> 288124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur10.html </URL>
<DATE> 2004/11/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Eline çay döktüğü için garsonu bıçaklamış 
</HEADLINE>
<TEXT>

     İsmail AKDUMAN SAMSUN, DHA 

SAMSUN'daki bir kahvede çalışan 45 yaşındaki Cemalettin Çetintaş, servis yaptığı müşterisi 33 yaşındaki Turgay Öz, tarafından 3 yerinden bıçaklandı. Çetintaş, adam öldürmeye tam teşebbüs suçundan tutuklanarak cezaevine gönderilen Öz'den mahkemede şikayetçi olmadı. 
     Sebze ve meyve halinde hamal olarak çalışan Turgay Öz, çay içmek için kahveye gitti. İddiaya göre, garson Cemalettin Çetintaş, çayı getirirken Öz'ün eline döktü. Çıkan tartışma sonrasında, öz masada bulunan meyve bıçağıyla Çetintaş'ı göğsü, eli ve sırtından yaraladı. Samsun 1'inci Ağır Ceza Mahkemesi'nde adam öldürmeye teşebbüs suçundan 20 yıl hapis istemiyle tutuklu olarak yargılanan Öz, garson Çetintaş ile aralarında eski bir husumet bulunduğu belirterek, "İşyerime yakın olduğu için o kahveye giderek çay içmek istedim. Ancak, getirirken çayı elime döktü. Bilerek yaptı zannettim. O da bana ters konuşunca tartışma çıktı. Sandalye ile kafama vurdu. Ben de masada bulunan meyve bıçağı ile kendisine saldırdım'' dedi. 
     Cemal Çetintaş ise, şikayetinden vazgeçtiğini anlatırken, "Benim gibi Turgay da olay sırasında alkollüydü. Sanırım bu yüzden boşyere kavga ettik. Kendisiyle aramızda hiç bir problem yoktur. Şikayetçi değilim'' dedi. Mahkeme, sanığın tutukluluk halinin devamına karar verip, davayı erteledi. 
     
</TEXT>
</DOC>
