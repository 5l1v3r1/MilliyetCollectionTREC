<DOC>
<DOCNO> 256754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun25.html </URL>
<DATE> 2004/07/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
KFC'nin tavuklara yaptığı inanılmaz işkencenin görüntüleri yayınlandı 
</HEADLINE>
<TEXT>

     Hayvan haklarını koruma derneği, kızarmış tavuk satan KFC Kentucky Fried Chicken lokanta zincirine malzeme satan bir firmada, çalışanlar tarafından tekmelenen, ezilen ve duvara fırlatılan tavukların video görüntülerini yayınladı. 
     ABD'nin Batı Virginia eyaletindeki Moorefield'de bulunan bir fabrikada, tavuklara yapılan işkence görüntüleri, ekim ayından mayıs ayına kadar bu fabrikada çalışan PETA üyesi tarafından gizlice çekildi. 
     Hayvanlara yapılan muamele yüzünden geçen yıldan bu yana baskı altında bulunan KFC lokanta zincirinin sahibi ''Yum Brands'' Anonim Şirketi yetkililerinin, görüntülerin yer aldığı video kaseti izledikleri belirtildi. 
     KFC sözcüsü Bonnie Warchauer, KFC'nin sorumlu olan işçi ve işverenlerin işine son verilmesini talep edeceğini ve daha fazla ihlal yapılması durumunda firmayla ilişkilerin kesileceğini kaydetti. 
     PETA'nın fabrikaya ve şirkete gönderdiği, 22 Temmuz'da yazılan mektupta, tavuklara uygulanan inanılmaz işkenceyle ilgili olarak görgü tanığı da bulunduğu bildirildi. Tavuklara uygulanan işkencede canlıyken gagalarının parçalandığı, yüzlerine boya püskürtüldüğü, boyunlarının burkulduğu, gözleriyle ağızlarının içine tütün serpiştirildiği belirtildi. 
     Sorumlu kişiler hakkında eyalet yetkililerinin soruşturma açmasını isteyen PETA, geçen yıldan bu yana hayvanlara daha insanca muamele yapılması için şirket aleyhine dava açmış ve boykot çağrısı yapmıştı. 
     PETA, daha önce McDonald's ve Burger King gibi lokanta zincirleri aleyhine karar alınmasını sağlamıştı. 
     
</TEXT>
</DOC>
