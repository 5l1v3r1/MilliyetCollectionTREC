<DOC>
<DOCNO> 277284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas09.html </URL>
<DATE> 2004/10/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ormanlar hızla yok oluyor... 
</HEADLINE>
<TEXT>

     - Çok sayıda canlı varlığı bünyesinde bulundurması dolayısıyla ''en büyük organizma'' diye nitelenen ormanların, sürdürülebilir olmayan odun üretimi, yapılaşma, yangınlar ve amaç dışı kullanım gibi nedenlerle yok olma tehlikesi yaşadığı bildirildi. 
     WWF-Türkiye Doğal Hayatı Koruma Vakfı Projeler Koordinatörü Yıldıray Lise, AA muhabirine yaptığı açıklamada, barındırdığı yaşamsal zenginlikle ormanların tüm habitatlar arasında ayrı öneme sahip olduğunu vurguladı. 
     Mikroorganizmalardan, böceklere, büyük memeli türlerine ve bitki çeşitlerine kadar sayıları binleri bulan canlı türüne ev sahipliği yapan ormanların, sürdürülebilir olmayan odun üretimi, yapılaşma, yangınlar ve amaç dışı kullanım gibi nedenlerle büyük yıkımlara uğradığını belirten Lise, şunları kaydetti 
     ''Ormanlar, özellikle son yüzyıl içinde çok büyük bir yok olma süreci yaşamıştır. Bu yok olma sürecinin en önemli sebepleri insan kaynaklı. Yaşanan bu süreç sonucunda ormansızlaşma ve ayakta kalan ormanlarda da nitelik kaybı sonucu ortaya çıkıyor. Dünya orman varlığının bugüne kadar 3 milyon hektarı kaybedildi. Ayrıca, son yıllarda dünya genelinde ormanların sağlık durumu bozulmuş ve biyolojik çeşitlilikte önemli kayıplar yaşandı.'' 
     
     TÜRKİYE ÖNEMLİ BİR ZENGİNLİĞE SAHİP 
     Lise, Türkiye'nin özellikle doğal orman varlığı açısından önemli bir zenginliğe sahip olduğunu, bu zenginliğin korunarak gelecek kuşaklara aktarılabilmesi gerektiğini ifade etti. 
     Türkiye'deki ormanların da benzer tehditler altında olduğunu anlatan Lise, ''Türkiye yüzeyinin yüzde 26'sı orman sayılan alanlardan oluşmaktadır. Bu önemli zenginliğin gelecek kuşaklara aktarılabilmesi, Milli Park, Tabiatı Koruma Alanı, Tabiat Parkı gibi koruma alanlarının sayısının artırılmasıyla mümkündür. Ancak, şu anda korunan alanlar Türkiye ormanlarının yalnızca yüzde 2'sini oluşturmakta'' diye konuştu. 
     
     ''TARIM ARAZİSİ OLARAK KULLANILIYOR'' 
     Orman Mühendisleri Odası OMO Doğu Akdeniz Şube Sekreteri Ayhan Küyük, AA muhabirine yaptığı açıklamada, ülke genelinde tarıma elverişli olmayan ancak tarım arazisi olarak kullanılan 7 milyon hektar alan bulunduğunu, bunların orman ve mera olması için çalışmalar yapılması gerektiğini söyledi. 
     Küyük, Türkiye'de 20.7 milyon hektar orman alanı bulunduğunu, bunun 10.5 milyon hektarının verimli, 10 milyon 150 bin hektarının ise verimsiz olduğunu kaydetti. 
     Küyük, verimsiz orman arazilerinden 3.8 milyon hektarında ağaçlandırma, 3 milyon hektarında erozyon, 1 milyon hektarında mera çalışması yapılması, 2.3 milyon hektarın da muhafaza karakterli hale getirilmesi gerektiğini belirtti. 
     Orman arazilerinin tahrip edilerek verimsiz hale getirilmesindeki en büyük nedenlerden birinin tarım arazisi olarak kullanmak olduğunu kaydeden Küyük, şöyle devam etti 
     ''Türkiye'de her yıl 1-2 milyon hektar orman alanı tahrip edilerek tarım arazisi olarak kullanılıyor. Tarım arazileri 1944 yılında 11.6 milyon hektar iken 2004 yılında 30 milyon hektara çıktı. 1954 yılında 44.3 milyon hektar olan orman arazileri 20.7 milyon hektara düştü. En büyük sorunlardan biri tarım arazilerinde sınıflandırma yapılmamasıdır. Hangi alanların mera hangi alanların tarım arazisi olarak kullanılması gerektiği bilinmiyor.'' 
     
     KORUMA ALTINDAKİ ORMAN ARAZİLERİ 
     Küyük, Türkiye'nin önemli doğa güzelliklerine sahip olduğunu, bunları koruma altına alan milli park sisteminin bozulmadan gelecek nesillere devredilmesinin önemini vurguladı. 
     Türkiye'nin koruma altındaki orman arazisi yönünden fakir sayıldığını ifade eden Küyük, ''Koruma altındaki orman alanlarının ülke geneline oranı ABD'de yüzde 15, Avrupa'da ise yüzde 10 iken bu rakam Türkiye'de sadece yüzde 1.1 düzeyinde kalıyor'' dedi. 
     
     ORMAN KÖYLÜLERİ 
     Küyük, verimsiz arazilerin yeniden doğaya kazandırılmasıyla kırsal alandaki orman köylülerinin de ekonomik gelirlerinin yükseleceğini belirterek, ülke genelinde 19 bin orman köyünde 12 milyon kişinin yaşadığını, bu köylerin yüzde 10'unun topraksız, yüzde 60'ının ise verimsiz toprak alanına sahip olduğunu belirtti. 
     Küyük, bu bölgelere devletin fabrika kurmasının mümkün olmayacağını, bunun yerine toprağı canlandırarak doğa zenginliklerinden yararlanılması gerektiğini söyledi. 
     
     KIL KEÇİSİNE GENETİK ÖNLEM 
     Ayhan Küyük, orman alanlarına zarar veren diğer bir unsurun ise kıl keçileri olduğunu, bunların biyolojik çeşitliliğe zarar vererek, erozyona neden olduğunu ve ormanların gençleşmesini engellediğini söyledi. 
     Kıl keçisine karşı çeşitli önlemler alınabileceğini ifade eden Küyük, şöyle devam etti 
     ''Orman alanlarının en büyük düşmanı olan kıl keçileri genotipleriyle oynanarak zararsız hale getirilmeli. Genetik düzenlemeler yapılmış keçi popülasyonları orman varlığımız açısından önemli bir adım olur. Ayrıca, keçi yerine orman köylülerinin koyun yetiştirmeleri de teşvik edilebilir.'' 
     
</TEXT>
</DOC>
