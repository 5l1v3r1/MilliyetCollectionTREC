<DOC>
<DOCNO> 259840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/guncel/gun12.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten Kürtçe 'teslim ol' çağrısı 
</HEADLINE>
<TEXT>



Diyarbakır'da, bekçi Abbas Yoldaş'ın şehit olduğu, bir polis memurunun da yaralandığı bombalı saldırının ardından başlatılan operasyonlarda, Kürtçe ve Türkçe "Teslim ol" çağrılarına ateşle karşılık veren bir terörist yakalandı. Valilikten yapılan açıklamaya göre, 28 Temmuz'da Mardinkapı semtindeki polis noktasına saldırı düzenleyen teröristler, Hevsel Bahçeleri içerisine kaçtı. Çevrede önlem alan güvenlik güçleri de operasyon başlattı. Yapılan açıklamada şunlar kaydedildi "Türkçe ve Kürtçe 'Teslim ol' çağrılarına teröristlerin ateşle karşılık vermesi sonucu bir güvenlik görevlisi yaralandı. Halen devam eden çalışmalarda, bir terörist sağ ele geçirildi. Operasyon bölgesinde teröristlere ait bir roketatar da bulundu." 


</TEXT>
</DOC>
