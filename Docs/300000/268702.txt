<DOC>
<DOCNO> 268702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun15.html </URL>
<DATE> 2004/09/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Okuldan çıkan rehineler dehşeti anlatıyor Fısıldaşıyorlar 
</HEADLINE>
<TEXT>

     Kuzey Osetya'da bir ilköğretim okulunu basarak yüzlerce kişiyi rehin alan saldırganların elinden kurtulan tanıklar, militanların fısıldayarak konuştuklarını anlattı. 
     Kommersant gazetesine açıklamalarda bulunan adı açıklanmayan bir kadın, silahlı saldırganların rehinelere oturmalarını söyledikten sonra spor salonunu mayınlamaya başladıklarını, basket potasına 2 büyük patlayıcı yerleştirdiklerini anlattı. 
     Kadın rehine, ''Yalnızca tek şey istiyorlar Federal askerlerin Çeçenistan'dan çekilmesini'' diye konuştu. Eski rehine, saldırganların pek konuşmadıklarını, daha çok fısıldaştıklarını ve birbirlerine el kol hareketleriyle açıklamalarda bulunduklarını ifade etti. 
     Saldırganların Çeçen ve İnguş olduklarını belirten kadın, maskelerini çıkarmadıkları için yüzlerini hiç görmediklerini belirtti. 
     Militanların sayısına ilişkin olarak da rehinelerin tutulduğu spor salonunda 6 ya da 7'sinin bulunduğunu, tuvalete gittiklerinde koridorda başkalarını gördüklerini kaydetti. 
     Gece olduğunda çocukların ağlamaya başladığını, saldırganların da havaya ateş açarak sessizliği sağladığını anlatan kadın rehine, içmek için kendilerine bir şey verilmeyeceğini söylediklerini, bu nedenle çocukların tuvalet musluklarından su içtiğini, ancak buna da engel olunduğunu kaydetti. 

     
</TEXT>
</DOC>
