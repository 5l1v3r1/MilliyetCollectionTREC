<DOC>
<DOCNO> 253627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo13.html </URL>
<DATE> 2004/07/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Alman Bild gazetesi Baştürk Berlin'in yeni sevgilisi... 
</HEADLINE>
<TEXT>

     Alman Bild gazetesi, Hertha BSC Berlin takımına yeni gelen milli futbolcu Yıldıray Baştürk'ün, Berlin'in yeni sevgilisi haline geldiğini yazdı. 
     ''Baştürk Berlin'in yeni sevgilisi'' başlığıyla verilen haberde, Hertha BSC Berlin menajeri Dieter Hoeness'in Yıldıray'ı takıma almasının büyük şans olduğu belirtilerek, Yıldıray'ın takımın oyun yeteneğini artırdığı, takım arkadaşları tarafından çok sevildiği ve taraftarlarını da coşturduğu ifade edildi. 
     Yıldıray, ''Herkes benim takıma gelmeme seviniyor. Muhteşem bir duygu. Sadece benim için sezon kartı satın alıyorlar. Bu tek kelime ile harika'' dedi. 
     Hala otelde kaldığını ve Charlottenburg semtinde bir ev aradığını kaydeden Yıldıray, ''Burada kendimi çok rahat hissediyorum. Aslında Ruhr bölgesinden geliyorum, ancak Berlin'de kendimi evimde gibi hissedebilirim. Burada çok güzel döner de yiyebiliyorum'' diye konuştu. 
     Yıldıray, Türkiye'ye çok tanındığı ve rahat bırakılmadığı için dönmek istemediğini söyledi. 
     Haberde ayrıca, bazı Berlinli Türklerin Yıldıray hakkında söylediklerine de yer verildi. 
     Karate hocası olan Muzaffer Bacak 31 adlı Türk, ''Biz Berlinli Türkler için Baştürk büyük şans. Onun sakin tarzını seviyorum. Her halükarda Hertha'nın maçlarını seyretmeye gideceğim'' dedi. 
     Bir Türk restoranında çalışan Kalkan 37 adlı bir Türk kadının, ''Baştürk'ü beğeniyorum. Hertha için oynamasına çok seviniyorum. Kendisini restoranımıza davet ediyorum. Mutlaka böreklerimizi denesin'' diye konuştu. 
     Gökhan 21 adlı bir Türk genci de, ''Sezonluk kart alacağım. Çünkü Baştürk'ün Olimpiyat stadındaki tüm maçlarını seyretmek istiyorum. Baştürk sayesinde Türklere ilgi göstermeyen taraftarların görüşlerinin de değişmesini ümit ediyorum'' dedi. 

     
</TEXT>
</DOC>
