<DOC>
<DOCNO> 293952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas12.html </URL>
<DATE> 2004/12/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kabe maketi ile Hac provası .. 
</HEADLINE>
<TEXT>

     Kayseri'de kutsal yolculuğa çıkmak için hazırlanan hacı adayları, Kabe maketi ile tavaf provası yaptılar. 
     İl Müftülüğü'nün hacı adaylarına yönelik düzenlediği eğitim seminerleri kapsamında Hunat Camisi'nde uygulama eğitimi verildi. İl Müftüsü Necmettin Nursaçan, hacı adaylarına kutsal topraklara gitmeden önce yapacakları hazırlıklar ve orada uymaları gereken kurallar konusunda bilgiler aktardı. 
     Eğitim seminerinde, Kabe etrafında yapılan tavaf ibadeti ise uygulamalı olarak gösterildi. Caminin içine kurulan 2 metre yüksekliğindeki Kabe maketi kullanılarak, hacı adaylarına tavaf yaparken dikkat etmeleri gereken noktalar anlatıldı. 
     Nursaçan, eğitim sonrası gazetecilere yaptığı açıklamada, kutsal topraklara gidecek hacı adaylarının orada sıkıntı çekmemeleri için bu tür eğitim programları düzenlediklerini belirtti. 
     Kafile düzenlerinin belirlendiğini ve Kayseri'den ilk kafilenin 27 Aralık'ta yola çıkacağını kaydeden Nursaçan, şunları söyledi 
     ''Hac ibadetinin usulüne uygun olarak yapılması ve hacı adaylarımızın sıkıntı çekmemeleri için bu tür eğitim programları düzenliyoruz. Hacı adaylarına gitmeden önce yapmaları gerekenler, orada uymaları gereken kurallar, ibadetlerin nasıl yapılacağı ve sıklıkla karşılaşılan sorunlar hakkında tecrübelerimizi anlatıyoruz. Tavaf ibadetinin iyice anlaşılması için de Kabe maketi kullanıyoruz. Ayrıca hacı adaylarımızı, din görevlileri ve kafile başkanları ile tanıştırıyoruz.'' Hac sezonunda Kayseri'den 2 bin 500 civarında hacı adayının kutsal topraklara gideceğini bildiren Nursaçan, adayların 6-10 Aralık arasında İl Sağlık Müdürlüğü'nde menenjit aşısı olmaları gerektiğini de hatırlattı. 
     
</TEXT>
</DOC>
