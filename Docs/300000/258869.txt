<DOC>
<DOCNO> 258869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/dunya/dun01.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry'ye ilk darbe NASA'dan 
</HEADLINE>
<TEXT>


SEMA EMİROĞLU New York 


ABD Uzay ve Havacılık Dairesi'nin NASA , Demokratların başkan adayı John Kerry'nin Florida'daki Kennedy Uzay Merkezi'nde tesisleri gezerken giydiği özel koruyucu kıyafetle çekilen resimleri basına sızdırması, Kerry'yi zor durumda bıraktı. Demokratların Boston'daki kurultayında bugün resmen başkan adayı ilan edilecek olan Massachusetts Senatörü Kerry, uzay merkezinde mikrop bulaşmasını önlemek için bebek tulumuna benzeyen mavi bir giysi giymek zorunda kalmıştı. 
Kerry'nin ofisinin haberi olmadan NASA tarafından basına dağıtılan fotoğraflarda, başkan adayının bu kıyafet içinde "komik" gözüktüğüne ve mahcup duruma düştüğüne dikkat çekilirken, resim, hemen Kerry karşıtı web sitelerine konuldu ve "işte başkomutan adayı" şeklinde alaylı yorumlar yapıldı. Bazı internet siteleri fotoğrafla dijital olarak oynayarak, Kerry'nin başına "tavşan kulakları" eklediler. 


</TEXT>
</DOC>
