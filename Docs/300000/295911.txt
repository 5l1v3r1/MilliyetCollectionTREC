<DOC>
<DOCNO> 295911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy16.html </URL>
<DATE> 2004/12/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan AB'ye sert çıktı ''Maçın ortasında kural konmaz'' 
</HEADLINE>
<TEXT>

     Başbakan Recep Tayyip Erdoğan, 17 Aralık'ta yapılacak görüşmelerle ilgili olarak, ''Kopenhag Siyasi Kriterleri'nde olmayan bir şart önümüze konulursa, bunu devlet ciddiyetiyle bağdaştırmayız'' dedi. 
     Başbakan Erdoğan, uçakla geldiği Antalya'dan Emniyet Genel Müdürlüğü'ne ait helikopterle Alanya İlçesi'ne geçti. Başbakan Erdoğan'ın helikopteri, Antalya-Alanya bölünmüş karayolunun açılışının yapılacağı Eskibağ yol ayrımında hazırlanan alana indi. 
     İçişleri Bakanı Abdülkadir Aksu, Bayındırlık ve İskan Bakanı Zeki Ergezen, Kültür ve Turizm Bakanı Erkan Mumcu'nun da bir başka helikopterle buraya geldi. 
     Alanya Kaymakamı Günhan Sarıkaya, Alanya Belediye Başkanı Hasan Sipahioğlu, diğer yetkililer ve vatandaşlar tarafından karşılanan Başbakan Erdoğan, daha sonra yöreye özgü halk dansları topluluğunun sergilediği gösteriyi izledi. 
     Erdoğan, töreni izlerken elini öpmeye gelen iki çocuğa da masasında bulunan muzlardan verdi. 
     Erdoğan, daha sonra törende yaptığı konuşmada, Türkiye'nin son günlerde çok önemli bir dönemden geçtiğini kaydetti. 17 Aralık süreciyle ilgili görüşlerini aktaran Başbakan Erdoğan, ''Burada Avrupa Birliği üyesi dostlarımız artık sınavlarını kendileri vermelidir. Çünkü biz, bize verilen ödevi yerine getirdik'' dedi. 
     Müzakere görüşmelerinde özellikle 3 konuyu beklediğini de belirten Erdoğan, şöyle konuştu 
     ''Bir üyelik, iki ikinci bir karara gerek kalmaksızın bir müzakere sürecinin başlatılması, üç Kopenhag Siyasi Kriterleri'nde olmayan, siyaseten hassas olduğumuz konuların önümüze getirilmemesidir. 17 Aralık sonrasında müzakereler başlar, birçok konuları yine konuşuruz. Ama Kopenhag Siyasi Kriterleri'nde olmayan bir şart önümüze konulursa, bunu devlet ciddiyetiyle bağdaştırmayız. Kaldı ki şu andaki maç 1963'te başladı ve başlayan maçın ortasında kural konmaz. Maçın kuralları bellidir. Bu kurallar şu anda yerine getiriliyor. Maç başladı, maçın 46. dakikasında Penaltının kaideleri değişti ... Olmaz böyle bir şey. Buna gelmemiz mümkün değil. Bundan dolayı dostlarımıza bunları söyledik, anlattık. İnanıyorum ki onlar da bu hassasiyeti göstereceklerdir.'' 
     
     ''ZİHNİYET FARKI'' 

     Hükümetin yol yapım çalışmalarına verdiği önemden de bahseden Başbakan Recep Tayyip Erdoğan, hedeflerinin, 15 bin kilometre duble yol yapmak olduğunu kaydetti. Türkiye'de 2002 yılı sonu itibariyle karayolları ağı içinde 3 bin 859 kilometre bölünmüş yol olduğunu belirten Başbakan Erdoğan, ''2003-2004 yılları arasında yapılan bölünmüş yol ne kadar biliyor musunuz 5 bin kilometre. Bu bir farkı ortaya koyuyor'' dedi. 
     Başbakan Erdoğan, bölünmüş yollar sayesinde Türkiye'de meydana gelen trafik kazaları sayısında yüzde 65 oranında azalma olduğunu kaydetti. Antalya-Alanya arasındaki D-400 karayolunun da trafik kazalarının meydana geldiği bir yol olduğunu hatırlatan Erdoğan, ''1993 yılında başlayan bu yolun 2002 yılında ancak yüzde 60'ı bitirilmiş. Son 2 yılda biz yüzde 40'ını tamamladık. Harcanan paraya bakınca bir zihniyet farkı ortaya çıkıyor'' diye konuştu. 
     Başbakan Erdoğan, düşen enflasyon ve faiz oranlarıyla Türkiye'nin OECD ülkeleri arasında ön sıralara yükseldiğini, artan nüfusa rağmen, işsizlik oranında da düşme olduğunu, dış ticaret hacminin ise 150 milyar dolara ulaştığını ifade etti. 
     Başbakan Recep Tayyip Erdoğan, daha sonra Antalya-Alanya bölünmüş karayolunun açılış kurdelesini kesti ve kendisinin kullandığı makam aracıyla açılışı yapılan yolda kısa bir gezi yaptı. 
     Erdoğan ve beraberindekiler, açılış töreninin ardından helikopterle, Belek'teki Hoşgörü Merkezi Dinler Bahçesi açılış törenine katılmak üzere Belek'e gitti. 

     
</TEXT>
</DOC>
