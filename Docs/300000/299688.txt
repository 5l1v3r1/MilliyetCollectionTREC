<DOC>
<DOCNO> 299688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/dunya/dun03.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye nota 
</HEADLINE>
<TEXT>


GÜVEN ÖZALP Brüksel 


AB Zirvesi'nde alınan kararlara ilişkin tartışmalar sürerken Türkiye, özellikle kalıcı koruma önlemleri konusunda girişimde bulunacak. Önceki metinlere göre bu alanda bir iyileşme sağlansa da Ankara, elini sağlam tutmak ve koruma önlemlerini "kullanma hakkının sürekli olamayacağını" vurgulamak amacıyla Brüksel'e nota vermeye hazırlanıyor. Çıkan metni eskiye oranla daha genel ve yumuşatılmış olarak algılayan Türkiye, buna karşın özellikle sürekli koruma önlemleri ifadesinin metinde yer almasından duyduğu rahatsızlığı saklamıyor. Bu çerçevede verilecek nota ise bu rahatsızlığın AB tarafından "not edilmesinin" ötesinde bir etki yaratma potansiyeline sahip değil. 

Başlıklar artıyor 
Bu arada müzakere süreci konusundaki hazırlıklarını sürdüren AB Komisyonu, Türkiye için 31'den fazla müzakere başlığı oluşturma eğiliminde. Türkiye'nin müzakere başlığı sayısının 39-40 civarında olması öngörülüyor. Bu çerçevede bitki ve hayvan sağlığı, KOBİ'ler, çevreye ilişkin yeni başlıkların gündeme gelmesi olası. Diplomatik kaynaklar, başlık sayısının artmasının müzakere sürecinin ayrıntılı ve somut olacağının işareti olduğunu belirtiyorlar. Önceki genişlemeden alınan dersler ve Türkiye'nin boyutu de bunda etkili bir unsur. Hırvatistan için de başlıkların artacağı ancak sayının aynı olmayabileceği belirtiliyor. 


</TEXT>
</DOC>
