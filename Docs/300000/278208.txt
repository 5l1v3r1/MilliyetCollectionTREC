<DOC>
<DOCNO> 278208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas15.html </URL>
<DATE> 2004/10/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Gökyüzüne yürüyüş' heykeli 
</HEADLINE>
<TEXT>

     Çelikten silindir şeklinde yapılmış ''Gökyüzüne Yürüyüş'' adlı dev heykel, ABD'nin New York kentindeki Rockefeller İş Merkezi'ne yerleştirildi. 
     62 yaşındaki Amerikalı sanatçı Jonathan Borofsky tarafından yapılan ve gökdelenlerin arasına 75 derecelik bir açıyla yerleştirilen 30 metrelik silindir biçimindeki heykelin içinde ''gökyüzüne yürüyen'' yaşlı adam, iş kadını ve küçük kız figürleri bulunuyor. 
     Borofsky, 1994 yılında Fransa'nın Strasbourg kentindeki 25 metrelik ''Gökyüzüne Yürüyen Kadın'' ve Almanya'nın Kassel kentindeki ''Gökyüzüne Yürüyen Adam'' heykellerini de yapmıştı. 
     Heykelin yanıbaşında dağıtılan broşürde, heykelin ''kim olduğumuzu ve nereye gitmemiz gerektiğini keşfetmek için insanın potansiyeline övgü'' niteliği taşıdığı ifade ediliyor. 
     260 metre yüksekliğindeki Rockefeller İş Merkezi'nin bulunduğu yere yerleştirilen heykelin 18 Ekim'e kadar izlenebileceği belirtildi. 
     
</TEXT>
</DOC>
