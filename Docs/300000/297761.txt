<DOC>
<DOCNO> 297761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/spor/axspo02.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanın emridir 
</HEADLINE>
<TEXT>



Taraftara mesaj 
FENERBAHÇE Başkanı Aziz Yıldırım, hafta sonunda oynayacakları Konyaspor maçı öncesi taraftarlara çağrıda bulundu. Yıldırım, kulübün internet sitesinden yaptığı açıklamada, "Fenerbahçe'nin büyük taraftarı Şiddeti tribünlerden kovmak için ne kadar kararlı olduğumuzu, gelin hep birlikte herkese gösterelim. Bugüne kadar hiçbir kuralı çiğnemeye gereksinim duymadığımızı, Türk Futbolu adına örnek bir camia olduğumuzu ispatlayalım" ifadelerini kullandı. 

'Görevimizi yapalım' 
YILDIRIM, "Son zamanlarda sporla bağdaşmayan kavramların futbolumuzla iç içe yaşandığına bir kez daha tanık olduk. Şiddetin, Türk sporundan uzaklaştırılması adına bir süredir gerek kulübümüz, gerek hükümetimiz ve federasyon bir dizi önlemler alıyor, kurallar koyuyor, ancak ne yazık ki tam anlamıyla uygulanamıyor. Bu kuralları koymak kadar, uygulamanın da ne kadar mühim olduğunu göstermek Fenerbahçe'nin misyonudur. Biz üzerimize düşen görevi yapalım" dedi. 

'Bizim stadımız gecekondu değil' 

Nihat Özdemir, Ali Sami Yen Stadı'na göndermede bulundu, Şükrü Saracoğlu'nda düzensizliğin yaşanmayacağını belirtti 

YUSUF KOBAL 

'Gözümüz üzerlerinde' 
SARI-LACİVERTLİ yönetim, Futbol Federasyonu'nun Galatasaray Kulübü ile ilgili alacağı kararı beklemeye koyuldu. İkinci Başkan Nihat Özdemir, "Gözümüz üzerlerinde. Bu konuda çok duyarlı ve hassasız. Kimse uyuduğumuzu zannetmesin. Federasyonun olayı oldu bittiye getirip en etkisiz cezayı vereceği kanaatindeyiz. Bakalım ne yapacaklar " ifadelerini kullandı. 

'Fenerbahçe ayaklanır' 
GALATASARAY'IN cezasını Karabükspor ile oynayacağı kupa maçında değil, ligde çekmesi gerektiğini vurgulayan Nihat Özdemir, aksi halde Fenerbahçe camiasının ayaklanacağını söyledi. Özdemir, "Bizim stadımız gecekondu değil. Merdivenler boş kalır. Bir tek Şükrü Saracoğlu Avrupai düzeydedir. Standartlara uygundur. Seyircimiz de şimdiye kadar kurallara hep uydu" diye konuştu. 

Bıçakcı En düzgün derbi 

Eleştirilere yanıt 
FUTBOL Federasyonu Başkanı Levent Bıçakcı, Konya'da yapılan aylık Yönetim Kurulu toplantısı sonrası Fenerbahçe Kulübü Başkanı Aziz Yıldırım'ın eleştirilerine yanıt verdi. Bıçakcı, "Derbide güvenlik önlemleri alınmıştı. Abartılı seyirci yoktu. Hava çok soğuktu, oyuncuları daha fazla yıpratmamak için maçı başlattık. Ali Sami Yen Stadı'nda son yıllarda oynanabilecek en düzeyli, en düzgün derbi oldu" diye konuştu. 

'Çok kararlıyız' 
TRİBÜNLERDEKİ şiddete karşı komple bir savaş sürdürdüklerini söyleyen Levent Bıçakcı, bunun için İçişleri Bakanlığı, Emniyet Genel Müdürlüğü ve kulüplerle birlikte çalışarak şiddetin önüne geçeceklerini bildirdi. Bıçakcı, "Tribünlerde fanatik diye tabir edilen grupların sahalarda normal seyirci gibi hareket edip yerlerine oturması durumunda, aileler de maça gelecek ve seyirci sayısı artacaktır" ifadelerini kullandı. 

Yedeklere gözdağı 

Daum sert çıktı 
TEKNİK Direktör Daum, Galatasaray maçında yeterli verim alamadığı yedek oyuncularına sert çıktı. Alman hoca, oyunun son bölümlerinde yaptığı değişikliklerin hiçbir yarar getirmemesinden yakındı, Semih, Mehmet Yozgatlı, Fabiano, Murat Hacıoğlu ve Serhat gibi isimlere gözdağı verdi. 

Serhat'ı uyardı 
YOĞUN maç trafiğinde her futbolcuya ihtiyacı olduğunu belirten Daum, yedekte bekleyen oyuncularından bundan böyle daha fazla çalışmalarını isterken, son haftaların durgun ismi Serhat'a da ciddi uyarılarda bulundu. Kırmızı kart cezalısı Luciano, ülkesine gitmek için Daum'dan izin istedi. 

'Saracoğlu, Altaylı' 

ALTAY Kulübü'nün eski başkanlarından yazar Hanri Benazus, Fenerbahçe'nin stadına ismi verilen merhum Başbakan Şükrü Saracoğlu'nun aslen Altaylı olduğunu savundu. Şükrü Saracoğlu'nun Altaylılığı'nı belgelerle kanıtlandığını belirten Benazus, "Saracoğlu, Altay'ın kurucularındandır. Fenerbahçeliliği, Başbakanlığından sonradır" dedi. 

Alex'e büyük övgü 

RONALDO ile Zidane'ın Brezilya ve Cezayir'deki yoksul çocuklar yararına düzenlediği maça davetli olmasına rağmen Madrid'e gitmeyen Alex'e eski ve yeni hocasından övgüler yağdı. Bir dönem Brezilya'yı çalıştıran ve halen Portekiz Milli Takımı'nın teknik direktörlüğünü yapan, Scolari, eski öğrencisi için "Onun oynadığı futbola şapka çıkarırım. Tüm Fenerbahçeliler ona güvensin ve inansın. Alex çok iyi futbolcu" yorumunu yaptı. 
ALEX'İN gününde olması halinde tek başına maç kazandıracağını söyleyen Brezilya Milli Takımı Teknik Direktörü Parreira ise, "Fenerbahçe'ye gitmesi yüzde yüz benim sayemde olmuştur. Kendisi daha önce Parma'da başarısız olduğu için kararsızdı. Hiç düşünme Fenerbahçe'ye git dedim. Bir - iki gün sonra da imzayı attı" dedi. Bu arada dün gece oynanan maçta Ronaldo ve Zidane'ın kaptanlığını yaptığı takımlar 4-4 berabere kaldı. 



</TEXT>
</DOC>
