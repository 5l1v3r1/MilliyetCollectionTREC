<DOC>
<DOCNO> 295354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas17.html </URL>
<DATE> 2004/12/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fıkra gibi Yaşam Boyu Sağlıklı Halk Yürüyüşü'ne kimse gelmedi 
</HEADLINE>
<TEXT>

     İZMİR DHA 

BORNOVA'da düzenlenen Yaşam Boyu Sağlıklı Halk Yürüyüşü'ne yeterli duyuru yapılmadığı için hiç kimse katılmadı. Beş kişilik Tertip Komitesi kendileri yürürken Herkes İçin Spor HİS Federasyonu İzmir İl Temsilcisi Musa Taş ile Gençlik Spor İl Müdürü Sabri Sadıklar birbirlerini suçladı. 
     İzmir Gençlik Spor İl Müdürlüğü, Ege Üniversitesi Beden Eğitimi ve Spor Yüksek Okulu ile Herkes İçin Spor Federasyonu'nun Bornova'da birlikte organize ettiği Yaşam Boyu Sağlıklı Halk Yürüyüşü' yeterli tanıtım yapılmayınca fiyaskoyla sona erdi. 
     Ege Üniversitesi Spor Salonu'nun önünden önceki gün saat 11.00'de startı verileceği duyurulan yürüyüş sırasında, herhangi bir sağlık sorununa karşın için ambulans bile getirilirken, etkinliğe 5 kişilik tertip komitesi üyeleri dışında kimsenin gelmemesi şaşkınlık yarattı. 
     HİS Federasyonu İzmir İl Temsilcisi Musa Taş'ın başkanlığındaki beş kişilik komite, 20 dakika bekledikten sonra kendileri yürüdü. Organizasyona hiç kimsenin katılmamasından büyük üzüntü duyduklarını belirten HİS İl Temsilcisi Taş, "Bizim insanlarımız spor yapmak yerine yatmayı tercih ediyor. Gençlik Spor İl Müdürlüğü'ne resmi dilekçe vermemize rağmen, etkinliğin duyurulması için pankart yaptıramadık. El ilanları ve broşürlerle halkımıza ulaşmaya çalıştık, ama etkili olmadı'' dedi. 
     HİS İl Temsilcisi Musa Taş'ın, kendilerini eleştirmesine sinirlenen Gençlik Spor İl Müdürü Sabri Sadıklar ise, "Musa Taş'ı, bu göreve atayan kişi benim. Beyanat vermeye hakkı yok. Soruşturma açtırıp görevden almasını da bilirim'' dedi. 
     Ortada bir ihmal varsa bunun sorumlusunun Taş olduğunu belirten Sadıklar, "İl Temsilcisi olarak organizasyonla daha çok ilgilenmeli, tanıtımının yapılmasını sağlamalıydı'' diye konuştu. 
     
</TEXT>
</DOC>
