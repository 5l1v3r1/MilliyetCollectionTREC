<DOC>
<DOCNO> 266005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko37.html </URL>
<DATE> 2004/08/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Merit Antique Otel, icraya itiraza hazırlanıyor Anlaşmaya hazırız 
</HEADLINE>
<TEXT>

     Laleli'de 5 yıldızlı otel olarak işletilen tarihi Tayyare Apartmanları, kira anlaşmazlığı sonrası mahkeme kararıyla yarın mal sahibi Türk Hava Kurumu'na THK devredilecek. 
     İstanbul'un ilk apartman blokları olarak bilinen THK'ya ait Tayyare Apartmanları, 1985 yılında Net Holding'e bağlı Loytaş tarafından otele dönüştürüldü. THK, 1987 yılında yapımı biten oteli, 20 yıl süreyle kira hakkı karşılığı devretti. 
     Net Grubu'na bağlı eski ismi Ramada yeni ismiyle Merit Antique Otel, bugün 5 yıldızlı olarak 275 oda ve 550 yatakla hizmet veriyor. Yüzde 90 doluluk oranına sahip olan otelde, müşteri kabulü ve rezervasyon işlemleri devam ediyor. 
     Türk Hava Kurumu Genel Sekreter Vekili Bahattin Adıgüzel, Merit Antique'de yaşanan anlaşmazlığın kiradan kaynaklandığını söyledi. 
     O günün koşullarında yıllık 400 milyon lira olan kiranın 772 bin dolara tekabül ettiğini belirten Adıgüzel, yüksek bir enflasyon döneminin ardından 550 yataklı bu otel için 2003 yılında ödenen kiranın 41 milyar 101 milyon lira olduğunu bildirdi. 
     Bu rakamın aşağı yukarı 28 bin 900 dolar ettiğini kaydeden Bahattin Adıgüzel, çok büyük bir kira kaybı yaşandığını, 1991 yılından bu yana açılan kira tespit davalarından da sonuç alınamayarak bugünlere gelindiğini anlattı. 
     Anlaşmazlığa son noktayı yargının koyduğunu belirten THK Genel Sekreter Vekili Adıgüzel, ''Binanın cephesinde 12 dükkan var. 800 bin dolar kira alıyorlar. Olacak iş değil. Takdiri size bırakıyorum'' dedi. 
     Otele dönüştürülen Tayyare Apartmanları'nı bundan sonra da turizm tesisi şekilde kullanmak gerektiği görüşünü dile getiren Adıgüzel, buna THK Yönetim Kurulu'nun karar vereceğini bildirdi. 
     Avukatlarının icrayla ilgili yarın harekete geçecekleri bilgisini kendilerine ilettiklerini belirten Adıgüzel, ''Anlaşma olabilir, her zaman kapı açıktır'' dedi. 
     
     MERİT OTELLERİ BAŞKANI 
     Merit Otelleri Yönetim Kurulu Başkanı Reha Arar ise tahliyenin kiradan kaynaklanmadığını savundu. 
     Yasaların kabul ettiği kiraları ödediklerini belirten Arar, şu görüşleri dile getirdi 
     ''Zaten kira anlaşmazlığında hiçbir zaman tahliye olmaz. THK der ki senin verdiğin kira yeterli değil, kira uyarlama davası açılır. Mahkeme kira takdir eder. Ödenmezse icra yoluyla tahliye olur. THK'ya bir kuruş kira borcumuz yok. 
     Burada 4 yıl önce sahte yollardan elde edilerek hazırlanmış bir tahliye taahhüdünün 4 yıl sonra şirketimizle hiçbir ilişkisi olmadan THK'ya 'gidin sizin lehinize evrak var' denilerek yapılmış sahte bir işlem vardır. 
     Taahhüdü veren, ilk kiralayan Göksel Denizcilik'in küçük ortağıdır. Taahhüdü verdiğinden 4 gün sonra da şirketi bize satmıştır. 
     Bu taahhüt 3 yıldan fazla saklanıyor, birdenbire ortaya çıkıyor. 27 milyon dolar bir binaya yatırım yapıyorsunuz, 2007'ye kadar planlamayı yapmışsınız, 2007 yılında bu işiniz bitecek. Birdenbire bir mektup geliyor. Tahliye edecekmişiz. Durup dururken böyle bir taahhüt verilir mi '' Yargı kararına saygılı olduklarını, yarınki işlemin icrayı yapacak kişilerin tamamen yetkisi ve sağduyusu altında cereyan edeceğini ifade eden Reha Arar, ''Bizim borcumuz yok. 2007 yılına kadar mukavelemiz var. İcraya itirazımız olacak. Ortadaki yanlışı bildireceğiz. Takdir adalet sisteminindir'' diye konuştu. 
     
     ''27 MİLYON DOLAR SARFETTİK'' 
     Türk Hava Kurumu'na daha önce anlaşmayı teklif ettiklerini de aktaran Arar, ''Buradan sesleniyorum, THK ile anlaşmaya hazırız. Tarafsız bir hakem önünde olmaya da hazırız'' dedi. 
     Arar, ödenen kiranın düşük kaldığı konusunda görüşlerini açıklarken de, otel yapılarak buranın değerinin arttığını söyledi. 
     Reha Arar, şunları kaydetti 
     ''Hep kira üzerinden kavga ediyorlar. Aldığımız kırık dökük Tayyare evleriydi. 5 yıldızlı, 550 yataklı otel alıyorlar karşılığında. THK bunu takdir edemiyor. 27 milyon dolar harcadık, 17 seneye böler misiniz '' 
     
</TEXT>
</DOC>
