<DOC>
<DOCNO> 278418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy18.html </URL>
<DATE> 2004/10/08/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Uzlaştırma Kurulu'nun kararları sendikaları memnun etti 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, Uzlaştırma Kurulu'nun kararlarının ''memnuniyet verici'' olduğunu söyledi. 
     Konfederasyon genel başkanları, Uzlaştırma Kurulu'nun memurlara gelecek yıl yapılacak zamma ilişkin önerilerini, AA muhabirine değerlendirdi. 
     Türkiye Kamu-Sen Genel Başkanı Akyıldız, kurulun, ''isteklerini teyit eden ve haklılıklarını ortaya koyan bir sonuç çıkardığını'' ifade ederek, kararların ''memnuniyet verici'' olduğunu söyledi. 
     Akyıldız, kurulun, ''en düşük net memur maaşının, en düşük aylık ücretli kamu işçisinin ikramiye de dahil aylık ücretine yükseltilmesi'' yönündeki önerisi ile ilgili olarak, ''Böylece, en düşük memur maaşının, asgari geçim haddine çekilmesi konusundaki ısrarımızın haklılığı teyit edilmiştir'' dedi. 
     Uzlaştırma Kurulu'nun oluşturulmasının gerekçesinde uluslararası sözleşmelerin bulunduğunu ifade eden Akyıldız, siyasi iradenin, kurul kararlarına uyması gerektiğini kaydetti. 
     KESK Genel Başkanı Sami Evren ise kurulun önerilerinin, memurların sorunlarını çözecek noktada olmasa da, hükümetin teklifinden ileri olduğunu söyleyerek, kurul kararlarına uyulmasını istediklerini bildirdi. 
     Hükümetin, geçen 2 yılda da Uzlaştırma Kurulu kararlarını kabul etmediğini anımsatan Evren, ''Hükümet, kararları bu yıl da kararları reddedecek'' dedi. 
     Hükümetin, Uluslararası Çalışma Örgütü sözleşmeleri gereğince kurul kararlarına uyması gerektiğini ifade eden Evren, ''AB sürecinde bu kararlara uyulup uyulmamasıyla, hükümet bir sınav verecek'' diye konuştu. 
     Memur-Sen Genel Başkanı Ahmet Aksu ise en düşük ücretli memur maaşının en düşük ücretli kamu işçisinin maaşına çekilmesi yönündeki kararın olumlu olduğunu belirterek, şunları kaydetti 
     ''Önerilen tüm maddeler uygulanırsa, bundan memnun oluruz. Ama uygulanmayacak. Çünkü hükümetin memur maaş artışı için bütçeden ayırdığı rakam belli. Hükümet, sadece kurulun düşük memur maaşlarına yüzde 6'şar, yüksek memur maaşlarına ise yüzde 5'er oranında zam yapılması yönündeki önerisini dikkate alacak. Önerilen oranlar da bizi mutlu etmedi. Az maaş alan memurlara, kurulun önerdiğinden daha çok zam verilmeli. Böylece alt ve üst seviyede maaş alan memurlar arasındaki ücret farkı azaltılmalı.'' Uzlaştırma Kurulu, 31 Aralık 2004 tarihindeki en düşük net memur maaşının, aynı tarihteki en düşük aylık ücretli kamu işçisinin ikramiye de dahil aylık ücretine yükseltilmesini ve yetkililerce objektif kriterlere göre belirlenecek alt derecedeki memur maaşlarına ilk 6 ay için yüzde 6, ikinci 6 için yüzde 6 yıllık kümülatif yüzde 12.36 , diğer memur maaşlarına ise ilk 6 ay için yüzde 5, ikinci 6 ay için yüzde 5 yıllık kümülatif yüzde 10.25 oranında zam yapılmasını önermişti. 
     
</TEXT>
</DOC>
