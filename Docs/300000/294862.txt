<DOC>
<DOCNO> 294862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/guncel/gun05.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çavuşbaşı'nın sır cinayetleri 
</HEADLINE>
<TEXT>


Çavuşbaşı ormanlık arazisinde, 3 kadın cesedi bulundu. Kimliklerine ve canilere ulaşılamadı 

GÖKHAN KARAKAŞ İstanbul 

Beykoz'a bağlı Çekmeköy ve Çavuşbaşı beldelerinde son 8 ayda 3 kadının öldürülerek ormanlık araziye atılması, jandarmayı alarma geçirdi. Ancak yerleşimin az olması, cinayetlerin ardındaki esrar perdesinin kaldırılmasına engel oldu. 
29 Mayıs 2004'te Hekimbaşı mevkiinde boğularak öldürülmüş olarak bulunan kadının kimliği belirlenemezken, kafasına 3 el ateş edilerek öldürülen ve cesedi 30 Ekim'de bulunan kadının kimliği belirlendi. Cesedin, hayat kadını olduğu öne sürülen Özbekistan vatandaşı Nazokat İnoyatova'ya ait olduğu belirlendi. 
Jandarma bu 2 cinayeti aydınlatmaya çalışırken, 29 Kasım 2004'te Çekmeköy'de yine ormanlık alanda başka bir kadının cesedi bulundu. 
Kimliği yine belirlenemeyen 30-35 yaşlarındaki kadının, ilk kurban gibi boğularak öldürüldüğü belirlendi. Jandarma kriminal ekipleri, ceset üzerinde yapılan incelemede, boyun bölgesindeki izlerden katil zanlılarına ulaşmak için çalışma başlattı. Jandarma ekipleri, cinayetlerin ardından 24 saat devriye gezerek bölgeyi kontrol altında tutuyor. 


</TEXT>
</DOC>
