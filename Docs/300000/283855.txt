<DOC>
<DOCNO> 283855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur16.html </URL>
<DATE> 2004/10/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Dayak yiyen küçük S.A'nın babası, AİHM'ye başvuruyor 
</HEADLINE>
<TEXT>

     Bolu'da annesinden dayak yediği iddiasıyla devlet tarafından çocuk yuvasına gönderilen 3.5 yaşındaki S.A. ve 8 yaşındaki kardeşi İ.A'nın babaları, çocukları geri almak için Avrupa İnsan Hakları Mahkemesi'ne başvuracağını söyledi. 
     Baba A.A, bugüne kadar yaşananları AA muhabirlerine anlattı. Olay günü işte olduğunu belirten Baba A, ''Akşam işten geldiğimde çocuğun yüzündeki morlukları fark ettim ve eşime ne olduğunu sordum. Bana merdivenden düştüğünü söyledi. Hemen çocuğu hastaneye götürdüm. Hastanede tedavi sürerken polis tarafından gözaltına alındık'' dedi. 
     
     EŞİMİN PSİKOLOJİK SORUNLARI VARDI 

     Eşinin dayak olayından önce hastanede psikolojik tedavi gördüğünü belirten A.A, olaydan birkaç gün önce de eşinin tedavi için hastaneye gittiğini bildirdi. A.A, şunları söyledi 
     ''Bir anne psikolojik sorunları olmasa çocuğuna el kaldırmaz. Bana göre eşimin tedaviye ihtiyacı var. Onu doğrudan hapishaneye göndermek yanlış. Daha önce de dayak olayı yaşanmıştı ama bu kadar olmamıştı. Onu birkaç defa uyarmıştım.'' 
     
     DEVLET AÇKEN SAHİP ÇIKMADI 

     Askerden geldikten sonra günlerce işsiz gezdiğini ve evine ekmek götüremediğini belirten A.A, '' İşsiz olduğum günlerde devletin çocuklarıma sahip çıkması için dolaşmadık kapı bırakmadım. Devlet aç ve susuzken çocuklarıma sahip çıkmadı. Şimdi ise çocuklarıma el koyuyor'' dedi. 
     Çocuklarını geri alabilmek için her yola başvuracağını söyleyen A.A, ''Türkiye'deki hukuki yollar tıkanırsa, çocuklarımı geri alabilmek için Avrupa İnsan Haklar Mahkemesi'ne başvuracağım'' diye konuştu. 
     
     SEVGİSİZ KALDILAR 

     Devlet tarafından çocuk yuvasına gönderilen S.A ve İ.A'nın aile ortamından yoksun ve sevgisiz bırakıldığını iddia eden çocukların teyzesi Y.A. ise şunları söyledi 
     ''Aile olarak S.A'yı geri almanın yollarını ararken, Devlet İ.A'yı da bizden ayırdı. Yeğenim S.A'dan bir çiçek bir bebek, İ.A'dan ise geriye bir okul çantası kaldı. Bana göre çocukların bizden alınması yanlıştı. Ben onlara her zaman annelik yapmaya hazırım. Benim de iki çocuğum var. Anne olmanın nasıl bir duygu olduğunu çok iyi bilirim.'' Çocukların anneannesi H.Ç. de çocukları geri alabilmek için mücadele edeceklerini, torunlarını çok özlediğini söyledi. 
     Y.A'nın çocukları 9 yaşındaki Sefa ile 10 yaşındaki Merve de S. ve İ. ile oyun arkadaşı olduklarını ve onları çok özlediklerini belirttiler. Sefa ve Merve, okulların tatil olduğu bir gün S. ve İ'yi ziyarete gideceklerini belirttiler. 
     
</TEXT>
</DOC>
