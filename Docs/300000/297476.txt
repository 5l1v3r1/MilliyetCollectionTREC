<DOC>
<DOCNO> 297476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun04.html </URL>
<DATE> 2004/12/14/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
NASA Genel Müdürü istifa etti 
</HEADLINE>
<TEXT>

     ABD Havacılık ve Uzay Dairesi NASA Genel Müdürü Sean O'Keefe, görevinden istifa etti. 
     NASA Sözcüsü Glenn Mahone, yaptığı açıklamada, 3 yıl önce bu göreve getirilen O'Keefe'nin istifa dilekçesini Başkan George W. Bush'a sunduğunu, Bush'un da istifayı kabul ettiğini söyledi. 
     48 yaşındaki Sean O'Keefe, yerine başkası atanana kadar görevini sürdürecek. 
     Sözcü Mahone, O'Keefe'nin Louisiana Eyalet Üniversitesi rektörlüğüne aday olduğunu söyledi. 
     O'Keefe, NASA'nın önceki genel müdürü Daniel Goldin'in , ''Daha hızlı, daha ucuz'' açılımıyla hızlı tasarı döneminin ardından 2001'in sonunda NASA'nın başına geçmişti. 
     O'Keefe'nin görev dönemindeki büyük kaza, uzay mekiği Columbia'nın 1 Şubat 2003 günü yörüngesinden Dünya'ya inerken Teksas üzerinde 60 km irtifada parçalanmasıydı. 
     Columbia'nın 7 mürettebatının öldüğü kazanın, mekiğin Florida-Cape Canaveral Uzay Üssü'nden fırlatılışında, yakıt tankları ısı tecrit köpüğünden kopan bavul büyüklüğünde bir parçanın Columbia'nın sol kanat altını deldiği anlaşılmış, bu deliğin, dönüşte atmosfer sürtünmesinden mekiği yakarak parçaladığı belirlenmişti. 
     
</TEXT>
</DOC>
