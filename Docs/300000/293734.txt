<DOC>
<DOCNO> 293734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun23.html </URL>
<DATE> 2004/12/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Le Monde Fransa'ya göre taslakta Türkiye bölümü fazla pozitif 
</HEADLINE>
<TEXT>

     Fransa'da yayınlanan Le Monde gazetesi, ''Paris'in, dönem başkanı Hollanda tarafından hazırlanan AB zirvesi bildiri taslağının Türkiye bölümünün ilk halini fazla pozitif bulduğunu'' yazdı. 
     Gazete, ''Cumhurbaşkanı Jacques Chirac'ın Türkiye ile ilgili belirlediği strateji doğrultusunda, Fransız diplomatların, tam üyelik olmaması halinde güçlendirilmiş ortaklık önerisinin de açık bir biçimde taslağa alınması için çalışacaklarını'' belirtti. 
     ''AB ülkelerinin büyük kısmının müzakerelerin 2005 yılının ikinci yarısında başlamasını arzu ettiği'' kaydedilen haberde, ''Paris'in müzakere tarihi için 2005'in sonu ya da 2006'nın başını düşündüğü'' ifade edildi. 
     Fransız diplomatların görüşlerine yer veren gazetenin haberinde, ''taslağın daha tartışmaya başlanmadan basına sızmasının kötü olduğu ve bu durumun taslağın çok fazla değiştirilme imkanını ortadan kaldırdığı'' belirtildi. 
     
</TEXT>
</DOC>
