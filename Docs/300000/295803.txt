<DOC>
<DOCNO> 295803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun20.html </URL>
<DATE> 2004/12/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Noel hediyesi 'Bin Ladin bebekleri' 
</HEADLINE>
<TEXT>

     Irak'ın başkenti Bağdat yakınlarındaki Amerikan üssünde kurulan pazaryerinde, Amerikan askerlerinin alabileceği Noel hediyeleri arasında, Usame Bin Ladin bebekleri de yer alıyor. 
     El Tahrir üssünde Iraklıların kurduğu standlarda göze çarpan hediyeler arasında, dans edebilen ve şarkı söyleyebilen, zafer işareti yapan Bin Ladin bebekleri göze çarpıyor. 
     Yaklaşık 5 bin Amerikan askerinin kaldığı üste, 20 kadar Iraklının bir çadırda kurduğu pazarda, piyasaya yeni çıkan CD ve DVD'ler de bulunabiliyor. 
     Pazarda halı ve mücevher satan 55 yaşındaki Muhammed Ali, Saddam Hüseyin yönetiminin devrilmesinden önce Bağdat'ta mağazası olduğunu, ancak kente kaosun hakim olmasından sonra yağma eylemlerinden korkarak, Amerikan üssüne yerleştiğini söyledi. 
     Üste Noel için satılan hediyelik eşyalar arasında, İran halıları, lambalar, antikalar, tablolar, müzik sistemleri, oyuncaklar, spor malzemeleri, silahlar, çakmaklar yer alıyor. 
     Pazarda, Saddam Hüseyin tarafından kullanılan eşyalara da talep büyük. Saddam'ın kullandığı eşyaları satan 40 yaşındaki satıcı Uday Hamadi'ye göre, devrik Irak liderinin kullandığı gümüş bir tabağın değeri 400 dolar. Amerikan askerleri Saddam için bastırılan pulların yanı sıra pazardaki küçük ahşap develer ve ahşap kutulara ilgi gösteriyor. 
     
</TEXT>
</DOC>
