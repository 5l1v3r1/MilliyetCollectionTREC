<DOC>
<DOCNO> 299527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy22.html </URL>
<DATE> 2004/12/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Dışişleri ABD'nin duyarlı yaklaşımını memnuniyetle karşılıyoruz 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye'nin Bağdat Büyükelçiliği koruma görevlilerine düzenlenen terörist saldırının soruşturulması için üst düzeyde girişimlerde bulunduklarını bildirdi. 
     Tan, konuya ilişkin bir soruya verdiği yazılı yanıtta, ''Terörist saldırının kapsamlı biçimde soruşturulması, faillerinin bulunarak, adalete teslim edilmeleri için Irak Geçici Hükümeti'nin yanı sıra ABD makamları nezdinde gerek Ankara'da gerek Bağdat ve Washington'da tarafımızdan üst düzeyde gerekli girişimlerde bulunulmuştur'' ifadesini kullandı. 
     Terörist saldırı sırasında olay mahallinde bulunan çokuluslu güce mensup ABD özel kuvvetlerinin duruma müdahale ettiklerinin ve olayda teröristlerden ikisinin ölü ele geçirildiğinin öğrenildiğini kaydeden Tan, Amerikalı çokuluslu güç birimlerinin, yaralanan güvenlik ataşesine ilk tedavisini uygulayarak, kendisini Beled'deki hastanelerine naklettiklerini belirtti. 
     Musul'da konuşlu ABD görev kuvvetinin, cenazelerin teşhis ve nakli için özel gayret sarf ettiğini ve şehitlerin süratle Türkiye'ye ulaştırılmasını sağladıklarını ifade eden Tan, ''Gerek güvenlik, gerek insani işbirliği konularında ABD makamlarının bu elim olay sırasında sergiledikleri özenli ve duyarlı yaklaşımı memnuniyetle karşılıyoruz'' açıklamasında bulundu. 
     
</TEXT>
</DOC>
