<DOC>
<DOCNO> 253710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/ekonomi/eko08.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuya en büyük yatırım Şişecam'dan 
</HEADLINE>
<TEXT>


TARIK YILMAZ Targovishte 

Sişecam'ın Bulgaristan'ın Targovishte kentinde kuracağı düzcam ve cam ev eşyası fabrikalarının temeli törenle atıldı. Temel atma törenine Başbakan Recep Tayyip Erdoğan ve Bulgaristan Başbakanı Simeon Sakskoburgotski'nin yanı sıra, Şişecam Yönetim Kurulu Başkanı Ersin Özince, Şişecam Genel Müdürü Doğan Arıkan, Şişecam Düz Cam Grup Başkanı Alev Yaraman, çok sayıda milletvekili, Koç Holding Bilgi Grubu Başkanı Ali Koç'un da aralarında bulunduğu işadamları katıldı. 
Özince, törende yaptığı konuşmada yaklaşık 160 milyon dolara gerçekleştirilecek yatırımın, Bulgaristan'ın en büyük "yeşil alan yatırımı" bir arazi üzerinde bir yatırımın tamamen sıfırdan başlanarak gerçekleştirilmesi olacağını söyledi. Cam ev eşyası fabrikası Temmuz 2005'te, düzcam fabrikası da Ocak 2006 tarihinde tamamlanarak işletmeye alınacak. Yatırımlar tamamlandığında yıllık 200 bin ton düzcam, yıllık 216 milyon adet cam ev eşyası üretilecek. 

İhracata çalışacak 
Bulgaristan yatırımının 85 milyon dolarlık bölümü Dünya Bankası kuruluşu IFC ile bölgede faaliyet gösteren yabancı bankalar tarafından verilen krediyle karşılanacak. Targovishte, yöresini bir cam üretim merkezi haline getirecek yatırımlar tamamlandığında 700 kişiye istihdam sağlanacak. Düzcam ve cam ev eşyası fabrikaları tamamlandığında 100 milyon dolar düzeyinde bir ciro gerçekleştirilecek. Cironun yüzde 85'i ihracattan elde edilecek. 


</TEXT>
</DOC>
