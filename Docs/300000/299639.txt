<DOC>
<DOCNO> 299639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur51.html </URL>
<DATE> 2004/12/21/ </DATE>
<TIME> 18.44 </TIME>
<AUTHOR>  </AUTHOR>
<HEADLINE>
Ankara'da 2 fakültede çatışma çıktı .. 
</HEADLINE>
<TEXT>

     Ankara Üniversitesi'nin AÜ Dil ve Tarih Coğrafya Fakültesi'nde farklı görüşe mensup öğrenciler arasında kavga çıktı. Cebeci Kampusü'nde İşçi Partisi İP Genel Başkanı Doğu Perinçek'in konferans için okula gelmesini istemeyen öğrenciler ile İP'liler arasında arbede yaşandı. Konferans iptal edildi. 
     AÜ Dil ve Tarih Coğrafya Fakültesi'nde meydana gelen olayın, iki öğrencinin derse girişi sırasında karşı görüşe mensup bir grup öğrenci tarafından dövülmesiyle başladığı öğrenildi. 
     Dövülen öğrencilerin arkadaşlarının diğer gruba müdahalesiyle başlayan olaylar, gruplar arasında taşlı sopalı kavgaya dönüştü. 
     Olayların büyümesi üzerine ''okul yönetiminin izni'' ile Ankara Emniyet Müdürlüğü Çevik Kuvvet Şube Müdürlüğü ekipleri, olaylara gaz bombası kullanarak müdahale ettiler. 
     Çevik kuvvet ekipleri daha sonra iki grup arasında barikat kurarak beklemeye başladılar. Bu sırada öğrenci grupları slogan attılar. 
     Bu sırada, fakültenin giriş kapısının önüne tekbir sesleriyle bir grup gelerek beklemeye başladı. Fakültede bu grupla aynı görüşte oldukları kaydedilen öğrenciler, dışarı çıkarak bu grupla birleştikten sonra okuldan ayrıldılar. 
     Dil ve Tarih Coğrafya Fakültesi'nde bir grup öğrenci ile çevik kuvvet ekiplerinin bekleyişi ise sürüyor. 
     
     CEBECİ KAMPUSÜ'NDEKİ OLAYLAR 

     Cebeci Kampusü'ndeki olay ise kendilerini ''Devrimci Demokrat Yurtsever Öğrenciler'' diye adlandıran bir grup öğrencinin, AÜ Siyasal Bilgiler Fakültesi Konferans Salonu'nda, bugün gerçekleşmesi planlanan İP Genel Başkanı Doğu Perinçek'in de katılacağı ''AB ve Türkiye'' konulu konferansın iptalini istemeleriyle başladı. 
     Söz konusu grup, konferansın yapılmasını önlemek için kampustaki fakültelerin kantinlerini dolaşarak slogan attılar. Bu grup, yaptıkları açıklamada, ''Perinçek'in okula gelmesini istemediklerini'' belirttiler. 
     Daha sonra, İP'li bir grup ile bu grup arasında kavga çıktı. Kavgada bazı öğrencilerin ve İP'li gruptan bazı kişilerin hafif şekilde yaralandığı kaydedildi. 
     ''Devrimci Demokrat Yurtsever Öğrenciler'' adlı grup, daha sonra İletişim Fakültesi'nin önünde toplanarak slogan atmaya başladı. Ellerinde taş ve sopalar bulunan, yüzlerini atkı ve berelerle kapatan bazı grup üyeleri, kaldırım taşlarını da kırdılar. Bu sırada, çevik kuvvet ekipleri, kampusün girişinde barikat oluşturarak beklemeye başladı. 
     Daha sonra, Perinçek'in katılacağı konferansın iptal edildiği haberi geldi. 
     Öğrenci grubunun sözcüleriyle güvenlik güçleri arasında yapılan görüşmeler sonucunda öğrenciler ''polisler okulu terk ettikten sonra dağılacaklarını'' kaydettiler. 
     Çevik kuvvet polisinin kampus girişindeki barikatı kaldırması üzerine bir süre daha slogan atan grubun bir kısmı dağıldı. Grubun diğer üyeleri ise Dil ve Tarih Coğrafya Fakültesi'ndeki kendi görüşlerine mensup öğrencilere destek vermek için yürüyüşe başladılar. 
     
     KONFERANSIN İPTALİ 

     Bu arada, ''AB ve Türkiye'' konulu konferansa katılacak olan Perinçek, Sina Akşin, Alpaslan Işıklı ve Vural Savaş yaptıkları yazılı açıklamada, ''oturumun bir avuç zorbanın tehdit ve saldırısı karşısında Fakülte Dekanlığı kararıyla iptal edildiğini'' kaydettiler. 
     Polisin olayların büyümemesi için rektörlükten böyle bir talepte bulunduğu ifade edilen açıklamada, ''Bir kere daha anlaşılmıştır ki, Türkiye'de baskı altında bulunanlar Atatürkçülerdir. Halkımızı aldatmak ve Atatürkçüleri mücadelelerinden vazgeçirmek mümkün olmayacaktır'' denildi. 
     
     ANKARA'DAKİ ÖĞRENCİ OLAYLARI SONA ERDİ 

     Ankara Üniversitesi Dil ve Tarih Coğrafya Fakültesi'nde DTCF öğleden sonra çıkan öğrenci olayları, okulda kalan son grubun Sakarya Caddesi'nde basın açıklaması yapmasının ardından sona erdi. 
     Öğleden sonra DTCF'de farklı görüşlere mensup öğrenciler arasında çıkan taşlı kavgaya gazla müdahale eden polis, okul içerisindeki açık alanda öğrenci gruplarının arasına barikat kurdu. 
     Gruplardan biri, fakülte önünde tekbir getirerek kendilerini bekleyen kişilerle birleşerek, okul dışında bir süre daha slogan attı. Grup, okul önünden ayrılırken, dışarıda bekleyen bir başka grupla kısa süreli gerginlik yaşandı. Tartışmayı görüntülemeye çalışan bir kameraman da yaşanan arbede sırasında saldırıya uğradı. 
     Okulda kalan karşıt görüşlü öğrenciler ise sağanak yağmurun ardından polisin barikatları kaldırması üzerine fakülte yerleşkesi dışına çıktı. Abdi İpekçi Parkı'nda Ankara Üniversitesi Siyasal Bilgiler Fakültesi Cebeci Kampusü'nden gelen öğrenci grubuyla buluşan grup, buradan Kızılay istikametine yürüyüşe geçti. Öğrenciler, Mithat Paşa Caddesi'nin Sıhhiye çıkışında Çevik Kuvvet polisi tarafından durduruldu. Bir süre slogan atan grubun Sakarya Caddesi'nde basın açıklaması yapmasına izin verilmesinin ardından, grup, tekrar yürüyüşe geçti. 
     Sakarya Caddesi'nde grup adına yapılan açıklamada, öğle saatlerinde Cebeci Kampusü'nde meydana gelen gerginliğin İşçi Partisi Genel Başkanı Doğu Perinçek'in fakültelerinde AB ile ilgili panele katılacak olmasından kaynaklandığı ifade edildi. 
     Grup, açıklamanın ardından beraberinde getirdiği demir sopa ve kaldırım taşlarını Sakarya Caddesi'ne bırakarak, olaysız dağıldı. 
     
</TEXT>
</DOC>
