<DOC>
<DOCNO> 263872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur07.html </URL>
<DATE> 2004/08/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İstanbul'da yağışlar... Kadıköy Belediyesi 20 gecekonduyu boşalttı 
</HEADLINE>
<TEXT>

     İstanbul'u zaman zaman etkileyen yağışlar nedeniyle su baskını tehlikesi olan Kadıköy'deki Şeytan Deresi yatağında bulunan 20 gecekondunun sakinlerinden evlerini boşaltmaları istendi. 
     Kadıköy Belediyesi Zabıta Müdürü Hakkı Aydın, A.A muhabirine yaptığı açıklamada, yağışlar dolayısıyla ilçenin Atatürk Mahallesi'ndeki Şeytan Deresi yatağında inşa edilen yaklaşık 20 gecekonduda oturanlardan, evlerini boşaltmalarının istendiğini söyledi. 
     Söz konusu gecekondularda yaşayanlara belediye tarafından tebligat yapıldığını belirten Aydın, bu evlerin bulunduğu mevkide henüz yağış olmamasına rağmen zabıta ekiplerinin boşaltma işlemi için Şeytan Deresi'ne gittiğini bildirdi. 
     Aydın, Şeytan Deresi'nde İSKİ'nin ıslah çalışmalarının devam ettiğini, bu nedenle de derenin akışkanlığının olmadığını kaydederek, buradaki 20 gecekonduda oturanların akrabalarının yanına geçebileceklerini, imkanı olmayanların ise Ataşehir'deki Kriz Merkezi'nde barındırılabileceğini dile getirdi. 
     Hakkı Aydın, Yenisahra ve Hasanpaşa Mahalleleri'nde su baskını olasılığı bulunan evlere de önlem almaları yönünde tebligat yapıldığını sözlerine ekledi. 
     
</TEXT>
</DOC>
