<DOC>
<DOCNO> 263894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur29.html </URL>
<DATE> 2004/08/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Edremit'te bulunan yabancı cisim göktaşı çıktı... 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Astrofizik Araştırma Merkezi ve Gözlemevi Müdürü Prof. Dr. Osman Demircan, Edremit'te bulunan cismin bir göktaşının parçası olduğunu söyledi. 
     Prof. Dr. Demircan, AA muhabirine yaptığı açıklamada, Edremit'te bulunan yabancı cismi incelemek için üniversiteye getirdiklerini ve araştırmaların yaklaşık 2 ay süreceğini kaydetti. 
     İlk incelemelerinde göktaşının Perseid Kuyruklu Yıldızı'nın bir parçası olduğunu tespit ettiklerini belirten Prof. Dr. Demircan, ''Dünyamız, Perseid Kuyruklu Yıldızı'nın arkasında bıraktığı parçaların içinden geçiyor. Şu günlerde oldukça fazla meteor yağmuru var. Yeryüzüne düşen bu parça da bir kuyruklu yıldıza ait'' dedi. 
     Prof. Dr. Demircan, laboratuvarlarda taşın kimyasal bileşimlerinin incelenmesinin ardından daha detaylı bilgilere ulaşacaklarını vurgulayarak, ''İlk aşamada göktaşının yaşı belirlenecek. Daha sonra ne tür kimyasal bileşimlerden oluştuğu tespit edilecek. Ancak şunu biliyoruz ki bulunan cisim bir göktaşına ait. Göktaşının ağırlığı normal bir taşa göre oldukça fazla. İçinde ağır metaller mevcut. Bu metal de büyük bir ihtimalle demir'' diye konuştu. 
     
</TEXT>
</DOC>
