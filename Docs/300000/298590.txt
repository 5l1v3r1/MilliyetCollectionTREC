<DOC>
<DOCNO> 298590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas08.html </URL>
<DATE> 2004/12/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
82'lik Nobelli fizikçi, 28 yaşındaki öğrenciyle evleniyor 
</HEADLINE>
<TEXT>

     Nobel ödüllü 82 yaşındaki Çinli fizikçi Franklin Çen Ning Yang, kendisinden 54 yaş küçük yüksek lisans öğrencisi Veng Fan ile gelecek ay evlenmeyi planlıyor. 
     Yeni Çin Haber Ajansı, Çen'in Pekin'de ders verdiği Tsinghua Üniversitesi'nden bir yetkilinin açıklamalarına dayanarak, ünlü fizikçinin, Çin'in güneyindeki Guangdong Üniversitesi'nde dış ticaret eğitimi alan Veng ile evleneceğini duyurdu. 
     Tayvan'da yayımlanan United Daily News gazetesi de, Çen'in, mutlu haberini arkadaşlarına, elektronik posta yoluyla gönderdiği bir şiirle verdiğini bildirdi. 
     Habere göre, Çen İngilizce yazdığı şiirinde, genç sevgilisine, ''Tatlı melek, sen gerçekten Tanrı'nın yaşlı ruhuma verdiği en son hediyesin'' diyor. 
     Çin'de doğan Franklin Çen Ning Yang, 1964'te vatandaşlığına geçtiği ABD'de uzun süre yaşamış, ilk eşinin ölümünün ardından geçen yıl Çin'e dönmüştü. 
     Çen, meslektaşı Lee Tsung-dao ile 1957'de fizik dalında Nobel ödülünü paylaşmıştı. 
     
</TEXT>
</DOC>
