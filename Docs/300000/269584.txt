<DOC>
<DOCNO> 269584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/dunya/axdun02.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristler, 'türban'ı 5 milyon dolara sattı 
</HEADLINE>
<TEXT>


Irak'ta iki gazeteciyi kaçırıp Fransa'dan okullarda türban yasağını kaldırmasını isteyen teröristler, şimdi 5 milyon dolar istiyorlar 

MİNE KIRIKKANAT Paris 


Irak'taki 2 Fransız gazeteciyi kaçırarak Fransa'dan okullarda türbanı yasaklayan yasayı iptal etmesini isteyen Iraklı teröristler, bu taleplerinden vazgeçerek gazetecilerin serbest bırakılması karşılığında 5 milyon dolar 7.5 trilyon TL istedi. 
Irak İslam Ordusu adlı örgüt, bir internet sitesinde yayınlanan açıklamasında, rehinelere karşılık 5 milyon dolarlık fidyenin yanı sıra, El Kaide lideri Usame bin Ladin'in bir süre önce Batı ülkelerine yaptığı ateşkes teklifinin kabulü ve Irak'ta ticari ya da askeri bağlantılar kurmama taahhüdü isteyerek, taleplerinin karşılanması için 48 saat süre tanıdı. Teröristler, rehineleri serbest bırakmaları için bu üç istekten birinin yerine getirilmesinin yeterli olduğunu belirttiler. 
Teröristler, gazetecileri daha önce serbest bırakmayı düşündüklerini, ancak ABD güçleri tarafından cumartesi günü Latifiye'de düzenlenen saldırılar yüzünden bundan vazgeçtiklerini de söyledi. 
Le Figaro muhabiri Christian Chesnot ve RFI için çalışan Georges Malbrunot'yu 20 Ağustos'ta kaçıran örgütün türbanla ilgili talebi Fransa tarafından reddedilmişti. 


</TEXT>
</DOC>
