<DOC>
<DOCNO> 279789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo24.html </URL>
<DATE> 2004/10/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Galatasaraylı futbolcular imza dağıttı... 
</HEADLINE>
<TEXT>

     Galatasaraylı futbolculardan Hakan Ünsal, Ergün Penbe, Elvir Baliç ve İbrahim Yavuz, Lotto'nun düzenlediği imza gününde hayranlarıyla biraraya geldi. 
     Sarı-kırmızılı takımın futbolcuları, bireysel sponsorluk anlaşmaları bulunan İtalyan spor giyim markası Lotto'nun düzenlediği organizasyonda hayranlarının sorularını da yanıtladılar. 
     ER-ÇO Alışveriş Merkezi'nde düzenlenen imza gününde futbolcular, üzerinde profesyonel hayatlarına dair notlar ve kişisel bilgilerinin bulunduğu Lotto kartlarını imzalayarak, sevenlerine dağıttılar. 
     Hakan Şükür'ün A Milli Takım aday kadrosuna alınmamasıyla ilgili bir soru üzerine Hakan Ünsal, ''Bu kadar büyük başarılara imza atmış, ülkesi için büyük işler yapmış Hakan'ın yerinde olsam çok üzülürdüm. Ancak Hakan, arkadaşlarının yardımıyla kötü günleri aşmış görünüyor. Ben böyle bir duruma düşmek istemezdim'' derken, Ergün Penbe ise ''Ülkemize Hakan'ın neler verdiği malum. Konuşmaya bile gerek yok. Bu tür konular kişiler ve kurumları yıpratıyor'' diye konuştu. 
     Ergün ayrıca, lige verilen her aranın sonrasında oynanan maçların zorluğuna dikkat çekerek, iyi motive olup, Kayserispor engelini de kayıpsız geçeceklerine olan inancını dile getirdi. 
     Öte yandan futbolculardan Volkan Arslan ise Özel Kültür İlköğretim Okulu'nda ''Spor ve Başarı'' konulu söyleşiye katılarak, öğrencilerin sorularını yanıtladı. 
     
</TEXT>
</DOC>
