<DOC>
<DOCNO> 251551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/siyaset/asiy.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörizme karşı ortak istihbarat 
</HEADLINE>
<TEXT>


NATO Zirvesi sonuç bildirisinden, 'terörle sonuna kadar mücadele' kararı çıktı. NATO üyesi ülkeler, bu amaçla "Terör Tehdidi İstihbarat Birimi" kuracak 

Güven Özalp İstanbul 

HABER Serhat Oğuz Barkın Şık Pınar Aktaş, Elif Korap Şükran Pakkan Ayça Atay Ahu Coşkun- İstanbul 

FOTOĞRAFLAR Ercan Arslan Yurttaş Tümer Ümit Bektaş Mustafa Seven Bünyamin Aygün 


NATO, 46 devlet ve hükümet başkanını buluşturan İstanbul zirvesinde, öncelikli hedefinin terörle mücadele olduğunu bir kez daha teyit etti. Tarihi zirvenin, 14 sayfa ve 46 maddeden oluşan sonuç bildirisinde öne çıkan konular şöyle 
Terörizm ve kitle imha silahlarının yayılması, NATO ve uluslararası güvenlik açısından en önemli tehditler olarak gösterildi. Terörizm, amacı ne olursa olsun güçlü bir şekilde kınanırken, "Gerekli olduğu kadar uzun süre, teröre karşı birlikte savaşacağız" denildi. NATO, bir dizi önlemi de devreye sokma kararı aldı. Üyeler arasında istihbarat paylaşımının artırılması, "Terör Tehdidi İstihbarat Birimi" kurulması, ulusal koruma ve destek taleplerine ivedi yanıt verilmesi, önemli organizasyonlara koruma sağlanması gibi unsurlara yer verildi. 
Kapı yeni üyelere açık 
ABD'deki 11 Eylül 2001 saldırıları sonrası Afganistan'da görev yapmaya başlayan NATO güçlerinin görev alanları genişletilecek. Afganistan seçimlerinin güven içinde yapılması için de 6 bin 500 olan asker sayısının 10 bine yükseltilmesi öngörülüyor. Ayrıca "İl İmar Timleri"nin sayısı da artırılacak. NATO, 5 İl İmar Timi kurulması için gereken ihtiyaçları karşılamaya da karar verdi. Daha önce bir tim kuracağını açıklayan Türkiye, görev yerinde beliren anlaşmazlık nedeniyle talebini geri çekti.NATO'nun yeteneklerinin geliştirilmesi konusunda bugüne kadar sağlanan gelişmeler memnuniyetle karşılanırken, bu değişimin devam etmesi gerektiği vurgulandı.Üye sayısını 19'dan 26'ya çıkaran NATO, özellikle Balkan ülkelerini dikkate alarak, "Kapılarımız yeni üyelere açık" mesajı verdi. 

Zirve notları 
Bush ve Blair 'onurlu' konuk 

NATO Zirvesi'nin açılış toplantısı öncesinde Cumhurbaşkanı Sezer ve NATO Genel Sekreteri Scheffer'in karşıladığı devlet ve hükümet başkanları, kırmızı halı üzerinde ve papatyalar arasında yürüdü. Lütfi Kırdar Kongre Merkezi'ne ilk gelen Kanada Başbakanı Paul Martin, son gelen Fransa Cumhurbaşkanı Jacques Chirac oldu. ABD Başkanı Bush, karşılamanın sonlarına doğru geldi. Letonya Cumhurbaşkanı Vaira Vike Freiberga, liderler arasındaki tek kadındı. Karşılama sırasında Türk Yıldızları gösteri uçuşu yaptı.Zirveye katılan devlet ve hükümet başkanları öğle yemeğini kare şeklinde düzenlenen masada yedi. Oturma düzeni Başbakan İsim listesinde ABD Başkanı George Bush ve İngiltere Başbakanı Tony Blair için "honourable onurlu", diğer katılımcılar için "excellency ekselansları" ifadesi kullanıldı. n Avrupa Birliği'nin AB bugün yeni Komisyon Başkanı'nı belirlemek üzere Brüksel'de zirve düzenlemeye karar vermesi NATO Zirvesi'ne katılmak üzere İstanbul'da bulunan liderleri telaşa soktu. Aynı zamanda AB üyesi de olan bir çok NATO ülkesi lideri bugün Brüksel'e geçecek. 

İspanya Size uçak satalım 

Başbakan Recep Tayyip Erdoğan'ın, "terörle mücadele için silaha değil, eğitim ve sağlığa yatırım yapalım" teklifini götürdüğü İspanya Başbakanı Jose Luis Rodriguez Zapatero, Türkiye'nin İspanya'dan bir miktar daha askeri nakliye uçağı almasını istedi. 
NATO Zirvesi sırasında Erdoğan, İtalya Başkanı Silvio Berlusconi ve Zapatero ile ayrı ayrı görüştü. Her iki lider de Erdoğan'a Türkiye'nin AB üyeliğine destek vermeye devam edecekleri sözünü verdi. Erdoğan'a övgüler dizen Berlusconi, "İtalya'daki imajın benden daha iyi" dedikten sonra, "Avrupa'da sana duyulan güven arttı. Avrupalı liderler senin için 'sağlam adam' diyorlar. Hem kendin hem de partin hakkındaki şüpheleri iki yıl içinde giderdin" diye konuştu. Zapatero da, ilk kez geldiği Türkiye'ye hayranlığını "sabah kendi kendime 'bu güzel havada bu manzarada toplantı mı olur' dedim" diye aktardı. Erdoğan da "Resmi toplantılarda işin tadı çıkmıyor. Eşinizle birlikte misafirimiz olun" teklifinde bulundu. 
Karşılıklı övgülerin ardından Zapatero'nun Türkiye'nin geçmişte satın aldığı İspanyol CASA askeri nakliye uçaklarından "bir miktar daha almasını umduğunu" belirtmesi dikkati çekti. Erdoğan da iki ülke arasındaki ticaret hacminin geliştirilmesi gerektiğine işaret ederek SEAT firmasının Türkiye'ye yatırım yapmasını istedi. 

Iraklıları NATO eğitecek 

NATO, İstanbul Zirvesi'nin önemli gündem maddesi olan ve ittifakın bölünmüşlükleri geride bıraktığının test edileceği unsur olarak algılanan Irak konusunda sınavı geçmeyi başardı. Savaş öncesinde "NATO'yu bölen unsur" olarak görülen Irak konusu İstanbul Zirvesi'nde yaraların sarılmasını sağlayan unsur işlevi gördü. NATO müttefikleri Irak'ta yönetim devrini İstanbul Zirvesi sırasında haber aldı. 
Irak geçici yönetiminin "askeri eğitim" çağrısına olumlu yanıt veren NATO, Irak konusunda herkesi memnun etmeye çalışan bir yaklaşım sergiledi. NATO, bir yandan Bağdat'ın çağrısını kabul ederken, diğer yandan isteksiz üyelerini rahatsız etmemek için Irak güvenlik birimlerinin eğitimi konusunda bağlayıcı olmayan, ancak teşvik eden bir söylem benimsedi. Varılan uzlaşı çerçevesinde NATO, Irak güvenlik birimlerinin eğitimini üstlenecek. 

Eğitim yeri belli değil 
Yayımlanan bildiride, eğitimin Irak içinde mi, dışında mı yapılacağı konusunda herhangi bir ifade bulunmasa da, NATO yetkilileri uzlaşının her iki yaklaşıma da olanak tanıyacak nitelikte olduğunu belirtiyorlar. 
NATO'nun bağlayıcı bir söylem yerine "genel bir davet" yapmasında, Almanya ve Fransa gibi ülkelerin Irak içinde eğitime net bir şekilde muhalefet etmeleri etkili oldu. Türkiye de NATO'nun çağrısına uyarak eğitim faaliyetlerine katılacak. Türkiye, eğitimi Irak dışında vermek isteyen ülkeler arasında yer alıyor. 

'İstanbul bildirisi' 

İstanbul'da bir araya gelen NATO liderleri, 21. yüzyılda ittifakın karşılaşabileceği güvenlik sorunlarını da masaya yatırdı. Sonuçta ortaya çıkan belgeye de "İstanbul Bildirisi - Yeni Dönemde Güvenliğimiz" adı verildi. Böylece İstanbul Zirvesi'nin vizyon zirvesi olmadığı yönündeki eleştiriler ortadan kalktı. Girilen dönemin "tehlike ve ümit dolu olduğu" vurgulanan belgede, "NATO, Atlantik'in iki yakası arasındaki hayati, çok taraflı köprümüz olmaya devam etmekte, ortak siyasi tutumumuzu askeri yetenekleriyle tamamlamaktadır" denildi. İttifak üyelerinin ortak hareket etme konusundaki kararlılığını yinelediği kaydedilen belgede, NATO için "özgürlüğümüzün ve güvenliğimizin savunulmasında vazgeçilmez vasıtamız olarak kalacağına inancımız tamdır" ifadeleri yer aldı. Bildiride, NATO'nun çevresiyle ilişkileri geliştirme eğilimine vurgu yapılarak "NATO, AB'nin yanı sıra Rusya, Ukrayna, Orta Asya ve Kafkasya devletleri de dahil olmak üzere Avrupa devletleri ve ayrıca Akdeniz ve Genişletilmiş Ortadoğu devletleriyle ortak güvenlik kaygıları çerçevesinde işbirliğini geliştirmeye devam etmektedir" denildi. 

İngiltere'den Kıbrıs müjdesi 

Türkiye ve Yunanistan ile birlikte Kıbrıs'ın garantör ülkesi olan İngiltere'nin Dışişleri Bakanı Jack Straw, KKTC'ye tarifeli uçak seferleri düzenlemek için düğmeye bastıkları müjdesini verdi. Dışişleri Bakanı Abdullah Gül ile Straw'ın ikili görüşmesinde Kıbrıs konusu da gündeme geldi. Annan Planı'nın referanduma sunulmasının ardından ortaya çıkan tabloyu anımsatan Gül, KKTC'ye yönelik izalosyanların kaldırılması yönündeki beklentiyi yineledi ve özellikle İngiltere'den KKTC'ye doğrudan uçuşların yapılması talebi üzerinde durdu. 
Straw da, bu konuya ilişkin hazırlıkları olduğu yanıtını verdi. İzolasyanların hemen kaldırılmasının beklenmemesi gerektiğini, bunun bir süreç olduğunu ifade eden Straw, İngiltere'den KKTC'ye programlı uçuşlar düzenlenmesi konusunda çalışmalarının bulunduğunu söyledi. 


</TEXT>
</DOC>
