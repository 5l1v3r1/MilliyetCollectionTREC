<DOC>
<DOCNO> 282705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/soneko02.html </URL>
<DATE> 2004/10/23/ </DATE>
<TIME> 01.05 </TIME>
<AUTHOR>  </AUTHOR>
<HEADLINE>
MÜSİAD Türkiye'nin batı dünyasının gözünde önemi arttı... 
</HEADLINE>
<TEXT>

     MÜSİAD Genel Başkanı Ömer Bolat, Türkiye'nin batı dünyasının gözünde öneminin arttığını belirterek, ''Eskiden NATO'nun güneydoğu bekçisi olan Türkiye, bugün İslam dünyasındaki öncü rolüyle gerginliklerin önlenmesi noktasında değerlendiriliyor'' dedi. 
     Bolat, MÜSİAD Konya Şubesi'nde düzenlenen ''AB ve Türkiye Ekonomisi'' konulu konferansta, Türk Lirası'nın son dönemlerde aşırı derecede değerlendiğini, bunun nedeninin ise Merkez Bankası'nın uyguladığı yüksek faiz politikası olduğunu ifade etti. 
     Enflasyonun yüzde 9'a düşürülmesine rağmen, reel faizlerin yüzde 14'e çıktığını belirten Bolat, 3 yıl önce enflasyonun yüzde 70, reel faizin ise yüzde 35 olduğunu anımsattı. 
     Merkez Bankası'nın özerk olabileceğini, ancak keyfe göre hareket etmemesi gerektiğini savunan Bolat, şunları söyledi 
     ''Ekonomi politikalarına uyumlu bir şekilde hareket etmek gerekir. Yurtdışından sıcak para gelişleri devam edip, döviz rezervleri yükselsin diye faizleri yüksek tutmak, dış ticaret açığının anormal artması kabul edilebilir bir durum değil. Şimdi işler iyi. Ama döviz kuru ne kadar daha baskı altında tutulabilir Bunun mutlaka ufak düzeltmelerle dengelenmesi gerekir.'' Türkiye'nin bugün AB'ye ekonomik anlamda üye ve AB ile fiilen bütünleşmiş durumda olduğunu ifade eden Bolat, rekabet, tüketici hakları, marka ve patent esası gibi politikalarda AB mevzuatını bire bir uyguladığını kaydetti. 
     11 Eylül'den sonra AB'nin birinci gündeminin güvenlik ve sözde teröre karşı önlem alma konularından oluştuğunu vurgulayan Bolat, ''Türkiye'nin batı dünyasının gözünde önemi arttı. Eskiden Nato'nun güneydoğu bekçisi olan Türkiye bugün, İslam dünyasındaki öncü rolüyle gerginliklerin önlenmesi noktasında değerlendiriliyor'' dedi. 
     Açıklanan İlerleme Raporu'na göre müzakerelerin başlaması yönünde Türkiye'ye şartlı evet denildiğini anımsatan Bolat, raporda Türkiye'ye kesin üyelik sözü verilmediğini ve ''emeğin serbest dolaşımı''nın engelenebileceğinin söylendiğini ifade etti. 
     Bolat, AB İlerme Raporu'nun bu kadar ''ama''larla doldurulmasının ve tam üyeliğin kesin olmadığı yönünde yapılan açıklamaların, 14-15 yılın sonunda tam üyeliğin ''çantada keklik'' olmadığını gözler önüne serdiğini söyledi. 
     
     ''TÜRKİYE KENDİNİ AB'YE YAMAMAYA ÇALIŞMAMALIDIR'' 
     MÜSİAD olarak, AB'nin Türkiye için önemli olduğunu ifade eden Bolat, AB sürecinde hakların çok iyi savunulması gerektiğine dikkati çekti. Bolat, sadece bürokratik değil, siyasi otorite olarak da ağırlığın konulması gerektiğini sözlerine ekledi. 
     
</TEXT>
</DOC>
