<DOC>
<DOCNO> 299491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko35.html </URL>
<DATE> 2004/12/21/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Avrupalı uzmanlar YTL'nin başarı şansını yüksek görüyor... 
</HEADLINE>
<TEXT>

     Avrupalı maliye ve ekonomi uzmanları, Türk Lirası'ndan TL 6 sıfır atılması operasyonunun başarı şansını yüksek görüyor. 
     Reuters Ajansı'na konuşan Avrupalı banka ve borsa uzmanları, şimdiye dek yaklaşık 50 ülke tarafından denenen paradan sıfır atma yönteminin kimi örneklerde başarılı, kimi örneklerde başarısız sonuçlar verdiğini, Türkiye'nin ise istediği sonucu elde etme şansının yüksek olduğunu söylediler. 
     İlk olarak I. Dünya Savaşı'nın ardından gelen ekonomik çöküşün ardından 1923 yılında Almanya'da başvurulan ve yüksek enflasyon yaşayan başka ülkelerce de taklit edilen paradan sıfır atma yönteminin, Arjantin, Brezilya, İsrail gibi örneklerde istenen sonucu getirmediğini ve bu ülkelerin sıfır silme operasyonunu 4'er kez tekrarlamak zorunda kaldığını hatırlatan uzmanlar, ekonomide sağlıklı bir değişimle desteklenmedikçe sıfır atmanın geçici bir rahatlama sağlayacağını vurguladılar. 
     Uzmanlar, gösterdiği güçlü ekonomik toparlanmanın ise Türkiye'yi söz konusu operasyonun başarısı için bu olumsuz örneklerden daha iyi bir konuma getirdiğini söylediler. 
     Polonya'nın 1995 yılında gerçekleştirdiği sıfır silme operasyonunu ise başarılı örnekler arasında sayan uzmanlar, bugünün Türkiyesi'nin ekonomik-mali durumunun Polonya'nın 1995 yılındaki durumundan daha iyi olduğunun da altını çizdiler. 
     ABN AMRO Bankası'nın gelişen piyasalar uzmanı Debbie Orgill, Türk ekonomisindemki olumlu gelişmelerin ve Merkez Bankası'nın faiz önlemlerinin paradan sıfır atılması için olumlu bir ortam yarattığını belirterek, lira ve YTL arasında karmaşık dönüşüm oranları konmamasının süreci basitleştirdiğini ve ''fiyat yuvarlamalarından'' kaynaklanan fiyat artışlarının fazla etkisinin olmayacağını belirti. 
     BNP Paribas Bankası analistlerinin araştırmasında da, ''Türkiye'nin IMF destekli ekonomik programıyla iyi bir istikrar yakaladığı, turizm gelirlerinin artmasından kazanç sağladığı ve sınai üretimin büyümesine güvenebileceği'' belirtilerek, bütün bunların YTL'nin başarı şansını artırdığı savunuldu. 
     ''Faiz oranlarının daha normal oranlara çekildiğine ve enflasyonun yüzde 10'un altına indiğine'' dikkat çeken Bank of America uzmanlarından Dwyfor Evans ise ''Bütün bunlar, Türkiye'nin 20 yıllık yüksek enflasyon-yüksek faiz döngüsünü kırmış olabileceğini düşündüren olumlu gelişmeler'' dedi. 
     Uzmanlar, Türkiye'nin sıfır atma operasyonunun başarılı olması durumunda, bunun gelecek yıl ortalarında parasından 4 sıfır silmeye hazırlanan Romanya için cesaretlendirici bir örnek oluşturacağını da belirttiler. 
     
</TEXT>
</DOC>
