<DOC>
<DOCNO> 293831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy14.html </URL>
<DATE> 2004/12/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'den TBMM'de "AB konulu" genel görüşme isteği... 
</HEADLINE>
<TEXT>

     CHP Türkiye ile AB arasında üyelik müzakerelerinin başlaması ile ilgili 17 Aralık'ta alınacak karardan önce TBMM'de bir genel görüşme açılmasını istedi. 
     CHP Grup Başkanvekili Kemal Anadol, ''Türkiye, AB limanına pusulasız bir gemiyle girme girişiminde'' dedi. 
     Anadol, Parlamento'da düzenlediği basın toplantısında, Hükümet'in iki yıldan bu yana AB konusunda CHP'nin yaptığı uyarıları dikkate almadığını söyledi. ''Pusulasız gemi limanın açığında kendisini dalgaların çalkantısına bırakmış sallanıp durmaktadır'' diyen Anadol, Türkiye'nin bu tutumu nedeniyle AB çevrelerinden ''Kıbrıs ve serbest dolaşım hakkının kısıtlanması konularında cılız seslerin yükselmeye başladığını'' kaydetti. 
     Hükümet'in, ''kamuoyunu tatmin ve iç politika kaygılarıyla'' muhalefet ile sürekli görüşme yapılacağı, birlikte Avrupa'ya gidileceği yönünde açıklamalarda bulunduğunu kaydeden Anadol, bunların hiçbirinin gerçekleşmediğini söyledi. Anadol, dış politikada en tehlikeli tutumun ''dış politika konularının iç politikadaki satranç oyununu bir malzemesi olarak kullanmak olduğunu'' belirtti. Türkiye'nin, kabul edilmemesi durumunda sıkıntıya düşüleceği endişesiyle ''olmazsa olmazlarını'' da dile getirmediğini iddia eden Anadol, ''Bu gemiye bir pusula vermek lazım. Bu pusula TBMM'nin iradesi, sesi ve kararlılığı olmalıdır'' dedi. 
     Genel görüşmenin en geç 8 Aralık Çarşamba günü ele alınmasını isteyen Anadol, ''Yaşananlardan büyük rahatsızlık duyuyoruz. Talebimiz kısır politik gerekçelerle kabul edilmezse yaşanacak olumsuzluklardan Hükümet sorumlu olacaktır, başarısızlığın sorumlusu olacaktır'' diye konuştu. 
     
     ÖNERGE 
     TBMM Başkanlığı'na sunulan genel görüşme önergesinde, Avrupa Birliği Komisyonu'nun yayınladığı raporlarda, ''Türkiye'nin Ermenistan ile sınırını açması, 1915-16 yıllarında yaşanan trajik olaylarla ilgili olarak Ermenistan'la uzlaşma aranması, Dicle ve Fırat nehirleri üzerindeki baraj ve sulama sistemlerinin Türkiye'nin üyeliğinden sonra uluslararası yönetime sokulması, bazı dini ve etnik grupların azınlık statüsüne sokulması, Hıristiyan azınlığın bazı taleplerinin yerine getirilmesi'' gibi taleplerin yer aldığı belirtildi. 
     Bunların bir bölümünün Cumhuriyet'in kuruluşundan bu yana izlenen politikalarla bağdaşmadığı ifade edilen önergede, ''Bu talepler hakkında siyasi partilerin ve milletvekillerinin 17 Aralık'ta alınacak karardan önce görüşlerini Yüce Meclis'te açıklamaları AB ülkelerine ve AB Komisyonu raporunu incelemekte olan Avrupa Parlamentosu'na önemli mesajların verilmesine fırsat sağlayacaktır'' denildi. 
     
</TEXT>
</DOC>
