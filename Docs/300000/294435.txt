<DOC>
<DOCNO> 294435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko15.html </URL>
<DATE> 2004/12/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TEBA Hisse satışı şeklinde işbirliği yapacağız 
</HEADLINE>
<TEXT>

     Bankalar ve tedarikçilere olan borçları nedeniyle İzmir'deki iki fabrikasında haciz işlemi yapılan TEBA Şirketler Grubu, yaşam mücadelesi veriyor. 
     TEBA Şirketler Grubu Yönetim Kurulu Başkanı Teoman Baygan, ''nakit sıkışıklığıyla patlak veren'' krizi aşmak amacıyla bankalar, faktoring kuruluşları, tedarikçiler ve müşterilerin de içinde bulunduğu geniş bir kesimin ''seferberlik'' başlattığını söyledi. 
     Haciz işlemleri sonrası yaşanan krizin ardından tüm alacaklılarla toplantılar yapmaya başladığını kaydeden Baygan, şu bilgileri verdi 
     ''Görüşmelerde hemen tüm kesimler fabrikaların yaşatılması gerektiğini ifade ettiler. Bu anlamda birlikte mücadele etme kararı alındı. Bin 550 çalışanı bulunan ve 200'e yakın yan sanayicisi olan grubu yaşatmak için çok geniş bir çevre mücadele başlattı. Burada muhteşem bir sosyal olay var. 
     Grubun banka kredileri dışında piyasaya 10-15 milyon euro borcu var. MNG Bank'ın haciz işlemine neden olan alacağı ise 1 trilyon liraydı. Banka yetkilileri ile görüştüm, mutabakata vardık. İcra takibatı durdurulacak.'' 
     
     ''PANİĞE GEREK YOK'' 

     İzmir ve İstanbul'daki tedarikçiler, bankalar ve faktoring kurumları ile toplantı yaptıklarını kaydeden Baygan, ''Yapı Kredi Bankası, Kuveyt Türk ve ortağımızı olan IFC'nin de içinde bulunduğu bankalarla krizden çıkış programı yapıyoruz. Programı 2 hafta içinde açıklayacağız. Program çerçevesinde öncelikle personel ve fabrikalar ayağa kaldırılacak. 3 ay içinde de küçük tedarikçilere ödeme yapmaya başlayacağız. Tüm alacaklılarla görüşerek paniğe gerek olmadığını anlatıyorum'' dedi. 
     Borç ödemede yaşanan sıkıntılar sonrası tüm üst düzey yöneticileri görevlerinden alarak işlerin başına kendisinin geçtiğini dile getiren Baygan, fabrikalarda üretimin durmadığını söyledi. 
     TEBA'nın 2003 yılında 150 milyon euro ciro gerçekleştirdiğini, 2004'ün 9 ayında da 90 milyon euroluk ciro sağlandığını kaydeden Baygan, ''Yüzde 20 kapasite ile üretime devam ediyoruz. Aylık 14 milyon euroluk siparişim var. Bu süreçte müşterilerimizin de büyük desteğini gördüm'' diye konuştu. 
     
     GENERAL ELECTRİC SÖZLEŞMESİ 

     Şirketin krize girmesinde doların değer kaybı, Çin'in saç talebi ve şirketin yaptığı hatalı mukavelelerin önemli etkisinin olduğunu dile getiren Baygan, ''Grubun amiral gemisi olan Günkol şirketi, üretiminin yüzde 95'ini ihraç ediyor. Ancak 2003 yılında doların büyük oranda değer kaybetmesi ve bu kaybın bu yıl da devam etmesi şirketi zora soktu'' dedi. 
     Avrupa'nın fırın ihracatı yapan tek firması olduklarını, ABD'li General Electric ile yıllık 20 milyon dolar değerinde 100 bin adetlik anlaşma yaptıklarını anlatan Baygan, şöyle devam etti 
     ''Biz anlaşmayı yaptığımızda dolar, eurodan yüzde 20 değerliyken anlaşma sonrası dönemde yüzde 35 daha az değerli hale geldi. Yapılan sözleşmeye şirketteki gençlerin yaptığı hatayla parite koyulmaması nedeniyle de zararına mal göndermeye başladık. Bu anlaşma bizi zora soktu. Bu işten 5-6 milyon euro zararımız oldu. 
     Ayrıca son 1 yılda Çin'in dünya piyasalarından saç talebini artırması nedeniyle bu ürünün fiyatı yüzde 100 oranında arttı. Vadeli alım imkanının da ortadan kalkması finans akışımızı altüst etti.'' 
     
     ''KIZLARIMI EVLENDİRECEĞİM'' 

     Baygan, şirketin başka bir kuruma satılmasının söz konusu olmadığını, ancak stratejik ortaklıklar konusunda görüşmelerin sürdüğünü ifade etti. Bu konuda şirket ismi vermenin şu aşamada mümkün olmadığını dile getiren Baygan, şunları kaydetti 
     ''Kolumuzda çalışan, gözümüze kestirdiğimiz bir şirketle hisse satışı yoluyla stratejik işbirliği yapacağız. Benim ısıtma soğutma klima ve beyaz eşya grubu olmak üzere iki kızım var. İki kızım da köyün güzeli ve taliplisi çok. Kızlarımı, evvela kendilerinin beğendiği ve ellerini çabuk tutan damatlarla evlendireceğim'' diye konuştu. 

     
</TEXT>
</DOC>
