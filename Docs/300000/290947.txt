<DOC>
<DOCNO> 290947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/ekonomi/eko01.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifayı düşündü, vazgeçirildi 
</HEADLINE>
<TEXT>


Ankara'da bürokrasi çevrelerinde, BDDK ile IMF arasında murakıp krizi yüzünden yaşanan gerginlik sırasında, BDDK Başkanı Tevfik Bilgin'in istifa noktasına geldiği ancak vazgeçirildiği konuşuluyor. 

ANKARA KULİSİ Ahmet Erhan Çelik 

Bankacılık Düzenleme ve Denetleme Kurulu BDDK ile IMF arasındaki gerilim yüzünden Başkan Tevfik Bilgin'in istifa noktasına geldiği, ancak yakın çevresinin telkinleriyle "direnme kararı aldığı" öğrenildi. 
Bilgin, IMF görüşmeleriyle ilgili bilgi verdiği dar kapsamlı bir toplantıda BDDK bürokratlarını şaşırtan açıklamalarda bulundu. İddiaya göre Bilgin, "BDDK'da IMF casusları bulunduğunu" savundu. Şüphelerin yakın dönemde IMF'de çalışmaya başlayan iki eski BDDK yöneticisinde odaklandığı iddiasıyla ilgili olarak Bilgin, "Bankacılık sırrı olduğu gerekçesiyle Türkiye Büyük Millet Meclisi'ne bile verilmeyen bazı bilgilerin IMF'ye pazarladığını" ve bu bilgilerin IMF görüşmelerinde gündeme getirildiğini öne sürdü. Kulislere yansıyan iddialara göre Bilgin'i istifa noktasına getiren BDDK - IMF geriliminde süreç şöyle yaşandı 
IMF, başta Bankalar Yeminli Murakıpları Kurulu'nun lağvedilmesi gibi konular olmak üzere kanun taslağında kapsamlı değişiklikler yapılmasını istedi. Orta yol arayışına giren Bilgin, IMF'nin görüşmelerde gündeme getirdiği bazı özel bilgileri gördükten sonra toplantılara girmekten kaçınmaya başladı.Bilgin'in yakın çevresine aktardığı bilgilere göre IMF hiçbir şekilde tek başına edinemeyeceği bazı bilgilerle görüşme masasına geldi. BDDK içindeki kişisel ilişkilerden, tek tek hangi bankanın ne tür zorluklarla karşılaştığına kadar uzanan pek çok mahrem bilgi, IMF görüşmelerinde pazarlık konusu yapıldı.BDDK yönetimi sır kapsamındaki bilgilerin nasıl IMF'ye aktarıldığını soruştururken şüpheler yakın döneme kadar BDDK'da başkan yardımcısı ve daire başkan yardımcısı olarak görev alan iki kritik bürokrat üzerinde odaklandı. "Casus var" şüphesinin doğrulandığına kanaat getiren Bilgin, IMF görüşmelerinde sertleşme kararı aldı.Aynı süreçte Bilgin'in kulağına kendisi hakkında hükümette ve bazı ekonomi birimlerinde rahatsızlık oluştuğu bilgisi geldi. Bunun üzerine Bilgin AKP içindeki etkili yöneticilerle temasa geçerek destek istedi.Bilgin yakın çevresine "Türkiye yeni bir krizi kaldıramaz" endişesini dile getirirken, aralık ayının ilk haftasında Türkiye'de olması beklenen IMF heyetinin "uç isteklerine karşı" kesinlikle taviz verilmeyeceğini açıkladı. 

Çarşamba acil toplantı yaptı BDDK'nın kilit bürokratları BDDK Başkanı Tevfik Bilgin'in çağrısı üzerine geçen hafta çarşamba günü acilen biraraya geldi. Finansal Hizmetler Yasa Taslağı adı verilen yeni bankalar kanunundaki son değişikliklerin görüşüldüğü toplantıda bazı önemli detaylara karar verilirken, çalışmalar hafta sonu da devam etti. Gelinen aşamada taslağın yarın ya da çarşamba günü hükümete iletilmesi öngörüldü. Bilgin bu toplantıda bürokrat arkadaşlarına kendisine istifa noktasına getiren detayları anlattı. 




</TEXT>
</DOC>
