<DOC>
<DOCNO> 266043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo19.html </URL>
<DATE> 2004/08/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Gündüz Tekin Onay'dan açıklama Tazminatımı bırakıp ayrıldım 
</HEADLINE>
<TEXT>

     Futbol Federasyonu Yönetim Kurulu tarafından Genç Milli Takımlar Koordinatörlüğü görevi karşılıklı anlaşılarak sona erdirilen Gündüz Tekin Onay, ''Bugün itibariyla karşılışıklı anlaşarak yasal haklarım çerçevesinde, ancak sözleşmemde belirlenen tazminatı da talep etmeyerek, gururla federasyondaki tüm görevlerimden ayrıldım'' dedi. 
     Gündüz Tekin Onay, yaptığı yazılı açıklamada, ''Yaşamımızın her bölümünde, bize erdemli olun öğüdü yapılır. Ailemiz, öğretmenlerimiz ve çevremiz zincirlerin halkaları gibi bize bu doğruyu sundular'' diyerek başladığı açıklamamında, şu görüşlere yer verdi 
     ''46 yıl futbolun içinde yaşayan bir insan olarak bu değerlerden uzaklaşmadan yarım asıra yakın, yalanların, entrikaların, dedikoduların, iftiraların, sevinçlerin ve acıların içinde uğraş verdik. Dizlerimizin üzerinde yürümeden, dimdik ayakta kalmayı başardığımızı düşünüyorum. 
     Federasyonun yeni oluşumu beraberinde değişimi de getirecek felsefesinden yola çıkarak, 25 gün önce başkanvekili sayın Şekip Mosturoğlu'na yeni kadrolaşmaya yeni yönetimin ihtiyacı olabileceğini ve ayrılmamın bir sıkıntı yaratmayacağını ifade ettim. 
     Bugün itibariyla karşılışıklı anlaşarak yasal haklarım çerçevesinde, ancak sözleşmemde belirlenen tazminatı da talep etmeyerek, gururla federasyondaki tüm görevlerimden ayrıldım. 
     Geriye baktığım zaman yapılan veya açılan hemen hemen tüm reform paketlerinde katkımın olduğunu düşünerek, mutluluk duyuyorum. Örneğin ligler statüsü, kulüp kriterleri, UEFA antrenör lisansı, eğitim reformu, federasyon yapılanması, bölgeler şablonu, yepyeni organizasyonlar, gençler futbolu, süper gençler organizasyonu, olumlu rotasyonla A Milli Takım'a 13, Ümit Milli Takım'a 46 oyuncunun taşınması, 2 Avrupa 6.'lığı, 1 Avrupa 2.'liği, 5 Balkan şampiyonluğu, kulüplere sponsor organizasyonu, Grassroots projesiyle 200 bin kişiye ulaşmak, tarafımdan hazırlanan 20 kitap ve dergi, 100'e yakın seminer ve konferans gibi bir dolu futbolumuz adına yapılanlar ve iz bıraktığımı düşündüğüm olumlu yatırımlar. 
     Önümüze baktığımız zaman futbol felsefesiyle yaşanan bir kişi olarak, yine futbolla yoluma devam edeceğim. Ancak, yaptıklarımızı değerlendirmeyenler, yapmadıklarımızı manşetleyenlerle de yasa önünde hesaplaşcağımı özellikle vurgulamak isterim. 
     Geçmiş federasyondaki arkadaşlarımızdan da kaynaklanan dedikodu açlığıyla yaşayanlar bu gerçek dışı, iğrenç tablonun yaratıcıları ve sorumlularıdır. Maaşımı ve olmayan ilişkimi manşete taşıyanlar, hiç olmazsa bir araştırma yapsalardı. 7 yıldır maaşım gündemde. Şimdi açıklıyorum. 16 milyar lira maaşıma 2 yıldır zam talebim de olmadı. Yaşadıklarımız tecrübe değilmiş. Yaşamın son nefesine kadar inanıyorum ki hiçbir insan 'ben deneyimliyim' diyemez, dememeli. Hele böylesine bir futbol toplumunda. 
     Vitamini, gıdası iftira ve dedikodu olanlar bana değil, beyinlerindeki mikroba saldırıyorlar. Futbolun ömrü sonsuzdur ve sonsuza kadar da ben bu toplumun içinde onurlu bir bizimde yaşayacağım.'' 
     
</TEXT>
</DOC>
