<DOC>
<DOCNO> 261232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonyas04.html </URL>
<DATE> 2004/08/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Arap turist Avrupalı'dan 10 kat fazla harcıyor... 
</HEADLINE>
<TEXT>

     Bahreyn, Suudi Arabistan, Kuveyt, Katar, Birleşik Arap Emirlikleri BAE ve Umman'ın oluşturduğu Körfez İşbirliği Konseyi KİK üyesi ülkelerden Türkiye'ye gelen turistlerin, Avrupalı turistlere oranla 10 kat fazla para harcadıkları bildirildi. 
     Türkiye Seyahat Acentaları Birliği TÜRSAB Güney Marmara Bölgesel Yürütme Kurulu Başkanı Hasan Erdem, AA muhabirine yaptığı açıklamada, yaz aylarında hava sıcaklığının çok yüksek olduğu KİK üyesi ülkelerden, dünyanın çeşitli bölgelerine her yıl bir milyon turistin gittiğini söyledi. 
     Bu turistlerin, doğal güzelliklere ve ılıman iklime sahip, kendi kültürlerine yakın yerlerde konaklamayı tercih ettiğini anlatan Erdem, Türkiye'nin sahip olduğu özelliklerle bu talebe yanıt verebildiğini vurguladı. 
     
     ''10 KAT FAZLA HARCAMA YAPIYORLAR'' 
     Erdem, Türkiye'nin turizm potansiyelini tam anlamıyla kullanamadığını vurgulayarak, şunları söyledi 
     ''KİK üyesi ülkelerden gelenler, Avrupalı turistten 10 kat fazla harcama yapıyorlar. Bu da, 100 bin KİK üyesi ülke vatandaşının, 1 milyon Avrupalı turist kadar harcama yaptığı anlamına geliyor. Kültür ve Turizm Bakanlığı'nın bu potansiyeli değerlendirip, KİK üyesi ülkelerde tanıtım faaliyetlerine ağırlık vermesi gerekiyor.'' Arap turistlerin, kendi damak zevkine göre yemek bulamadıkları için genellikle kiraladıkları evlerde konakladığını belirten Erdem, şöyle konuştu 
     ''Arap turistler, tüm ihtiyaçlarını karşıladıkları gibi, giyecek, hediyelik eşya, havlu, perdelik ve döşemelik kumaş alarak, valizleri dolu olarak ülkelerine dönüyorlar. Sanayici ve işadamı olanlar ise inşaat malzemesi, mobilya alarak, iş bağlantısı kuruyorlar. Avrupalı turistler ise üreten toplum oldukları için her şey dahil sistemiyle kaldıkları yerlerde, genellikle sadece el işlemesi hediyelik eşya alıyor.'' Erdem, KİK üyesi ülke vatandaşlarının deniz, kum ve güneş üçgenini tercih etmediğini belirterek, yayla ve sağlık turizmi ile ilgili projeler hazırlanarak, sektörün teşvik edilmesi gerektiğini sözlerine ekledi. 
     
</TEXT>
</DOC>
