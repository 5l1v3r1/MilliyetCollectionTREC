<DOC>
<DOCNO> 275699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur06.html </URL>
<DATE> 2004/09/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sarıyer'de özel tim operasyonu 
</HEADLINE>
<TEXT>

     Sarıyer'de ''dur'' ihtarına uymayan ve bir mezarlığa saklandıktan sonra pompalı tüfekle ateş açan 4 kişi, özel harekat timlerinin de katıldığı operasyonla gözaltına alındı. 
     AA muhabirinin aldığı bilgiye göre, Tarabya Çayırbaşı Mahallesi'nden silah sesleri gelmesi üzerine olay yerine giden polis ekipleri, pompalı tüfekle çevreye ateş açtıkları belirlenen kişilere ''dur'' ihtarında bulundu. 
     Uyarıya aldırmayan ve kaçarak Çayırbaşı Mezarlığı'na giren bu kişiler, pompalı tüfekle tekrar havaya ateş açtılar. Bunun üzerine polis de karşılık verdi. 
     Zanlıları yakalamakta ilçe ekiplerinin yetersiz kalması üzerine olay yerine Asayiş Şube Müdürlüğü ile özel harekat timleri takviye olarak gönderildi. 
     Uzun süre mezarlıktan çıkmayan zanlılar, ''Bizim sizinle işimiz yok. Buradan çıkmamıza izin verirseniz ateş açmayacağız'' şeklinde bağırdılar. 
     Bunun üzerine çelik yeleklerini giyen timler, çevresi sarılan ve kaçış yolları kapatılan mezarlığa girdi. 
     Operasyon sonucu Maruf M., Müfit D., Halil O. ve Orhan T., etkisiz hale getirilerek olayda kullandıkları pompalı tüfekle gözaltına alındılar. 
     Zanlıların, husumet içinde oldukları başka bir grubu korkutmak amacıyla havaya ateş açtıkları belirtildi. 
     
</TEXT>
</DOC>
