<DOC>
<DOCNO> 286380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko27.html </URL>
<DATE> 2004/11/05/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
PETKİM, 9 ayda 72 trilyon kar elde etti... 
</HEADLINE>
<TEXT>

     -PETKİM'İN 9 AYLIK PERFORMANSI... 2 
     -PETKİM YÖNETİM KURULU BAŞKANI OSMAN İLTER 
     ''100 TRİLYON LİRANIN ÜZERİNDE YATIRIM HARCAMASI YAPTIK. 
     3 AY SONRA KAPASİTE ARTIRIM VE MODERNİZASYON PROJESİNİ 
     TAMAMLAYACAĞIZ. BÖYLECE, SABİT GİDERLERİMİZ AYNI KALMAKLA BİRLİKTE ÜRETİM KAPASİTEMİZ YÜZDE 30 ARTACAK'' -PETKİM GENEL MÜDÜRÜ KENAN YAVUZ 
     ''ŞİRKETİN BU YIL SONUNDA İHRACATI 182 MİLYON DOLAR OLACAK, 2005'DE ASGARİ 95 MİLYON DOLAR YATIRIM HARCAMASI YAPACAĞIZ'' -''PETKİM'İN GEÇEN YIL 711 MİLYON DOLAR OLAN CİROSU, BU YIL SONUNDA 1 MİLYAR 70 MİLYON DOLARA, 2005 YILINDA DA 1.3 MİLYAR DOLARA ULAŞACAK'' 
     FOTOĞRAFLI 
     İSTANBUL A.A - 05.11.2004 - PETKİM Yönetim Kurulu Başkanı Osman İlter, 100 trilyon liranın üzerinde yatırım harcaması yaptıklarını belirterek, 3 ay sonra kapasite artırım ve modernizasyon projesini tamamlayacaklarını ve böylece üretim kapasitesinin yüzde 30 artacağını söyledi. 
     İlter, PETKİM'in 9 aylık mali sonuçlarının açıklandığı basın toplantısında yaptığı konuşmada, yeni yönetim olarak Mart ayında göreve başladıkların anımsatarak, ''Göreve başladığımız tarihte 3 aylık bilançosunu 60 trilyon lira zararla kapatmış bir şirket önümüzde duruyordu. Neredeyse günlük 1 trilyon lira zarar ediyor konumdaydı'' dedi. 
     PETKİM'in neden zarar ettiğini anlatırken, şirketin daha önce üretim odaklı yönetim anlayışına sahip olduğunu ifade eden İlter, kendilerinin ticaret odaklı yönetim anlayışına geçtiğini belirtti. 
     İlter, ''Bunun sonucunda 4. aydan itibaren artarda gelen her ayda karlılığımızın katlanmasına sebep oldu. Şu anda PETKİM ticaret odaklı yönetilen bir şirket. Serbest piyasa koşullarını hemen yönetim, satış ve üretim politikalarına yansıtıyor'' diye konuştu. 
     Karlılıkla birlikte yatırım için gerekli finansmanı sağladıklarına dikkat çeken İlter, şunları söyledi 
     ''Bugün geldiğimiz noktada 100 trilyon liranın üzerinde yatırım harcaması yaptık. Bu tamamen kendi özkaynaklarımızla karşılandı. 3 ay sonra kapasite artırım ve modernizasyon projesini tamamlayacağız. Böylece, sabit giderlerimiz özellikle personel giderlerimiz aynı kalmakla birlikte, üretim kapasitemiz yüzde 30 artacak.'' Osman İlter, geçen yıl 4 bin 600 olan çalışan sayısının da 3 bin 976 kişiye indirildiğini ifade etti. 
     -PAZAR PAYI YÜZDE 40'A ÇIKACAK- PETKİM Genel Müdürü Kenan Yavuz da konuşmasında, dünyada petrokimyada yeni yatırımların Avrupa ve ABD'den Ortadoğu'ya kaydığına, Ortadoğu'da 25-40 milyon ton kapasiteli tesisler kurulduğunu belirterek, bunun gelecekte dünyanın yeni yapılanmasını gösterdiğini vurguladı. 
     Yavuz, ''Gerek Ortadoğu'ya yakın olmamız, gerekse Avrupa pazarına köprü olabilme misyonumuzla biz de bu gelişmede stratejik önem kazanıyoruz'' dedi. 
     Petrokimyada karlılıkta yükseliş trendine girildiğini, önümüzdeki 3 yıl karlı dönemin söz konusu olduğunu belirten Yavuz, bu 3 yılda PETKİM'in, 2010 sonrasına taşıyacak stratejileri ve açılımları yapacağını, böylece kar marjlarının daralacağı döneme hazırlanacaklarını kaydetti. 
     Türkiye pazarının çok hızlı büyüdüğünü dile getiren Yavuz, şöyle dedi 
     ''Türkiye, plastik sektöründe 2.5 milyar dolar para ödüyor. PETKİM ile birlikte toplam pazar potansiyeli 3 milyar dolar. Önümüzdeki 5 yıl içinde bu pazarın 5 milyar dolara geleceğini düşünecek olursak, PETKİM'in ne kadar büyük bir potansiyelin bulunduğu pazarda konumlandığını görürüz. Dolayısıyla PETKİM satış güçlüğü olmayan bir şirkettir.'' PETKİM'in 1990'da yüzde 64 olan pazar payının, büyüyen pazarda yatırımları aynı paralelde gitmediği için 2004'te yüzde 30'a düştüğünü açıklayan Yavuz, yeni yatırımlarla 2005'te pazar paylarının yüzde 40'a çıkacağını belirtti. 
     Yavuz, PETKİM'in geçen yıl 127 milyon dolar olan ihracatının, bu yıl sonunda 182 milyon dolara yükseleceğini bildirdi. 
     -9 AYDA 72 TRİLYON LİRA KAR- Yeni yatırımlarından da bahseden Yavuz, 2002'de başlayan kapasite artırım ve modernizasyon projesi PETKAM'ın Mart 2005'te biteceğini, bu yatırım kapsamında toplam 330 milyon dolar harcamış olacaklarını bildirdi. 
     Yavuz, ''2005 yılında 95 milyon dolar asgari yatırım harcaması olacak'' dedi. 
     Bölgesinde lider, global bir şirket olmak istediklerini, teknolojiyi sürekli geliştireceklerini söyleyen Yavuz, ''PETKİM'in teknoloji problemi yoktur. Kamuoyunda en haksız yargı budur. PETKİM'in ürünleri dünya pazarlarında şiddetle aranan ürünlerdir'' diye konuştu. 
     Kenan Yavuz, PETKİM'in geçen yıl 711 milyon dolar olan cirosunun, bu yıl sonunda 1 milyar 70 milyon dolara, 2005 yılında da 1.3 milyar dolara yükseleceğini kaydetti. 
     Geçen yıl sonu itibariyle şirketin enflasyon muhasebesine göre 215 trilyon lira, enflasyon muhasebesiz 85 trilyon lira zararı olduğunu belirten Yavuz, bu yıl 9 ay sonu itibariyle enflasyon muhasebesiyle 20.4 trilyon kar elde ettiklerini, bunun enflasyondan arındırılmamış şekilde 72 trilyon lira olduğunu bildirdi. 
     Yavuz, yeni halka arzda yabancıların ilgisini mutlaka kazanacaklarını söyledi. 
     Bünyelerinde 21 fabrika bulunduğunu, yeni yatırımlarını devreye almak için etilen fabrikasında Aralık ayının ortalarından, gelecek yılın Mart ayına kadar üretime ara verilmesini planladıklarını belirten Yavuz, ''Etilen fabrikasında ürettiğimiz etileni üretemeyeceğimiz için yurt dışından satın alacığız. Suudi Arabistan'ın Sabic firması ile kontrat yaptık. Diğer fabrikalarımız çalışacak, faaliyetlerimiz aksamayacak'' dedi. 
     
</TEXT>
</DOC>
