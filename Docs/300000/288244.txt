<DOC>
<DOCNO> 288244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/spor/axspo02.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a çağrı pusulası 
</HEADLINE>
<TEXT>


Fenerbahçe, Trabzonspor maçından sonra Alman hoca ile masaya oturacak. Başkan Aziz Yıldırım'ın isteği üzerine Daum'a şartları sorulacak, sözleşmesini uzatması için nabız yoklanacak 

YUSUF KOBAL 


Sözünü tutacak 
BAŞKAN Aziz Yıldırım, daha önce söylediği gibi Trabzonspor maçından sonra Teknik Direktör Christoph Daum ile bir araya gelip, sözleşmesini uzatmak için koşullarını soracak. Fenerbahçe'de sıkıntılı günler geçiren, sezon başında da yöneticilerle arasına kara kedi giren Daum, anlaşma taraftarı olursa ligin devre arasında önüne sözleşme konacak. Daum'un ilk şart olarak yetkilerini artırmak istediği bildirildi. 

Daum terletecek 
FENERBAHÇE'DEKİ görevini ilk etapta 2007'e kadar sürdürüp, 100. kuruluş yıldönümünü başkanlık koltuğunda kutlamak isteyen Aziz Yıldırım'ın, Daum'un ileri süreceği yetki ve ekonomik şartlar karşısındaki tavrı sözleşmenin yenilenmesinde belirleyici rol oynayacak. Daum'un, takımın tek patronluğu ve transferde sınırsız yetki konusundaki isteklerinin yönetimi terletmesi bekleniyor. 

Barış zirvesi 

TAKIMDA kalıp kalmayacağı tartışma konusu olan Hooijdonk ile Christoph Daum'un aralarındaki buzları eritmek için Trabzonspor maçı öncesi bir araya geleceği öğrenildi. Alman hoca, yıldızının barışmadığı Hollandalı golcü ile bir toplantı yaparak, uzlaşma zemini arayacak. Transferinden sonra ilk kez Lyon deplasmanında yedek kalan Hooijdonk'un da Daum ile takım hakkındaki kişisel düşüncelerini paylaşacağı bildirildi. 

Kemal'in gözü formada 

Yaklaşık yedi aylık bir sakatlık döneminin ardından takımla çalışmalara başlayan ve antrenmanlarda hırsıyla göz dolduran Kemal, Trabzon maçında Daum'dan forma istedi. Selçuk ve Serkan'ın cezalı olmasıyla birlikte forma şansı artan genç futbolcu, "Dört haftadır kadroya giriyorum. Ancak forma şansı bulamadım. Bu beni daha hırslandırdı. Kendimi çok iyi hissediyorum" diye konuştu. Önder ise, "Formayı yakaladığımı zannediyorum. Bu şansı bırakmak istemiyorum" dedi. 

Bir takım çıkmıyor 

LİGİN en önemli sınavlarından birini 20 Kasım'da Trabzon karşısında verecek olan Fenerbahçe, kritik mücadeleye sekiz kişiyle hazırlanıyor. Sarı - Lacivertliler'de, milli takımlara giden 16 oyuncunun yanı sıra hasta olan Serkan ve Serhat da dünkü idmanda yer almadı. Daum'un yokluğunda takımı yardımcı antrenör Ronald Koch çalıştırıyor. 


</TEXT>
</DOC>
