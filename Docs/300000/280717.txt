<DOC>
<DOCNO> 280717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy31.html </URL>
<DATE> 2005/03/15/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Öğrenci affı yasanın tümü üzerindeki görüşmeler tamamlandı 
</HEADLINE>
<TEXT>

     TBMM Genel Kurulu'nda, Cumhurbaşkanı Ahmet Necdet Sezer tarafından bir kez daha görüşülmek üzere Meclis'e iade edilen öğrenci affı yasasının tümü üzerindeki görüşmeler tamamlandı. 
     Yasanın tümü üzerinde CHP Grubu adına söz alan Bursa Milletvekili Mustafa Özyurt, öğrenci aflarının parlamentonun işi olmadığını belirterek, ''bu iş üniversitelerin işidir. Hiçbir ülkede öğrenci affı diye bir şey yoktur'' dedi. 
     Getirilen afların başarısız öğrencileri cesaretlendirdiğini ve üniversiteleri zor durumda bıraktığını öne süren Özyurt, ''Bazen iktidarlar cingözlülük yapıp bunu nasıl oya dönüştüreceklerini planlarlar'' diye konuştu. Özyurt, öğrenci aflarını ''popülizm yapmak'' olarak nitelendirdi. 
     AK Parti Grubu adına konuşan Yozgat Milletvekili Bekir Bozdağ ise Cumhurbaşkanı'nın iade gerekçesinde yer alan ''nitelikli çoğunluk gerektirir'' görüşüne katılmadığını söyledi. 
     Bozdağ, disiplin suçlarının af niteliğinde olmadığını ve nitelikli çoğunluk gerekmediğini ileri sürerek, geçmişte çıkarılın öğrenci aflarının hiçbirinde Cumhurbaşkanlarının ''nitelikli çoğunluk'' aramadığını ifade etti. 
     Bozdağ, 1993 ve 1995 yıllılarında DYP-SHP iktidarı döneminde de iki öğrenci affı çıkarıldığını hatırlatarak, öğrenci aflarının popülizm olmadığını söyledi. 
     TBMM'nin savaş ilan etmesi için bile salt çoğunluk gerektiğini ifade eden Bozdağ, ''Bu disiplin ne menem bir şey ki nitelikli çoğunluk aranıyor '' diye sordu. 
     Yeni TCK ile katillere, tecavüzcülere ve sahtekarlara cezalarını çekince topluma katılma hakkı verildiğini anlatan Bozdağ, ''katilleri, tecavüzcüleri sahtekarları topluma kabul ediliyoruz ama üniversitelerden çeşitli nedenlerle ayrılanları kabul etmiyoruz. Adalet bunun neresinde Bir insan hata yaptı diye ömür boyu onun hayatını zindana çevirmeye kimsenin hakkı yok'' diye konuştu. 
     
     ''POPÜLİZM ADINA DEĞİL'' 
     Yasa üzerinde Hükümet'in görüşlerini dile getiren Milli Eğitim Bakanı Hüseyin Çelik, bir suçun veya kabahatin affının söz konusu olacağını belirterek, ekonomik nedenlerden dolayı üniversiteyle ilişiği kesilen öğrencilere yeni bir imkan tanınmasının af olarak nitelendirilemeyeceğini söyledi. 
     Çelik, bugüne kadar üniversite öğrencilerine yeniden okullarına devam etme imkanı getiren 9 yasa çıkarıldığını, CHP'nin bunlardan hiçbirine karşı çıkmadığını da bildirdi. 
     CHP'li Özyurt'un, Başbakan Recep Tayyip Erdoğan'ın 15 yeni üniversite kurulacağına ilişkin sözlerini ''popülizm'' olarak nitelendirdiğini belirten Milli Eğitim Bakanı Çelik, AB standartlarında eğitim seviyesini yakalamak için alınması gereken çok mesafe bulunduğuna işaret ederek, Türkiye'nin yükseköğretimde kalkınmış ülkelerin çok gerisinde olduğunu vurguladı. Çelik, yeni üniversitelerin, hiçbir altyapısı olmayan illerde değil, 2-3 fakültesi, öğrenci yurtları ve yerleşkesi bulunan illerde ve YÖK'ün daha önceden belirlediği objektif kriterlere göre kurulacağını anlattı. 
     Üniversite öğrencilerine, okullarına yeniden devam imkanı getiren yasaya ''popülizm adına değil, toplumsal talebe cevap verdiği için destek olduklarını'' ifade eden Çelik, ''Bir akademisyen olarak zamansız, zeminsiz af çıkarılmasına karşı olduğumu tekrar belirtiyorum, ancak 2000'li yıllarda yaşanan ekonomik krizlerin sonuçları ortadadır. Bu olumsuzlukların giderilmesi toplumsal bir talep olarak gündeme gelmiştir'' diye konuştu. 
     Çelik'in konuşmasının ardından, milletvekillerinin yasa üzerindeki sorularına geçildi. 
     
</TEXT>
</DOC>
