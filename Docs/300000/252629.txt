<DOC>
<DOCNO> 252629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sondun07.html </URL>
<DATE> 2004/07/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Beust Avrupa Türkiye'yi, Türkiye de Avrupa'yı istiyor... 
</HEADLINE>
<TEXT>

     Almanya'nın Hamburg eyaleti Başbakanı Ole von Beust, Avrupa'nın Türkiye'yi, Türkiye'nin de Avrupa'yı istediğini söyledi. 
     Beust, iki günlük Ankara ziyaretiyle ilgili olarak yaptığı değerlendirmede, Türkiye'de bazı eksikliklere rağmen çok büyük reformlar yapıldığını belirterek, ''Avrupa Türkiye'yi, Türkiye de Avrupa'yı istiyor'' dedi. 
     Beust, Ankara'da Dışişleri Bakanı ve Başbakan Yardımcısı Abdullah Gül, İçişleri Bakanı Abdülkadir Aksu ve Milli Eğitim Bakanlığı Müsteşarı Necat Birinci ile yaptığı görüşmelerde, Türkiye'nin AB üyeliği yolunda gerekli kriterleri yerine getirme konusunda büyük ilerleme sağladığı, ancak özellikle insan hakları konusunda hala bazı eksiklikler bulunduğu izlenimini edindiğini ifade etti. 
     İnsan hakları örgütü temsilcileriyle yaptığı görüşmelerde de, Türkiye'de son yıllarda demokratikleşme ve insan hakları konularında daha fazla tartışmaya başlandığını ve bazı ilerlemeler sağlandığını öğrendiğini kaydeden Beust, görüşmelerinde muhataplarının da gelişmelerin sürmesi için Türkiye'nin AB üyeliğinden yana olduklarını söyledi. 
     Genel olarak Türkiye'nin AB üyeliğinin gerekli olduğu şeklinde bir tespit yaptığını belirten Beust, ''Türkiye'nin üyeliği, özellikle Almanya için hem ekonomik, hem de diğer birçok açıdan önemli. Sonuçta Türkiye ile Almanya arasında Avrupa'da uzun bir dostluk geçmişi var. Bu nedenle üyelik müzakerelerinin olumlu sonuçlanması Almanya'nın da çıkarına'' diye konuştu. 
     Beust, Almanya'da yaşayan Türklerin topluma daha iyi uyum sağlamaları için Almanca öğrenmelerinin önemli olduğu yönünde Türk hükümetinden de daha fazla sinyal gelmesi gerektiğini kaydederek, ''Türk hükümetinin de Almanya'ya gönderilen imam ve öğretmenlerin Almanca bilmelerinde çıkarı var. Dil, uyumun anahtarı'' dedi. 
     
</TEXT>
</DOC>
