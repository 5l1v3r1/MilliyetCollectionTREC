<DOC>
<DOCNO> 274516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun34.html </URL>
<DATE> 2004/09/24/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Irak'taki ABD askerleri kahveyi internetten içiyor 
</HEADLINE>
<TEXT>

     Irak'taki Amerikan askerleri Halliburton firmasının getirdiği kahveyi beğenmediği için internetten kahve ısmarlıyor. 
     Massachusetts merkezli küçük bir şirket de Halliburton firmasının kahvelerinden şikayetçi Amerikan deniz piyadelerine kilolarca bedava kahve gönderdi. 
     Şirketin patronu Dean Cycon, Irak'tan gelen siparişlerin her geçen gün arttığına dikkat çekerek, bir gün Halliburton'ın da bir çalışanı kahve için e-postayla sipariş verince işin ciddiyetini anladıklarını belirtti. 
     Cycon, bu çalışanın, kendisine gönderdiği e-postada ''Halliburton tarafından verilen kahvenin iğrenç olduğunu ve askerlerin bunu içmek istemediklerini'' yazdığını kaydetti. 
     Irak'taki Amerikan askerlerini doyurmak için milyarlarca dolar kazanan Halliburton yerine Amerikan askerlerinin imdadına kendisinin yetişmesinin komik olduğunu söyleyen Cycon, askerlerin moralini yüksek tutmanın önemine işaret etti. 
     
</TEXT>
</DOC>
