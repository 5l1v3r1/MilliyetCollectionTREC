<DOC>
<DOCNO> 276685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/aspo.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'la oyun olmaz 0-2 
</HEADLINE>
<TEXT>


Cim-Bom, Başkent deplasmanında durgun gözükse de aklını kullandı, kontratağa çok iyi çıkan rakibine hızlı hücum şansı tanımadı, golcüleri Necati ve Ümit Karan ile üç ouanı kaptı 


90 dakika 

CEMAL ERSEN 

Geçen hafta İstanbul'daki sürpriz galibiyeti ile Beşiktaş'ta orta şiddette depreme yol açan Ankaraspor, Galatasaray'ın da gözünü bir hayli korkutmuştu. Hani, Hagi haksız da değildi. Sarı - Kırmızılı ekip, geçen haftaki görüntüsünden çok uzak, rakibinden çekinen, gol bölgelerinde etkisiz bir tablo çizdi. Attığı iki golden biri, oyunda kaldığı süre içinde yaptığı tek olumlu hareket olan Necati'nin Ankaraspor savunmasının zaafından yararlandığı bir anda geldi. Galatasaray'ı rahatlatan ikincisi ise, bu sezon 8 dakika forma giyme şansı bulan eski Başkentli Ümit Karan'dan. 

Sambacılar durgundu 
Ankaraspor'un "Sambacıları" dün istenilen performansta değildi. Zaman zaman oyuna hareket ve renk getirmelerine karşın, Jaba, Tita ve Wederson Galatasaray ceza alanında tehlike yaratacak pozisyonlara giremediler. 
Karşılaşmanın o ana kadarki ilk ciddi pozisyonu Galatasaray'a gol getirdi. 27. dakikada sahanın en iyilerinden biri olan Sabri'nin kullandığı köşe atışında top Ankaraspor savunmasının bakışları arasında arka direğe düştü. Necati çok da usta olmayan bir vuruşla Galatasaray'ı öne geçirdi. Golden sonra Ankaraspor'un daha diri ve ciddi atakları vardı. 36. dakikada Wederson'un kullandığı köşe atışına Saffet yükseldi, Mondragon mutlak bir gole mükemmel bir refleksle engel oldu. 44. dakikada milli moralsizlik içinde olduğu gözlenen Hakan Şükür ceza alanına girerken göğsü ile düzelttiği topa vurmakta gecikince, Ramazan'ın müdahalesi ikinci gole engel oldu. 

Mondi'den geçit yok 
52. dakikada Hürriyet'in Galatasaray kalesini uzaktan yoklayan füzesi Ankaraspor tribünlerini ayağa kaldırırken, 55. dakikada ceza alanına soldan giren Wederson'un sert vuruşunda yine Mondi sahneye çıktı. Üzerine gelen topun gol çizgisini geçmesine engel oldu. Dakikalar ilerledikçe Ankaraspor'un beraberlik isteği oyunu da Galatasaray yarı alanına yıktı. Hagi'nin savunmaya Bülent'i alması da maçın skorundan duyduğu kaygının göstergesiydi. İkinci yarıda oyuna giren Volkan da Ankaraspor'un orta alan etkinliğini bozmaya yönelik bir girişimdi. 63. dakikada Molnar'ın savunmanın arkasına yolladığı topla buluşan Hüseyin, acemice bir vuruşla Başkent ekibini beraberlik şansından etti. Sarı - Kırmızılı formaya hasret kaldığını oyuna girdiği 77. dakikadan sonra hırsı ve isteği ile gösteren Ümit Karan, uzatma dakikalarında Galatasaray'a rahat nefes aldıran golü kaydetti. Sarı - Kırmızılı tribünler, belki takımlarının ortaya koyduğu futboldan memnun kalmadılar. Ama Galatasaray'ın korkarak geldiği Ankara deplasmanından çıkardığı üç puanla zirve mücadelesini devam ettirmesinin keyfini yaşadılar. 

Korkusuz Cim-Bom 

Galatasaray, B.B.Ankaraspor maçına Arif, Necati ve Hakan Şükür'den oluşan üçlü forvetle çıktı. Hasta olan Hasan'ın yerine Sabri oynadı 

Dediğini yaptı 
SARI - Kırmızılı takımın hocası Hagi gözünü kararttı. Rumen çalıştırıcı, B.B.Ankaraspor karşılaşmasına adeta Ali Sami Yen'de oynuyormuş gibi üçlü forvetle çıktı. Hagi Hakan Şükür ve Necati ile birlikte bu sezon ilk kez Arif'e de ilk on birde forma şansı tanıdı. İstanbulspor maçındaki futboluyla beğeni toplayan Saidou da Başkent deplasmanında takımdaki yerini aldı. 

Hasan yetişmedi 
BAŞKENT yolculuğu öncesinde gribe yakalanan Hasas Şaş son dakikada kadrodan çıkarıldı. Maça kısa bir süre kalıncaya kadar serum takviyesi yapılan tecrübeli futbolcu buna rağmen kendini iyi hissetmeyince, sahaya çıkamadı. Elvir Baliç'in de sakat olması nedeniyle Sabri forma şansı buldu. Bu arada Kaptan Bülent ile Ümit Karan da uzun bir aradan sonra 2. yarıda oyuna girdi. 

Maçın hakemi 
İyi yönetti 
HAKEM Cem Deda sonuca tesir edecek önemli bir hata yapmadı. Pozisyonları yakından izlemeye özen gösterdi, tartışma yaratacak düdüklerden uzak durdu. Ancak kart uygulamalarında aksadı. Kullandığı sarı kartlarda haklıydı. Çıkarmadıkları notunu azalttı. 

Maçtan notlar 
Sahaya girdiler 
MAÇIN 62. dakikasında iki gazi sahaya girdi. Hakemin karşılaşmayı saha kenarından izlemelerine izin vermemesini protesto eden kişiler, ceplerinden Türk bayraklı kart çıkardılar. Olaya emniyet güçleri müdahale etti. 

'Silkinme zamanıdır' 
BAŞKAN Özhan Canaydın, kulübün dergisinden taraftarlara mesajlar gönderdi. Canaydın, "100. yılımız Galatasaray için silkinmenin, kalıcı ve dengeli kurumsallaşmaya dayalı istikrarlı büyümenin miladı olacaktır. Herkes bu rönesansın aktif katılımcısı olmalıdır" ifadelerini kullandı. 

Rooney'e tezahürat 
SARI - Kırmızılı taraftarlar, Devler Ligi'nde Fenerbahçe'ye 3 gol atan Manchester Unitedlı Rooney lehine uzun süre tezahüratlar yaptı. Ezeli rakiplerini taşlayan tribünler, "I love you Rooney" parkartı da astı. Bu arada taraftarlar Teknik Direktör Hagi'ye büyük ilgi gösterdi. 



</TEXT>
</DOC>
