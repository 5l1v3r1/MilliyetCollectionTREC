<DOC>
<DOCNO> 297286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy24.html </URL>
<DATE> 2004/12/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yargıtay Başkanı Tek kelime yanlış yazarsanız yasal hakkımı kullanırım 
</HEADLINE>
<TEXT>

     Yargıtay Başkanı Osman Arslan, basının haber alma ve yayma hakkına, ''yalan yazmamak, haberi sulandırmamak, yorum katmamak ve magazin haline getirmemek'' kaydıyla saygılı olduğunu belirterek, ''Tek kelime yanlış yazarsanız yasal hakkımı kullanırım, hem hukuk, hem ceza davası açarım. Doğru yazın, her şeyi yazın. Doğruya karşı değilim'' dedi. 
     Yargıtay Büyük Genel Kurulu, Yargıtay Başkanı Osman Arslan'ın başkanlığında toplandı. 
     Arslan, 2 saat süren toplantının ardından gazetecilere açıklamalarda bulundu. 
     Osman Arslan, Bölge Adliye Mahkemeleri'nin yürürlüğe girmesiyle Yargıtay'ın yeniden yapılanması ve dizayn edilmesi gerektiğine işaret ederek, ''Bu yeni duruma uygun yapılanmanın ve yumuşak geçişin sağlanması konusuna ben görüşlerimi açıkladım, arkadaşlarım görüşlerini açıkladılar'' diye konuştu. 
     Bu konuda bir komisyon oluşturmaya karar verildiğini ifade eden Arslan, komisyonun, Yargıtay Kanunu'nu bu doğrultuda değiştirerek yeni bir taslak hazırlayacağını ve bu taslağı yasalaşması için Adalet Bakanlığı'na sunacağını bildirdi. 
     Yargıtay Basın Bürosu'nun önümüzdeki hafta kurulacağını belirten Arslan, bu konuyla ilgili bir genel sekreter yardımcısı görevlendirileceğini söyledi. Arslan, Basın Bürosu'nun gazetecilerin gereksinim duyduğu bilgileri vereceğini kaydetti. 
     Duruşmaların, gizlilik kararı alınmadıkça, aleni olduğunu anımsatan Arslan, ''Duruşmayı izlemek isteyenlere engel olmayız'' dedi. 
     Yargıtay üyelerinin birebir haber kaynağı olmadığını vurgulayan Arslan, bundan sonra da olmayacağını söyledi. 
     Yargıtay Başkanı Arslan, ''Gazeteciler, istediği Yargıtay üyesi ile görüşemeyecek mi '' sorusuna, ''Yargıtay üyelerinin hepsi yüksek yargıçtır. Onlara, şununla konuşun, bununla konuşmayın diyemem'' karşılığını verdi. 
     Arslan, Yargıtay'ı temsil etme ve beyanat verme yetkisinin Yargıtay Başkanı'na ait olduğunu kaydetti. 
     
     ''BASIN ÖNEMLİ BİR KURUM'' 
     Basının haber alma ve yayma hakkına sonuna kadar saygılı olduğunu ifade eden Arslan, ''Ama yalan yazmamak, haberi sulandırmamak, yorum yapmamak ve magazin haline getirmemek kaydıyla... Tek kelime yanlış yazarsanız yasal hakkımı kullanırım, hem hukuk, hem ceza davası açarım. Doğru yazın, her şeyi yazın. Doğruya karşı değilim'' diye konuştu. 
     Bilgiyi saklamak eğiliminde olmadıklarını ifade eden Arslan, dördüncü kuvvet olan basının, ülkenin aydınlanmasında son derece önemli bir kurum olduğunu söyledi. 
     Basına ve gazetecilere karşı olmadığını, yaptıkları işin kamu hizmeti olduğunu belirten Arslan, Yargıtay'ın sürekli gündemde tutulmasını istemediğini vurguladı. 
     Yargıtay'ın ve yargının ciddi kurumlar olduğunu kaydeden Arslan, Yargıtay'ın magazin haberlerine konu edilmesini istemediğini ve bunu engelleyeceğini kaydetti. 
     Arslan, Yargıtay tetkik hakimleri Osman Yurdakul ile Haluk Beşer'in Genel Sekreter Yardımcılığı'na getirildiğini bildirdi. 
     
</TEXT>
</DOC>
