<DOC>
<DOCNO> 288255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/spor/ysenay.html </URL>
<DATE> 2004/11/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Şike var mı 
</HEADLINE>
<TEXT>



Şike konusu bizim Milliyet'in birinci sayfasına kadar ulaşıp, yerleşti artık... "Futbolda şike var mı" sualine futbolun içinde doğup, büyümüş, şike kararlarına imza atarak bu işin çözümü için yıllarını harcamış bir "yönetici eskisi" kimliğiyle diyorum ki, 'EVET' şike ve şikeler eskisinden daha hızlı bir seyirle devam etmektedir" ... 
Ancak yukarıdaki girişe bakarak, benim tüm bildiklerimi "zaman - isim - mekan" belirterek burada sizlere aktaracağımı sakın zannetmeyiniz... Çünkü bu konuda dersimi Zalad davasında ağır bir bedelle ödedim ben... Bütün gazete sayfaları en ağır başlıklarla ve resimli olarak hazretin sekiz gol yediği maçı kamuoyuna duyurdukları yıl ve günlerde, ben de kendi köşemde "şike uzmanı kalecinin marifetlerini" bir bir yazmıştım kendi üslubumda... Vay efendim, sen misin bunları yazan... Sen hemen koş basın savcılığına ve beni şikayet et. Müdürümüz İhsan Topaloğlu ile senelerce devam eden davaya gittik, geldik... Bir seferinde zabıt katibi hanıma korkarak sordum "Size verdiğim onlarca gazete bu kalecinin şikeci olduğunu yazıyor. Niçin onlara dava açmadınız " dedim... Hanım kardeş gayet nazik bir şekilde "Efendim Zalad bey sadece sizi şikayet ettiği için sizleri yargılıyoruz" dediler... İhsan müdür ile birbirimize bakıp, şaşkın bir şekilde "Yaaa" diyebildik cevap olarak hanım efendiye... 
Dava sonu "5 milyon ağır para cezası" hiç koymadı bana da, Yeşilköy havaalanındaki pasaport polisinin önce "Erdoğan bey, maç ne olur sizce " diyerek sevimli bir yüzle sorarken bastığı bilgisayar tuşları sonrası çehresinin birden alabora olarak, ciddileşmesi ve "ama çıkış yasağınız var" demesi hala içimde yatan bir yaradır benim için... Meğer 5 milyon para cezası yanında iki - üç yıl yurt dışı yasağı varmış bizim gibi "ağır suçluların "... Neyse ki, Basın Savcılığı'nın bir büro veya temsilciliği varmış Yeşilköy'de... Polis dostlar araya girip, para cezasının da ödendiğini anlayınca, bastılar çıkış mühürümüzü de, biz de uçağa binip, gidebildik görevli olduğumuz geziye... 
Şimdi siz olsanız benim yerimde, "hırsızları polise şikayet eder misiniz, sonunda belaların sizin başınıza patlayacağını bile bile"... Ancak size söyleyeyim, özerk yasaya geçip, futbolun yönetim anahtarlarını "kısmen de olsa" kulüplere verdiğimiz günden beri bütün kategorilerdeki "kritik maçlar bal gibi alınıp, satılıyor"... İşin içinde kulüp başkanlarından tutun da, şöhretli ve melaike sandığımız teknik direktörlerimize kadar bazıları bu pisliğin içindeler... Özerk yasa tabii devam etmeli... Ancak ahlak kuralları ve şikeli maçların kokusunu erken haftalarda alıp, karşılaşma günü tribünlere yerleşen hakem ve gözlemcileri maç öncesi uyarıp, raporlarını oyun içindeki kanaatlerini de yazarak vermelerini isteyen usta federasyoncular nerede .. Bizler kanaatle bir alt kümeye indirdiğimiz ünlü takımlar hakkındaki kararlarımıza h l saygı duyuyoruz... Dileriz ligin şaibeli haftalarını tespitte Levent Bıçakcı federasyonu da duyarlı olur da, bizlerden daha cesur kararlar alırlar... Yoksa meclisin komitesiyle bu işler hallolmaz. Çünkü futbolu herkes bildiğini zanneder ama bilemediğini hiç kabullenemiz. 
Son not... Sevgili yetkililer, bahisçileri filan arayıp da, küvette kulaç atmaya hiç kalkışmayın... Çünkü şer güçler, futbolun tam da içindeler... Yani camdan bakıp da, dışarda suçlu aramayın boşuna... Çünkü bu işin katilleri evin içinde yaşıyorlar maalesef. 


</TEXT>
</DOC>
