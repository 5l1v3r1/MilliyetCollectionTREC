<DOC>
<DOCNO> 264778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur01.html </URL>
<DATE> 2004/08/19/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Kahramanmaraşlı Şişman Usta öldü... 
</HEADLINE>
<TEXT>

     Kahramanmaraşlı 350 kiloluk Recep Karsıkan şişman usta , öldü. 
     Alınan bilgiye göre, Recep Karsıkan 47 , önceki gün, merkez ilçeye bağlı Sarıkaya Köyü'nde rahatsızlanması üzerine, özel bir sağlık ekibi tarafından muayene edildikten sonra ambulansla Kahramanmaraş Devlet Hastanesi'ne getirildi. 
     Hastanenin iç hastalıkları servisi yoğun bakım ünitesinde tedavi altına alınan Karsıkan, sabah saatlerinde fenalaştı ve yapılan tüm müdahalelere rağmen kurtarılamadı. 
     Şişman usta Karsıkan'ın ölümüyle ilgili açıklama yapan Dr. İsmet Önder Işık, yoğun bakım ünitesinde bulunan hastanın, kalp ve solunum yetmezliği nedeniyle hayatını kaybettiğini söyledi. 
     Karsıkan'ın cenazesi, 25 kişinin yardımıyla hastanenin morguna indirildi. 
     Karsıkan'ın yakınları, ölüm haberi üzerine fenalık geçirdiler. 
     
     KENT YASTA 

     Kahramanmaraşlı 350 kilogram ağırlığındaki Recep Karsıkan'ın ölümü, kentte büyük üzüntü yarattı. 
     Kahramanmaraş'ta dondurmacılık yapan ve Gaziantep'te de bir işyeri bulunan Recep Karsıkan şişman usta , aşırı kilolarına bağlı olarak solunum yetmezliği, karaciğer rahatsızlığı ve şekerinin yükselmesi nedeniyle son bir yıldan beri çalışamıyor ve bir hayırseverin Kahramanmaraş'ın merkez ilçeye bağlı Sarıkaya Köyü'nde bulunan bağ evinde kalıyordu. 
     Bakımı eşi Şaziye Karsıkan tarafından yapılan Şişman Usta, sık sık yetkililerden yardım talep edip zayıflamak istiyordu. Zayıflamak için İstanbul Büyük Anadolu Hastanesi ve Ankara Numune Hastanesi'nde de bir süre tedavi gören Karsıkan, bir türlü kilolarından kurtulmayı başaramadı. Son olarak, ABD'li doktorların bitkisel zayıflama ilaçlarını kullanan Karsıkan, bu tedavi sonrasında da kilolarından kurtulmayı başaramadı. 
     Son olarak, Sarıkaya Köyü'nde rahatsızlanıp Kahramanmaraş Devlet Hastanesi'nde tedavi altında iken hayatını kaybeden Şişman Usta'nın ölmeden önce son isteği ''Üzüm, kola ve simit'' oldu. 
     Aşırı kiloya bağlı olarak solunum, kalp yetmezliği ve karaciğer rahatsızlığı nedeniyle hayata veda eden Şişman Usta'nın hayat serüveni şöyle gelişti 
     ''47 yaşında yaşama veda eden Şişman Usta, 1977 yılında eşi Şaziye hanım ile evlendi. Bir erkek, 2 de kız babası olan Şisman Usta, evlendiği yıllarda normal kiloya sahip bir insandı. Ancak, Şişman Usta, çok sevdiği oğlu Mehmet'in ölümü üzerine içine kapandı ve çok üzüldü. Evladını kaybetmenin üzüntüsüne dayanamayan Şişman Usta, sıkıntı ve üzüntüye bağlı olarak kilo almaya başladı. 
     1994 yılında, 350 kilogramın üzerine çıkan kiloları nedeniyle sağlık durumu da bozulan Şişman Usta, zayıflamak için yetkililerden yardım istedi. Bir dönem, ölmek istediğini de belirten Şişman Usta, değişik hastanelerde zayıflamak için tedavi gördüyse de bu tedavilerden başarılı sonuç alınamadı.'' 
     
     ''TEDAVİ EDİLİRSEM YAŞARIM...' 

     Kahramanmaraş merkeze bağlı Sarıkaya Köyü'nde eşi Şaziye ile birlikte yaşayan, kiloları nedeniyle uzun süredir hareket edemeyen Karsıkan, aşırı sıcaklar nedeniyle fenalaşmış ve hastaneye kaldırılmıştı. 
     Karsıkan, aşırı kiloları nedeniyle bir süredir yatağa bağlı olarak yaşadığı için nefes almakta zorlandığını ve 2-3 gündür çok rahatsız olduğunu söylemişti. 
     ''Tedavi edilirsem yaşarım'' diyen Recep usta, AA muhabirine, kilolarından kurtulmak için her yolu denediğini fakat yürüyemez hale geldiğini ifade ederek, ''Son zamanlarda tartılmadım ama kilom 400 civarında. Bu kilolarla daha ne kadar yaşayabilirim bilmiyorum'' diye konuşmuştu. 
     Cenazesi Kahramanmaraş Devlet Hastanesi morgunda bulunan şişman usta için özel bir tabut ve mezar yapıldığı bildirildi. 
     Şişman usta, ikindi namazına müteakip Ulu Camii'nde kılınacak cenaze namazı sonrasında Şeyh Adil Mezarlığı'nda toprağa verilecek. 
     
</TEXT>
</DOC>
