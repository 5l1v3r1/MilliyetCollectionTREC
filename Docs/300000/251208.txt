<DOC>
<DOCNO> 251208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/spor/spo15.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Tarihe geçti 

TENİS dünyasında tüm dikkatleri üzerine toplayan üçüncü Grand Slam turnuva olan Wimbledon'da yağmur yine müsabakalara geçit vermedi. Aralıksız sağnak yağmurun dünkü müsabakaları da felce uğratması üzerine organizatörler, 127 yıllık Wimbledon tarihinde üçüncü kez ertelenen müsabakaları, normalde boş geçilen pazara bugün kaydırma kararı aldılar. 

Sebat'ta kriz 

İÇ transferde 6 futbolcusuyla anlaşamayan Akçaabat Sebat'ta oyuncular ayaklandı. Henüz yeni sözleşmeye imza atmayan Mehmet Yılmaz, Abdurrahman, Semavi, Orhan Kaynak, Muzaffer ve Sedat idmana çıkmak istemedi. Teknik Direktör Mehmet Birinci'nin dört oyuncuyu ikna ettiği, Orhan ile Abdurrahman'ın ise hasta olduklarını öne sürerek idmana çıkmadıkları belirtildi. 

Diyarbakır'da Efe imzaladı 

DİYARBAKIRSPOR, İzmirspor'dan Efe ile üç yıllık sözleşme imzaladı. Yeşil - Kırmızılılar yarından itibaren Bolu Koru Otel'de yeni sezon hazırlıklarına başlayacak. 

Bedava oynattı 

PINAR Karşıyaka, Amerikalı Domercant'ı bir sezon bedava oynattı. Yıldız basketbolcuya geçen sezon 80 bin dolar ödeyen İzmir ekibi, Domercant'ı transfer eden Efes Pilsen'den 80 bin dolar bonservis ücreti alacak. Efes ise ayrılmak isteyen Langdon'un yerine bu oyuncuyu transfer ediyor. 

Serdar, Banvit'te 

TÜRKİYE Basketbol Ligi'nin yeni takımlarından Bandırma Banvitspor, OYAK Renault'tan Serdar Tabay ile sözleşme imzaladı. Başkan Özkan Kılıç, yerli oyuncu transferini tamamladıklarını bildirdi. 

Nimmo birinci 

KAPADOKYA 5. Uluslararası Dağ Bisikleti'nde usta kategorisinde İngiltere'den Lain Nimmo birinci oldu. Bayanlarda ise ilk sırayı İrlanda'dan Jenny Mc Cauley aldı. 

Da Silva Filho Gençler'de 

GENÇLERBİRLİĞİ, forvet arayışını Sporting Lizbon'un golcüsüyle tamamlayacak. Pereira da Silva Filho ile prensip anlaşmasına varıldığı, transferin kesinlik kazanması durumunda futbolcunun önümüzdeki hafta geleceği öğrenildi. 

Hırsız var 

SAKARYASPORLU futbolcular soyuldu. Yeşil - Siyahlılar'ın dünkü antrenmanının ardından otele gelen Hasan ile Mustafa Sert'in cep telefonlarının çalındığı görüldü. Olayla ilgili soruşturma başlatıldı. 

Final günü 

İDEAL ENKA Uluslararası Erkekler Tenis Turnuvası'nda finalistler belli oldu. Dün yapılan yarı final maçlarında İngiliz Alan Mackin ile İspanyol Bolanos Forondo rakiplerini yenerek finale yükseldi. İkili bugün 11.00'de şampiyonluk için korta çıkacak. 


</TEXT>
</DOC>
