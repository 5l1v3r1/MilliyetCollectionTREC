<DOC>
<DOCNO> 296697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas24.html </URL>
<DATE> 2004/12/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Nobel barış ödülü sahibini buldu 
</HEADLINE>
<TEXT>

     Kenyalı Wangari Maathai, 2004 Nobel barış ödülünü bugün Norveç'in başkenti Oslo'da aldı. 
     Nobel ödülü kazanan ilk Afrikalı kadın ve çevreci Maathai'nin ödül töreni, Oslo belediyesinde düzenlendi. Ağaçlandırma çalışmalarıyla Afrika'da haklı bir ün kazanan Maathai, ödülünü Nobel komitesi başkanının elinden aldı. Törene, Norveç kraliyet ailesi de katıldı. 
     Komite başkanı, ödülü verirken yaptığı konuşmada, çevreyle barış arasındaki ilişkiye vurgu yaptı ve petrol, su, ağaç ve maden gibi kaynakların azalması halinde insanların birbirlerinin boğazını sıktığına, savaşların patlak verdiğine dikkati çekti. 
     Maathai, Afrika kıtasının çölleşmesiyle mücadele amacıyla girişim başlatmış ve 30 milyondan fazla fidan dikilmesini sağlamıştı. Bu çabaları ona Nobel ödülünü kazandırmıştı. 
     Nobel ödülü berat, altın madalya ve 1,1 milyon euroluk çekten oluşuyor. 
     
</TEXT>
</DOC>
