<DOC>
<DOCNO> 252464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy20.html </URL>
<DATE> 2004/07/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Uzanlar'ın fırını kepenk kapattı... 
</HEADLINE>
<TEXT>

     Uzanlar tarafından, kendi personeline yemek veren şirkete ekmek üretmesi için satın alınan fırın, geçtiğimiz ay üretimini durdurdu, ardından da tamamen kapandı. 
     Tasarruf Mevduatı Sigorta Fonu'nun TMSF yönetimine el koyduğu Uzan grubu şirketlerine bağlı olarak çalışan bir de ekmek fırını bulunduğu ortaya çıktı. 
     Alınan bilgiye göre, Üsküdar Kirazlıtepe Mahallesi'nde 1990'lı yılların başında kurulan ve odunda pişen Trabzon'a has ''somun'' adı verilen özel ekmek çıkaran fırın, 2002 yılında Uzanlar tarafından satın alındı. 
     Daha sonra Trabzon'dan ekmek ustası, Ankara'dan simit ustası getirilerek fırında çalıştırıldığı öğrenildi. 
     Gece ve gündüz 2 üretim yapan fırın, günde çıkardığı bin 500 ekmeği Uzanlar'ın şirketlerinde çalışan personele yemek veren bir yemek fabrikasına, simit çeşitlerini de Rumeli Plaza'daki bir büfeye gönderdi. 
     Perakende satış da yapan fırının yönetimi, TMSF'nin Uzan grubuna ait şirketlerin yönetimine el koymasının ardından fona geçti. 
     Yaklaşık 5 ay daha üretimine devam eden fırının, Haziran ayı ortalarında üretimi durdu. Üretiminin durmasının ardından dışarıdan ekmek alarak perakende satış yapmaya devam eden fırın, bu işlevini de birkaç gün önce sona erdirdi. 
     Fırın sorumlusu Suzan Barış, işletmenin 4.5 milyar liralık su borcu ile elektrik, telefon, maya ve kira borcu bulunduğunu söyledi. 
     
</TEXT>
</DOC>
