<DOC>
<DOCNO> 257064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko02.html </URL>
<DATE> 2004/07/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çukurova Grubu, TMSF ile anlaştı... 
</HEADLINE>
<TEXT>

     Tasarruf Mevduatı Sigorta Fonu TMSF ile Çukurova Grubu arasında 31 Ocak 2003'te imzalanan ve erken ödeme halinde indirim yapılmasını öngören ana sözleşme hükümlerine göre, Çukurova Grubu'nun erken ödeme talebi değerlendirilerek yeni ödeme planı üzerinde prensip mutabakatı sağlandı. 
     TMSF'den yapılan açıklamada, bu çerçevede 31 Ocak 2003 tarihli ana sözleşmede yer alan ve 15 yıl içinde libor 0,5 faizle tahsil olunacak 3,2 milyar ABD Doları tutarındaki alacağın bugünkü değere indirgenerek 2,1 milyar ABD Doları olarak belirlenmiş olduğu, bu tutarın, Grubun talebi doğrultusunda ortalama 13 aylık vade içinde ödenmesinin öngörüldüğü kaydedildi. 
     Yeni ödeme planını içeren ek sözleşmenin, 31 Ocak 2003 tarihli ana sözleşmenin bir eki olarak yürürlüğe gireceği belirtildi. 
     Açıklamada, şöyle denildi 
     ''Buna göre, 31 Ocak 2003 tarihli ana sözleşme halen geçerli olup, yeni ödeme planına uygun ödemelerin zamanında gerçekleşmesi halinde ek sözleşme yürürlükte kalacaktır. Yeni ödeme planında bir aksama olması halinde 31 Ocak 2003 tarihli ana sözleşme geçerliliğini korumaya devam edecektir. 
     Ayrıntılar ile ilgili çalışmalar tamamlanıp sözleşmenin en kısa zamanda imzalanması hedeflenmektedir. 
     TMSF'ye yasalar ile verilen görev ve yetkiler çerçevesinde, alacakların süratle tahsil olunması ve kamuya maliyetin asgari seviyelere indirilmesi prensibiyle yapılan çalışmalar ile ilgili olarak bugüne kadar olduğu gibi bundan sonra da kamuoyu düzenli olarak bilgilendirilecektir.'' 
     
</TEXT>
</DOC>
