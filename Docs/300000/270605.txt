<DOC>
<DOCNO> 270605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/oztrak.html </URL>
<DATE> 2004/09/10/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
AB ve İstikrar Paktı 
</HEADLINE>
<TEXT>


Temmuz ayında Lüksemburg'da Avrupa Adalet Mahkemesi Almanya ve Fransa'nın İstikrar Paktı'nda belirlenen kurallar çerçevesinde kamu açıklarını daraltmaları yönünde karar almıştı. Mahkeme, kurallar değişmediği sürece bunların etrafından dolanma çabalarının hukuka uygun olmadığının altını çizmişti. 
AB Komisyonu İstikrar Paktı'nın değiştirilmesiyle ilgili çalışmalara başladı. Gerekçe mevcut haliyle bu düzenlemenin konjonktürde meydana gelebilecek gelişmelere karşı maliye politikasına yeterli esnekliği tanımadığı. Bir başka ifadeyle İstikrar Paktı, getirdiği sıkı kurallar nedeniyle hükümetlerin özellikle devresel hareketlere bağlı olarak ekonomik aktivitenin daraldığı dönemlerde maliye politikasını geçici de olsa gevşeterek bu daralmaya karşı koymasını engelliyor. 
İstikrar Paktı hem bu yönüyle hem de ülkelerin, borç seviyesi gibi, kendilerine özgü koşullarını dikkate almaması nedenleriyle özellikle akademik çevrelerde eleştiriliyordu. Bu nedenle komisyon başkanı tarafından da desteklenen bu düzenlemeler aslında yerinde olabilir. 
Ancak başta Avrupa Merkez Bankası olmak üzere bazı ülkelerin ve kamuoyunun bazı kesimlerinin bu düzenlemelere oldukça soğuk baktığı anlaşılıyor. Bu düzenlemenin bir güvenilirlik sorunu çıkarabileceği endişesi var. 
Eğer ekonomide istikrarı sağlamak amacıyla getirilen düzenlemeler büyük ülkelerin bu kurallara uyma sıkıntısı karşısında değişiyorsa, bu kurallar ekonomik ajanların geleceğe dönük tahminlerinde dikkate alınmamaya başlanır. Uygulanacağına güvenilmeyen kurallar ise belirsizliği artırır, ekonomide risk algılamalarını güçlendirir. 
Oysa sermayenin hareketinde sınır tanımadığı günümüzde istikrar düzenleyici kuralların varlığı ve bunların hükümetler tarafından kararlılıkla uygulanacağına duyulan güvenle sağlanabiliyor. Komisyonun ilk ciddi testte bu kuralları değiştirmeye çalışması teknik açıdan haklı olsa bile zamanlama bakımından hata olabilir. Komisyon'un değişiklik önerilerini, Almanya ve Fransa'yla ilgili düzenlemelerin askıya alınması tartışmalarından sonra getirmesinin, mali disiplinle ilgili kuralların uygulanması konusunda AB'nin samimiyetine gölge düşürebileceği çeşitli kesimler tarafından dile getiriliyor. 
Beklentilerin yönetilmesinde güvenin çok önemli hale geldiği bir dünyada yaşıyoruz. Kuralların sıkışıldığında uygulanmaması en gelişmiş ekonomilerde bile önemli bir sorun oluşturuyor. 
Gelişmiş ekonomilerde bile sorun olan geri adım atmaların bizim gibi ekonomilere bedeli çok daha ağır oluyor. Önümüzdeki dönemde ekonomiyle ilgili birçok düzenlemenin Meclisimizin gündemine getirilmesi bekleniyor. Bankacılık, ihale ve ihale yasaları gibi geçmişte uluslararası kamuoyuna önemli yapısal reformlar olarak tanıtılan yasalarda atılacak geri adımlar, yeniden uzatılacak uyum süreleri veya idari reformlarla borçlanma disiplinini gevşetme çabalarının önemli olumsuz etkileri olabilir. 
Son bir yılda ülkemize giren kısa vadeli sermayenin yarattığı kırılganlıkla ancak beklentileri doğru yönlendirerek baş edebiliriz. AB'den müzakere tarihi almanın bu çerçevede sahip olduğumuz oyun alanını önemli ölçüde genişleteceği beklentisi doğru değildir. Bunun için AB'ye yeni giren ülkelerin müzakere tarihi aldıktan sonra yaşadıkları irili ufaklı ekonomik sorunlara bakmak yeterlidir. 
Uluslararası sermayenin risk iştahının 1997 öncesinde olduğu gibi aşırı arttığı bir dönemi, o güne göre daha tedrici de olsa, geride bırakıyoruz. Özellikle bizim gibi ülkelerde yerli paraların aşırı değerlenmesine yol açan böyle bir süreç sonrasında dalgalı kurun ani sermaye hareketlerine bağlı krizlere karşı dayanıklılığı daha test edilmedi. Yükselen piyasa ekonomilerinde dalgalı kur rejimleri Asya krizinden sonra yaygınlaştı. 
Bütün bunlar önümüzdeki dönemde ekonomi alanında çok daha disiplinli olmamız gerektiğine işaret ediyor. 



</TEXT>
</DOC>
