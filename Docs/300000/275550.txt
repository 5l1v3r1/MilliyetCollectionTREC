<DOC>
<DOCNO> 275550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun18.html </URL>
<DATE> 2004/09/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Rumlar, tarihi kararı temyize götürüyor 
</HEADLINE>
<TEXT>

     Rum Yüksek Mahkemesi'nin, Arif Mustafa isimli Kıbrıslı Türke, Limasol Piskobu'nda bulunan malının geri verilmesi yönündeki kararı, Rum Başsavcı Solon Nikitas tarafından temyize götürülecek. 
     Rum basınında yer alan haberlere göre, Rum Yönetimi İçişleri Bakanı Andreas Hristu ve Başsavcı Solon Nikitas, dün yaptıkları toplantıda, Yüksek Mahkeme'nin Kıbrıslı Türk Arif Mustafa lehine aldığı kararı görüştü. 
     Görüşmede, Rum Başsavcı Nikitas ve Arif Mustafa'nın evinde oturan ailenin avukatı Hristodulos Taramundas, kararı temyiz etme ve kararın uygulamasının ertelenmesini talep etme yoluna gideceklerini belirtti. 
     Hristu, görüşmeden sonra yaptığı açıklamada, Rum Başsavcısı'nın temyize gideceğini söyledi. 
     Rum Yüksek Mahkemesi'nin Arif Mustafa'ya malının iade edilmesi yönündeki kararının ardından Rum siyasiler arasında karşılıklı suçlamalar yapılıyor. Mustafa'nın başvurusunu, en başından anlaşma yoluna gitmeyerek mahkeme aşamasına getirdiği için Rum Başsavcılığı suçlanırken, İçişleri Bakanı Andreas Hristu da Rum siyasilerin sert eleştirilerine uğruyor. 
     Hristu, ''Arif Mustafa'nın tek başına hareket ettiğine inanmadığını, Rumca bile bilmeyen bir kişinin yasaları bu kadar detaylı bilemeyeceğini, mahkemede kendi kendini savunduğunu'' belirterek, ''ona akıl veren biri olduğunu'' iddia ediyor. Hristu, konunun siyasi içerik taşıdığını belirterek, Mustafa'nın durumunun araştırılmasını istedi. 
     
     SORUN ÇÖZÜLMEDEN DEVİR OLMAZ 
     Hristu, Simerini gazetesine yaptığı açıklamada, ''Kıbrıslı Rum girişimcilerin, Güney Kıbrıs'ta yaşayan Kıbrıslı Türklerin içinde bulundukları ekonomik zorluklardan faydalanarak mallarını satın aldıklarını'' söyledi. 
     ''Benzer bir durumun, Limasol Kaymakamlığı'nın başka bir konutta oturması önerilerini reddeden Kıbrıslı Türk Arif Mustafa için de mevcut olması olasılığını göz ardı etmediğini'' belirten Hristu, ''Kıbrıs sorunu çözümlenmediği sürece Güney Kıbrıs'taki hiçbir Kıbrıs Türk malının devrinin söz konusu olmadığını, ancak tarafların kendi aralarında avukat aracılığıyla anlaşmalar imzaladıklarını'' belirtti. Hristu, ''Arif Mustafa'nın başkaları tarafından Rum Yüksek Mahkemesi'ne gitmesi yönünde kışkırtılması olasılığının bulunduğunu'' da iddia etti. 
     
     ESKİ RUM BAŞSAVCISININ GÖRÜŞÜ 
     Bu arada, eski Rum Başsavcısı Alekos Markidis, Arif Mustafa ile ilgili Rum Yüksek Mahkemesi kararını doğru bulduğunu söyledi. 
     Fileleftheros gazetesine yaptığı açıklamada, ''Kıbrıslı Türkün Güney Kıbrıs'a yeniden yerleşmesi konusunda bir şüphe bulunmadığı taktirde, Rum Yüksek Mahkemesi'nin kararının doğru olduğunu'' belirten Martidis, ''temyizin başarılı olacağına inanmadığını'' söyledi. 
     Markidis, Rum hükümetinin söz konusu Kıbrıs Türk malını istimlak etme yoluyla çözüme gidebileceği görüşünü dile getirdi. 
     
</TEXT>
</DOC>
