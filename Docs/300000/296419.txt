<DOC>
<DOCNO> 296419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/guncel/axgun02.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terfi sırasında eş de denetlenir' 
</HEADLINE>
<TEXT>


Emekli Orgeneral Yavuz, eski komutan Erdil hakkındaki yolsuzluk iddialarını, "Komutanlar eşlerinin tutumundan sorumludur. TSK, eşleri de değerlendirir" diye yorumladı 

Belma Akçura - İstanbul 

Yolsuzluk iddiaları nedeniyle Ankara'da Askeri Mahkeme'de yargılanacak olan eski Deniz Kuvvetleri Komutanı emekli Oramiral İlhami Erdil'in, gelenek ve usullere göre davrandığını belirterek, "Bir kuvvet komutanı mutfağa ne alınır ne alınmaz bunlarla ilgilenmez. Benden evvel nasıl yapılıyorsa ben de öyle yaptım, değişik bir yöntem geliştirmedim" sözlerini eski komutanlar değerlendirdi. Emekli komutanların görüşleri şöyle 

Eş de sorumlu 
Emekli Orgeneral Kemal Yavuz "İddiaların doğruluğunu yanlışlığını bilemem ama milyarlarla konuşulan kendi evi için alınmış gıda masraflarının herhangi bir bütçeden karşılanması söz konusu olamaz. TSK'da sorumluluk sadece komutanlara değil, eşlerine de aittir. Yüksek Askeri Ş ra'da kişiler değerlendirilirken, eşleri de değerlendirilir. 
Bir albay için ya da terfi sırasındaki bir general için 'İyi bir insandır ama eşi bu rütbedeki bir makamın eşliğini kaldıracak kapasitede değildir' dendi mi o şahıs bitmiştir. Onun için eşinin tutumundan bir komutan doğrudan sorumludur. TSK'da bu durum kesin ve değişmezdir. 
Bu iddialar doğru ise bu ne usule ne de geleneğe sığar. Bundan daha küçük olaylara meyili olduğu hissedilen komutan ve eşleri olduğunda, TSK onun defterini derhal dürmüştür." 
Emekli Albay Hakim Ümit Kardaş "Böyle bir gelenek var gelir ve giderlerin denetimleri şeffaf olmadığı için komutanlar istedikleri şekilde harcar. Denetim nasıl daha şeffaf, demokratik olabilir buna bakmak lazım. Çünkü askerler bu kantinlere harcama yapıyor para komutanların istenildiği gibi harcanıyor. 

Keyfi harcama var 
Devletin belli bir kişiye gönderdiği ödeneği alır, başka yerde kullanırlar. Bir keyfilik var. Orada illegalite kök salmış. TSK kapalı olduğu için bunlar tartışılamıyor, konuşulamıyor, sivil otoriteler bunlara karışamıyor. Böyle şaibeler olsa da askeri yargı bağımlı olduğu için kendi başına bir iş yapamaz, bu sistemi ve askeri yargıyı da masaya yatırmak lazım." 

'Eşim pazardan alırdı' 

Emekli Oramiral Dervişoğlu, kendi eşinin pazardan alışveriş yaptığını vurgularken, Kuloğlu'na göre asıl amaç, yıpratmak 
Emekli Oramiral Salim Dervişoğlu, emekli Oramiral İlhami Erdil'e yönelik iddialar hakkında, "İlhami Paşa hangi geleneğe uymuş, bilemem" diye konuştu. 
Dervişoğlu, şunları söyledi "Eğer bu telefon faturasıysa, benim şahsen kendi telefonum vardı, onunla konuşuyordum. Ama bir komutan da telefon faturasıyla zaten uğraşmaz. 
Eğer bu mutfak masraflarıysa, İlhami Paşa'nın 'Mutfak masraflarını getirin' diyebileceğini düşünemiyorum. Söyledikleri doğru da olabilir. Ben donanma komutanı iken, eşim alışverişini gidip Değirmendere pazarından yapardı. Ama Füsun Hanım'ın standartları başkalarından farklı olabilir. Biliyorsunuz üzümün de çeşidi var. Belki o günkü şartlar bunu gerektirmiştir." 
Emekli Tümgeneral Armağan Kuloğlu ise, Erdil hakkındaki suçlamaların gülünç olduğunu belirterek, "Askeri yerlerde gazinolar, orduevleri ya da büyük davetler için özel komutan konutları vardır. Sorumluları hangi usulle bu yiyecek içecek maddelerini alıyorlarsa o usule göre davranırlar" dedi. 
Kuloğlu, "Meseleyi başka yöne kaydırmak istiyorlar. Suçlanacaksa adam gibi iddialar ortaya atılmalı. Yıpratmak için yapılıyor" diye konuştu. 

'Tüpü bile devlet öder' 

"Erdil'in açıklamaları doğru" diyen Küçükoğlu, giderler için düzgün bir liste bulunduğunu belirtti 

Emekli Tümgeneral Rıza Küçükoğlu, 1980'li yıllarda çıkartılan Devlet Konut Yönetmeliği'nde makam sahibi olanların hangi giderlerinin devlet tarafından ödeneceğine ilişkin çok düzgün bir liste olduğuna dikkat çekti. 
Küçükoğlu, "Buna bakınca yanıtını da bulursunuz. Devlet makam sahiplerinin havagazı, tüpü, telefonu, resmi yemekleri ödüyor. Düşünün tüpünüze kadar devlet ödüyor. Erdil Paşa'nın açıklaması doğrudur. Suç varsa, bütçeyi hazırlayanda. Burada başka yolsuzluk kalemlerinden gidiliyor, Genelkurmay da dava açıyorsa konuyu yanlış ele alıyoruz demektir" dedi. 


</TEXT>
</DOC>
