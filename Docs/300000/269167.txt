<DOC>
<DOCNO> 269167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/yazar/bila.html </URL>
<DATE> 2004/09/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Operasyon faciası 
</HEADLINE>
<TEXT>


Kuzey Osetya'daki görüntüler insanlık hafızasına yerleşecek ve her anımsandığında tiksinti yaratacaktır. 
Ölü çocuklar. Çocuklarının cansız bedenini kucaklamış anneler, babalar. Oraya buraya koşuşturan kanlar içinde çıplak çocuklar. Çaresiz anneler... 
Bu görüntüler, hiçbir siyasi amaca hizmet edemez. Bir mücadele yöntemi olarak görülemez, savunulamaz. Hiçbir dava bu vahşeti meşru kılamaz. 
Bu yönleriyle, eylemi gerçekleştiren teröristler, insanlık suçu işlemek dışında hiçbir şey yapmamış, hiçbir şey elde etmemişlerdir, nefret uyandırmak dışında... 
Teröristler bakımından olayın sonucu budur... 
Planlı veya plansız, operasyon gerçekleştiren Rusya da olayın bir faciaya dönüşmesini önleyememiştir. Moskova'daki tiyatro baskınında olduğu gibi yaptığı operasyona bir "kurtarma operasyonu" demek mümkün değildir. 155'i çocuk 322 kişinin ölümüyle sonuçlanan bir operasyona kurtarma operasyonu denilemez. Rusya'nın izlediği yöntem de başarısız ve sorumsuzcadır. 
Teröristlerle pazarlık yapmamak, ödün vermemek, bu yolu açmamak politik bir karardır. Ancak bu kararı başarıyla uygulayacak yeterli donanımınız, tekniğiniz, personeliniz yoksa, "ölen ölür kalan sağlar bizimdir" mantığıyla operasyon gerçekleştirilmemelidir. Çoğunluğun çocuk ve kadın olduğu, bini aşkın rehinenin çok ciddi bir ölüm riski altında tutulduğu bir olayda sabırlı davranmak ve gerekiyorsa uluslararası yardım istemek gerekir. Bunu gurur sorunu gibi görüp, yetersiz donanım veya personelle operasyona girişmek de bir başka sorumsuzluk örneğidir. 
Son vahşet de gösterdi ki, teröre karşı mücadelede uluslararası işbirliği her alanda gereklidir. Bunun için ülkelerin terör ayırımı yapmayan bir ortak bakışa ulaşmaları gerekir. 
Terörün, "milliyeti, dini, imanı, haklısı, haksızı olmaz" demek, doğrudur ama yetersizdir, eksiktir. Teröre maruz kalanlar bakımından böyle olsa da, terörü yapanlar ve destekleyenler bakımından durum farklıdır. Terör uygulayanlar, bunu milliyet veya din uğruna, siyasi hedeflerle yaptıklarına inanıyor ve savunuyorlar. Bu durumda sorun terörü yeşerten nedenleri, kaynakları ortadan kaldırmakta düğümleniyor. Ortak hedef bu olmadıkça, sadece askeri güçle, ne pahasına olursa olsun anlayışıyla hareket etmek, hele hele siyasi çıkar uğruna bazı terör örgütlerini koruyup kollamak, başkasına zarar veren terörü ve terör örgütünü farklı gözle görmek büyük yanlıştır. 
Türkiye'ye karşı bu yanlış yıllarca yapıldı, h l yapılıyor. Terörden en fazla çekmiş ülkelerin başında gelen Türkiye'ye karşı komşuları, Avrupası, ABD'si hep siyasi hesaplarla yaklaştı. Türkiye, buna rağmen terörle mücadelede tarihte eşi pek görülmemiş bir başarı elde etti. Şimdi terör, diğer ülkelerin başına da bela olmaya başlayınca Türkiye'nin durumu daha iyi anlaşılacaktır. Türkiye, bu gerçeği unutmamalı ve komşularına, AB'ye, ABD'ye de her fırsatta anımsatmalıdır. Türkiye'ye karşı uygulanan çifte standardın sorgulamasını sürekli yapmalıdır. 



</TEXT>
</DOC>
