<DOC>
<DOCNO> 271811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur46.html </URL>
<DATE> 2004/09/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kastamonu'da ayı yola çıktı ve... 
</HEADLINE>
<TEXT>

     Kastamonu'nun Küre İlçesi'nde ormanlık alandan karayoluna çıkan ayıya çarpan otomobil sürücüsü yaralandı. 
     AA muhabirinin aldığı bilgiye göre, Küre-İnebolu Karayolu'nun Masruf Köyü yakınlarında, Mehmet Akgül'ün kullandığı 34 PTY 89 plakalı otomobil, ormanlık alandan önüne çıkan ayıya çarptı. 
     Sürücü Akgül'ün kontrolünden çıkan otomobil, şarampole yuvarlandı. Aracının altında kalan ve yaralanan Akgül, yoldan geçen araçların sürücüleri tarafından Küre Sağlık Ocağı'na kaldırıldı. Vücudunda hafif sıyrıklar bulunduğu bildirilen Akgül'ün, Küre İlçesi'ne bağlı Masruf Köyü'nde yaşayan damadı Arslan Çelik'i ziyaret için İstanbul'dan geldiği öğrenildi. 
     Yetkililer, sürücü Akgül'ün ayıya çarptığı yönündeki ifadesinin ardından orman muhafaza memurlarının olay yerine gönderildiğini bildirdiler. Ekiplerin olay yerinde yaptıkları incelemede, kazanın ardından orman içine kaçan ayının kan izlerinin bulunduğu tespit edildi. Ekiplerin ormanlık alanda çalışmalarının devam ettiğini belirten yetkililer, ayının yaralı bulunması halinde veteriner hekim kontrolünde tedavi edileceğini kaydettiler. 
     
</TEXT>
</DOC>
