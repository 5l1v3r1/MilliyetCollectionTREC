<DOC>
<DOCNO> 265263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/soneko03.html </URL>
<DATE> 2004/08/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bankacılıkta krizler 48 bin kişinin işine mal oldu 
</HEADLINE>
<TEXT>

     Bankacılıkta 1999 sonrasında yaşanan krizler ve ardından gelen yeniden yapılanma, 48 bin kişinin işine mal oldu. 
     Bankacılık sektöründe bu yılın Haziran ayı sonu itibariyle 125 bin 650 kişi istihdam edilirken, bu rakam 1999 yılındaki 173 bin 988 kişilik rakamın halen 48 bin 338 kişi altında kalıyor. 
     A.A muhabirinin Türkiye Bankalar Birliği verilerini esas alarak yaptığı hesaplamaya göre, bu dönemde kamu bankalarında yeniden yapılanma ile 61 bin 730 kişi olan çalışan sayısı bu yılın Haziran ayı sonunda 37 bin 244 kişiye kadar geriledi. 
     Buna karşılık aynı dönemde özel bankalarda çalışan sayısında yüzde 33.4'lük artış yakalandı. 55 bin 311 kişi olan özel sermayeli bankalarda çalışan sayısı 73 bin 782 kişiye çıktı. 
     Tasarruf Mevduatı Sigorta Fonu TMSF bünyesinde yer alan iki bankada ise çalışan sayısı yüzde 31.2 azaldı. 
     
     YABANCI BANKALARDA ÇALIŞANLAR İKİYE KATLANDI 

     Bu dönemde en yüksek artış ise yüzde 201.3 ile yabancı bankaların istihdam ettiği kişi sayısında görüldü. Dönem başında 1.885 olan yabancı bankalarda çalışan sayısı 5 bin 680'e çıktı. Burada görülen artış, büyük ölçüde Demirbank'ı satın alan HSBC'nin personel sayısındaki artıştan kaynaklandı. 
     Mevduat kabul etmeyen bankaların personel sayısı da bu dönemde yüzde 9.7 oranında azaldı. 

     
</TEXT>
</DOC>
