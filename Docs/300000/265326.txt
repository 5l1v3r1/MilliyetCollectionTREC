<DOC>
<DOCNO> 265326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur22.html </URL>
<DATE> 2004/08/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ayhan Çarkın gözaltına alındı... 
</HEADLINE>
<TEXT>

     Eminönü'nde, ''Susurluk Davası'' hükümlülerinden eski özel timci Ayhan Çarkın'ın da aralarında bulunduğu 5 kişi gözaltına alındı. 
     AA muhabirinin edindiği bilgiye göre, Sarayburnu'ndaki bir çay bahçesinde yapılan uygulama sırasında, Ayhan Çarkın'ın da aralarında olduğu grupta 1 adet ruhsatsız silah ele geçirildi. 
     Bunun üzerine Çarkın ile 4 kişi, gözaltına alınarak İstanbul Organize Suçlar Şube Müdürlüğü'ne getirildi. 
     Polis yetkilileri, konuya ilişkin soruşturmanın devam ettiğini bildirdiler. 
     Ayhan Çarkın, ''Susurluk Davası'' kapsamında 4 yıl hapis cezasına çarptırılmış ve bu cezası infaz edilmişti. 
     
     3 GÜN EK GÖZALTI SÜRESİ ALINDIĞI BİLDİRİLDİ 

     Eminönü'nde gözaltına alınan ''Susurluk Davası'' hükümlülerinden eski özel timci Ayhan Çarkın'ın da aralarında bulunduğu 5 kişi için ek gözaltı süresi alındı. 
     AA muhabirinin edindiği bilgiye göre, Sarayburnu'ndaki bir çay bahçesinde yapılan uygulama sırasında gözaltına alınan Çarkın ile 4 kişinin, Organize Suçlar Şube Müdürlüğü'ndeki işlemleri sürüyor. 
     Ayhan Çarkın'ın da aralarında bulunduğu 5 kişi için İstanbul Cumhuriyet Başsavcılığı'ndan 3 gün ek gözaltı süresi alındığı bildirildi. 
     Çarkın'ın, polis ekiplerinin çay bahçesinde yaptığı uygulama sırasında saldırıya uğradığını düşünerek polise silah çektiği, polis memurlarının kendilerini tanıtması üzerine de aramaya izin verdiği öğrenildi. 
     Soruşturma kapsamında 1 kişinin daha arandığı bildirildi. 
     
</TEXT>
</DOC>
