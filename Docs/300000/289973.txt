<DOC>
<DOCNO> 289973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas18.html </URL>
<DATE> 2004/11/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sarımsak gripten koruyor... 
</HEADLINE>
<TEXT>

     Erciyes Üniversitesi Tıp Fakültesi Farmokoloji Anabilim Dalı Başkanı Prof. Dr. Yalçın Tekol, gripten korunmak için her gün 3-4 diş sarımsak yemenin yeterli olduğunu belirtti. 
     Prof. Dr. Tekol, AA muhabirine yaptığı açıklamada, bir virüs enfeksiyonu olan gribin, özellikle kış aylarında birçok kişiye bulaştığını kaydetti. 
     Anadolu'da ilk Türkçe tıp kitabını yazan Geredeli İshak'ın, sarımsak için ''Soğuktan olma bilcümle sayrulukların Hastalıkların panzehiridir'' ifadesini kullandığını anımsatan Tekol, doğal tıbbın önde gelen ülkelerinden Çin'de, sarımsağın soğuk algınlığına yol açan virüslerin çoğalmasını önlediğinin belirlendiğini söyledi. 
     Prof. Dr. Tekol, şöyle devam etti 
     ''Sarımsak, grip virüslerinin vücutta çoğalmasını engelleyen allicine ve aliin maddelerini bol miktarda içerir. Dolayısıyla günde 3-4 diş sarımsak yemek, gripten korur. Ancak, sarımsağın etkisini göstermesi için hastalığa yakalanmadan önce ve çiğ olarak yenmesi gerekir. Aksi halde tedavi edici özelliği yoktur.'' Tekol, gribi önlemek için yenecek sarımsağın aynı zamanda, yüksek tansiyonu olanlarda tansiyon düşürücü, kan pıhtılaşmasını geciktirici ve kolesterol düşürücü gibi etkileri de bulunduğunu vurguladı. 
     
     C VİTAMİNİNİN ETKİSİ YOK 
     Prof. Dr. Yalçın Tekol, C vitaminin gribi önlediği inanışının yanlış olduğunu savunarak, ''C vitamininin gribi önleme ya da iyileştirme bakımından bir etkisi yoktur. C vitamini ile gribi geçireceğim düşüncesiyle bilinçsizce ve aşırı dozda alınan bu vitamin, böbrek taşına yol açarak zararlı bile olabilir'' dedi. 
     
</TEXT>
</DOC>
