<DOC>
<DOCNO> 254973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/siyaset/siy07.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Kilisesi de AB tartışmasına karıştı 
</HEADLINE>
<TEXT>


CENK BAŞLAMIŞ Moskova 


Rus Ortodoks Kilisesi, Türkiye'nin komşu Avrupa ülkeleriyle sorunlarını çözemeden Avrupa Birliği'ne AB üyeliğinin olanaksız olduğunu ileri sürdü. Moskova Patrikhanesi'nden yapılan yazılı açıklamada, Osmanlı İmparatorluğu'nun yıkılmasının ardından Türkiye'nin her alanda Avrupa değerlerini benimsediği, ancak ülkede bulunan diğer dinlere ve etnik azınlıklara açık ve adil davranmadığı iddia edildi. Ülkedeki Hıristiyan toplumunun baskı altında bulunduğu bildirilen açıklamada, "Türkiye'deki devlet - din ilişkisinin, Müslüman kesimlerinin de şikayetlerine yol açtığı biliniyor" denildi. Türkiye'nin AB üyeliğinin Müslüman ve Hıristiyanların bir arada yaşamasına katkıda bulunacağı, ancak Müslüman göçmenlerin Avrupa'da uyum gösteremediği gerçeğinin de göz önünde tutulması gerektiği belirtildi. 



</TEXT>
</DOC>
