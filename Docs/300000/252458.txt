<DOC>
<DOCNO> 252458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy14.html </URL>
<DATE> 2004/07/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ankara'daki diplomatlar NATO Zirvesi'ne ''orta'' not verdi... 
</HEADLINE>
<TEXT>

     NATO Zirvesi'ne katılan liderlerini İstanbul'dan uğurlayan NATO ülkelerinin Ankara'daki diplomatları, merkezlerine gönderdikleri raporlarında zirvenin bilançoşunu yapıyor. Ankara'daki diplomatik çevrelerde "iyi düzenlenmiş, ciddi güvenlik sorunları olmayan ancak sonuçları itibariyle pek parlak olmayan bir zirve" değerlendirmesi yapılıyor. 
     Ankara'daki diplomatik çevreler, İstanbul Zirvesi'nin evsahibi ülke Türkiye tarafından iyi düzenlendiği düşünülüyor. Zirvede, özellikle güvenlik açısından ciddi bir sorunun yaşanmadığı ifade ediliyor. 
     Buna karşın, sonuçları itibariyle zirvenin NATO tarihine "pek parlak" olmayan bir zirve olarak geçeceği düşünülüyor. İsteyen NATO ülkelerinin Irak içinde veya dışında güvenlik güçlerini eğitmesi, Afganistan'da Eylül'de yapılacak seçimlerin güvenliği için bu ülkeye ek kuvvet gönderilmesi ve "Genişletilmiş Ortadoğu Bölgesi"ndeki ülkeleri güvenlik alanında diyaloğun kurulması yönündeki kararların dışında pek kayda değer bir sonuç alınmadığı savunuluyor. 
     Bu çevrelerde NATO'nun Irak Savaşı ve savaş sonrası dönemde ortaya çıkan derin görüş ayrılıkları nedeniyle "ciddi bir kriz" yaşadığı, BM Güvenlik Konseyi'nden bir süre önce Irak konusunda ortak bir karar geçmesine karşın, yaklaşım faklılıklarının ortadan kalkmadığına dikkat çekiliyor. 
     Irak polisinin eğitilmesi konusunda bile değişik düşüncelerin ortaya çıkması, NATO içerisinde ittifakın Irak'daki rolü konusundaki yaklaşımların ne denli farklı olduğunun bir göstergesi olarak yorumlanıyor. 
     NATO'da Irak nedeniyle yaşanan büyük sarsıntının ittifakın planları, rolü ve önceliklerini etkilediği öne sürülüyor. 

ANKA 

     
</TEXT>
</DOC>
