<DOC>
<DOCNO> 291683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun14.html </URL>
<DATE> 2004/11/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Barroso Türkiye kararı AB ülkelerine ait 
</HEADLINE>
<TEXT>

     AB Komisyonu Başkanı Jose Manuel Durao Barroso, Türkiye ile tam üyelik müzakerelerinin başlatılmasına ilişkin tarih konusunda kararın, AB devlet ve hükümet başkanlarına ait olduğunu söyledi. 
     Barroso, Belçika'nın ''La Libre Belgique'' gazetesine verdiği özel demeçte, ''Türkiye'nin katılım müzakerelerinin başlangıcı konusunda ne düşünüyorsunuz'' sorusuna şu yanıtı verdi 
     ''AB Komisyonu, temkinli bir şekilde, bu konuda tavır almadı. Karar devlet ve hükümet başkanlarına aittir. Bu tarih konusunda savaş yapmayacağım. Çeşitli hassasiyetleri dikkate almak gerekiyor. Fransa gibi bazı devletler, AB Anayasası'nın onaylanması ile Türk meselesi arasında karışıklığı önlemek istiyorlar. Bunu gayet iyi anlıyorum. Bu meselelerin birbirinden tamamen farklı olduğunu anlatmak gerekiyor.'' Barroso, farklı ve zor bir dönemde bulunulduğunu ifade ettiği demecinde, ''Lizbon stratejisinin gözden geçirilmesi, Türkiye meselesi, istikrar paktı, mali durumlar'' gibi örnekleri göstererek, bugünkü karmaşık uluslararası ortamın zorluklarına değindi. Avrupa tarihinde böylesine önemli meselelerle aynı anda hiçbir zaman karşılaşılmadığını anlatan Barroso, komisyonun, Avrupa takvimini yürütmek için elinden geleni yapacağını, ancak başarının büyük ölçüde üye devletlere bağlı olduğunu söyledi. 
     
</TEXT>
</DOC>
