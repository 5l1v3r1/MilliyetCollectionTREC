<DOC>
<DOCNO> 292608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko04.html </URL>
<DATE> 2004/11/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Vergi oranlarında indirim... 
</HEADLINE>
<TEXT>

     Maliye Bakanlığı bürokratları, gelir ve kurumlar vergisi ile katma değer vergisi oranlarında indirim yapılmasına yönelik çalışmalarını sürdürüyor. 
     A.A muhabirinin edindiği bilgiye göre, 17 Aralık öncesi bitirilmesi planlanan çalışmalarda, gelir ve kurumlar vergisi ile katma değer vergisinde ne zaman, ne şekilde indirime gidilebileceği ve bu indirimler sonucu ne kadarlık bir vergi kaybı ortaya çıkacağı ele alınıyor. 
     Bir üst düzey bürokratın, ''Her 3 vergide de az çok bir şeyler yapmak istiyoruz. Biz, teknik çalışmamızı hükümetin önüne koyacağız. Nihai kararı hükümet verecek'' dediği çalışmalarda, gelir, kurumlar ve katma değer vergisinde şu alternatifler tartışılıyor 
     
     KDV'DE GENEL İNDİRİM ZOR 

     -Katma Değer Vergisi KDV'de önce, yüzde 18'lik genel oranın 1-2 puan aşağı çekilmesi gündeme geldi. Yapılan değerlendirmelerde, KDV'de daha önce de gerçekleştirilen genel oran indiriminin, iddiaların aksine vergi gelirlerini arttırmadığı, tam tersine vergi kaybına yol açtığı ortaya kondu. 
     Bu çerçevede yapılan hesaplamalarda, genel oranda 1 puanlık indirimin ortaya çıkaracağı yıllık vergi kaybı 2 katrilyon lira olarak belirlendi. Bu nedenle, KDV oranlarında genel bir indirimin yapılmasının zor olduğu belirtildi. 
     Hükümetin de bu görüşü benimsemesi durumunda, KDV'de genel indirim yerine 1 Ocak'tan itibaren aralarında tedavi hizmetlerinin de bulunduğu bazı mal ve hizmetlerde oran indirimine gidilecek. Böylece tedavi hizmetlerinde halen yüzde 18 olan KDV, yüzde 8'e çekilecek. Bunun gibi diğer bazı mal ve hizmet kalemlerinde de oran indirimi olabilecek. 
     
     GELİR VE KURUMLAR VERGİSİNDE KADEMELİ İNDİRİM 

     -Gelir vergisi Gelir vergisi tarifesi halen ücretliler için yüzde 15 ile yüzde 40, diğer mükellefler için de yüzde 20 ile 45 arasında uygulanıyor. 
     Yapılan çalışmalarda gelir vergisi oranlarının 3 yıllık süreçte kademeli olarak aşağı çekilmesi planlanıyor. Gelir vergisi tarifesinde yeralan oranların da 2005 başında 1 ya da 2 puan, takip eden yıllarda da yine bu şekilde düşürülmesi düşünülüyor. 
     -Kurumlar vergisi Kurumlar vergisi oranları da daha önce çıkarılan kanun çerçevesinde 2005 başında 3 puan düşecek. Fon payının kalkması sonrasında kurumlar, yılbaşından itibaren yüzde 30 vergiye tabi olacak. 2005 yılında kurumlar vergisinde başka bir indirim planlanmıyor. 
     2006 ve sonrasında ise kurumlar vergisi oranlarının gelir vergisinde olduğu gibi yine kademeli olarak birkaç puan aşağı çekilmesi hedefleniyor. Böylece 3 yıllık bir süreçte vergi oranlarının yüzde 25'e kadar düşürülebileceği söyleniyor. 

     
</TEXT>
</DOC>
