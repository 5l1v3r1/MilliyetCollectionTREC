<DOC>
<DOCNO> 268040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/spor/spo15.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Rizespor'a Mısırlı golcü 

ÇAYKUR Rizespor, Mısırlı golcü futbolcu Ahmet Hosny Muhammed ile iki yıllık sözleşme imzaladı. Mısırlı forvet, dün Mehmet Cengiz Tesisleri'nde Teknik Direktör Rıza Çalımbay ile bir süre görüştükten sonra iki yıllık sözleşme yaptı. 

Mustafa evde kaldı 

SHAKTHAR Donetsk, Mustafa Özkan'ı almaktan vazgeçti. İki kulübün şartlarda anlaşamaması nedeniyle transfer suya düştü. Sağlık kontrolü için Ukrayna'ya gitmesi beklenen Mustafa, bu gelişmeyle Gençlerbirliği'nde kaldı. 

Okan Yılmaz Başkent'e doğru 

Ankaragücü, Bursaspor'un golcüsü Okan Yılmaz'ın transferini bitirme aşamasına getirdi. Sarı - Lacivertliler'in başkanı Cemal Aydın, dün Bursaspor Başkanı Hikmet Şahin ile görüştü ve büyük oranda anlaşma sağladı. Okan'ın vereceği kararın ardından transfer netleşecek. 

Niyazi ile yollar ayrıldı 

KONYASPOR, geçen yıl Beşiktaş'tan transfer ettiği Niyazi ile bağlarını kopardı. Basın Sözcüsü Sefa Ortaç, bu oyuncunun Ankaragücü ile anlaştığını açıkladı. 

Birinci tehlikede 

LİGİN ilk dört sırasını bir puanla kapayan Akçaabat Sebatspor'da yönetim acil toplantıya çağırıldı. Toplantıda Teknik Direktör Mehmet Birinci'nin durumunun ele alınacağı, görüş birliğine varılması halinde Birinci'nin görevine son verilmesinin de gündeme gelebileceği öğrenildi. 

Semih Erden'i Partizan kaptı 

SIRBİSTAN - Karadağ'ın Partizan kulübüyle anlaşma yapan ancak kulübü Darüşşafaka izin vermeyince Basketbol Federasyonu tarafından temiz kağıdı gönderilmeyen Semih, sonunda Sırp kulübünün oldu. 2.10 boyunda ve 18 yaşındaki oyuncu Partizan ile 4 yıllık sözleşme imzaladı. 

İbrahimoviç Juventus'ta 

İSVEÇ Milli Takımı ve Ajax'ın gol yollarındaki etkili ismi Zlatan İbrahimoviç, İtalya'nın şampiyon adaylarından Juventus'a transfer oldu. Yeni takımıyla 4 yıllığına anlaşan transfer borsasının gözde oyuncusu için Ajax'ın 19 milyon Euro bonservis bedeli alacağı bildirildi. 


</TEXT>
</DOC>
