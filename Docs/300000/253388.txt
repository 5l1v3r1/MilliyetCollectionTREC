<DOC>
<DOCNO> 253388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur17.html </URL>
<DATE> 2004/07/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kangal köpeği müşteriyi ısırdı 
</HEADLINE>
<TEXT>

     İzmir'in Foça İlçesi'nde, bir kereste deposunda bağlı kangal cinsi köpek, kereste almaya gelen müşteriyi kolundan ısırdı. 
     Alınan bilgiye göre, ilçe girişinde faaliyet gösteren Turgut Ali Gok'a ait kereste satış deposunda bulunan ''Topak'' isimli kangal köpeği, kereste almaya gelen Hüsrev Odabaşı'nı kolundan ısırdı. 
     Odabaşı, tedavisi yapıldıktan sonra Foça Cumhuriyet Savcılığı'na başvurarak köpeğin sahibi Gok'tan şikayetçi oldu. 
     İşyeri sahibine seslendiği sırada köpeğin üzerine atladığını kaydeden Odabaşı, ''Köpek boğazımı ısırmak istedi, ancak kolumla engel oldum. Bunun üzerine dişlerini koluma geçirdi. Dişler kemiklerime kadar işledi'' dedi. 
     Köpeğin daha önce de 7 kişiyi ısırdığını öne süren Odabaşı, ''Topak''ın sahibi Gok'a tazminat davası açtığını belirtti. Gok ise köpeğin bağlı olduğu zincirin kısaltması gerektiğini kabul ettiğini belirterek, ''Ama işyerimin kapısında Köpek var yazısı bulunuyor, müşterilerin bunu fark etmeleri gerekirdi'' dedi. 
     
</TEXT>
</DOC>
