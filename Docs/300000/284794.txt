<DOC>
<DOCNO> 284794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yazar/bila.html </URL>
<DATE> 2004/10/31/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çankaya mesajları 
</HEADLINE>
<TEXT>


Cumhurbaşkanı Ahmet Necdet Sezer'in, 29 Ekim nedeniyle Çankaya Köşkü'nde verdiği resepsiyonda ağırlıklı konu azınlık tartışmalarıydı. 
Cumhurbaşkanı Sezer, her zamanki kısa ve net yanıtlarıyla tutumunu açıkladı 
Türklüğün etnik bir temele dayanmadığını, vatandaşlık bağının yeterli olduğunu ve 1924 Anayasası'ndan beri de hukuki durumun değişmediğini kaydetti. Lozan'da belirlenenin dışında bir azınlık tanımının da Türkiye için söz konusu olmadığını vurgulayarak noktayı koydu. 
Çankaya resepsiyonunda, mesajların çoğunu Genelkurmay Başkanı Org. Hilmi Özkök'le Kara Kuvvetleri Komutanı Org. Yaşar Büyükanıt verdi. 
Org. Özkök ve Org. Büyükanıt'ın gazetecilerin sorularına verdiği yanıtlardan çıkan ilk mesaj, Türk Silahlı Kuvvetleri'nin, Avrupa Birliği'ne karşı olduğu biçimindeki yorum ve yaklaşımların yanlış olduğuydu. Aksine TSK'nın Türkiye'nin AB'ye tam üyeliğinden yana olduğu, net bir şekilde komutanların açıklamalarına yansıdı. O kadar ki, Org. Özkök, Türkiye'de kurum ve kesimlerin 17 Aralık'a kadar hata yapmamaları gerektiğini vurgulayarak, AB'yle müzakerelere geçilmesine ne kadar özen gösterdiklerini yansıtmış oldu. 
Org. Özkök'ün, bu konuda "Kırmızı çizgileriniz var mı " sorusuna yanıt verirken, AB'ye tam üyeliğin toplumsal bir talep olduğunu belirtmesi, ödünler tartışılırken bu kadar da olmaz denilecek çizgiyi de yine halkın belirleyeceğini kaydetmesi, TSK'nın olaya nasıl baktığını gösteriyordu. 
TSK'nın gündemdeki her konuyu kendi arasında tartıştığı, araştırdığı ve görüş oluşturduğu da yine Org. Özkök'ün, azınlık konusunu araştırdıklarını, tek bir tanım bulamadıklarını, BM belgelerine de baktıklarını söylemesinden anlaşılıyordu. Keza, kişi başına milli gelirin 30 bin dolar civarında olması halinde bu tür sorunların önemini kaybedeceğini, Türkiye'nin problemlerini çözmesi halinde kimsenin Türkiye'den ayrılık istemeyeceğini vurgulayarak, sorunun sosyoekonomik boyutuyla da ilgili olduklarını belirtiyordu. 
Genelkurmay Başkanı'nın yanıtları, açıklamaları, her konuyu tartışmaya açık oldukları mesajını da içeriyordu. 
Kara Kuvvetleri komutanı Org. Yaşar Büyükanıt ise daha çok ABD'ye dokunduran açıklamalar yaptı. ABD'nin PKK'ya karşı izlediği tutumu eleştirdi. Kandil Dağı'ndakilerin Kuzey Irak'tan Türkiye'ye girip çıktığını, ABD'nin hepsi Türkiye'ye girsin diye beklediğini imalı bir şekilde vurguladı. Org. Büyükanıt'ın yakındığı bir diğer konu da yargıda sonuç alınmayışıydı. 30 suç duyurusundan hiçbirinin sonuçlanmadığını anımsattı. Abdullah Öcalan'ın avukatları aracılığıyla örgütü yönetmeyi sürdürdüğünü, bu konudaki rahatsızlıklarını hükümete de ilettiklerini, yargıdan da sonuç alamadıklarını sık sık belirtti. 
Irak konusunda serzenişini, "Bu konuda ABD ile ilişkiler nasıl " sorusunu yanıtlarken, şöyle ifade etti 
"Türkiye, Irak'ta var mı Askeri varlığımızı söylemiyorum, Irak'ın geleceğinin yapılanmasında Türkiye var mı Yok. Daha ne söyleyeyim..." 
Çankaya'da TSK'dan gelen mesaj, AB sürecinde hata yapmadan 17 Aralık'a ulaşmak ve tarih almak, Irak - PKK konusunda ise ABD'yi uyarmak yönündeydi... 

Yetkin'in kitabı 
Öyle anlaşılıyor ki, daha uzun süre Türkiye'nin gündeminde PKK ve Abdullah Öcalan yer alacak. Özellikle işin siyasal boyutu AB sürecinde müzakere masasında ağırlıklı konulardan biri olacak. Bu AB İlerleme Raporu'ndan, azınlık ve üst kimlik tartışmalarından da belli oluyor. 
Radikal Ankara Temsilcisi Murat Yetkin'in Remzi Kitabevi'nden çıkan yeni kitabı "Kürt Kapanı, Şam'dan İmralı'ya Öcalan", tarihi önemdeki bir döneme ışık tutuyor. Öcalan'ın Şam'dan İmralı'ya aylar süren yolculuğunun perde arkasındaki bilgiler, siyasi, askeri ve diplomatik boyutlarıyla gün ışığına çıkarılıyor. Bu süreçte, dönemin Cumhurbaşkanı Süleyman Demirel'in ve dönemin Genelkurmay Başkanı Org. Hüseyin Kıvrıkoğlu'nun çok önemli açıklamaları, Murat Yetkin'in sorularına verdiği yanıtlar, tarihe ışık tutan önemli bilgiler içeriyor. Bu söyleşiler kitabın ekinde de yer alıyor. 
Önümüzdeki yıllarda Türkiye'yi en fazla meşgul edecek konuların başında gelecek olan PKK ve Abdullah Öcalan'ı siyaset ve diplomasi boyutuyla iyi izleyebilmek ve değerlendirebilmek için bu kitabın okunması gerekiyor. 



</TEXT>
</DOC>
