<DOC>
<DOCNO> 257048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun26.html </URL>
<DATE> 2004/07/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Mafya ile bağlantısı olan 2 belediye başkanına tutuklama 
</HEADLINE>
<TEXT>

     İtalya'nın güneyindeki Reggio Calabria'ya bağlı Calanna ve Sant'Alessio d'Aspramonte beldelerinin belediye başkanlarının, bu sabah düzenlenen operasyonla tutuklandığı bildirildi. 
     Calanna Belediye Başkanı Bruno Fortugno 44 yaşında ve Sant'Alessio d'Aspramonte Belediye Başkanı Francesco Marra 52 , Mayıs 2003'deki yerel seçimleri bölgede faaliyet gösteren mafyanın seçmenler üzerinde kurduğu baskı sonucunda kazanmış olmalarından kuşkulanılıyor. 
     Mafya ile mücadele amaçlı Tetkikat Müdürlüğü'nün MMATM 2002 yılı başından bu yana yürüttüğü soruşturma sonucunda bu sabah düzenlenen operasyonda, iki belediye başkanınının yanı sıra 11 kişinin tutuklandığı açıklandı. 
     Sanıklar, mafya örgütlü suç teşekkülü oluşturmak ve seçimlere hile karıştırmakla suçlanıyor. 
     İtalya'da mafya ile mücadele amacıyla İçişleri Başkanlığı bünyesinde oluşturulan özel bir birim konumundaki MMATM, Calanna ve Sant'Alessio d'Aspramonte'de mafya teşkilatının seçimler öncesinde seçmenler üzerinde baskı kurduğunu iddia ediyor. 
     Tutuklanan belediye başkanları Fortugno ve Marra, bölgede faaliyet gösteren mafya örgütü ''Ndrangheta'' ile yakın ilişkiler içinde bulunmak ve seçimi kazanmaları durumunda ihaleleri örgüte bağlı şirketlere vermeyi taahhüt etmekle suçlanıyor. 
     İtalya'da farklı ailelerin etkinlikte bulunduğu ve kökenleri yıllar öncesine uzanan belli başlı üç mafya örgütü bulunuyor ''Cosa Nostra'' Sicilya adasında, ''Camorra'' Napoli ve civarında, ''Ndrangheta'' da Calabria bölgesinde faaliyet gösteriyor. 
     
</TEXT>
</DOC>
