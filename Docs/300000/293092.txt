<DOC>
<DOCNO> 293092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy09.html </URL>
<DATE> 2004/11/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den Filistin'e destek çağrısı 
</HEADLINE>
<TEXT>

     Cumhurbaşkanı Ahmet Necdet Sezer, Filistin'de 9 Ocak'ta gerçekleştirilecek başkanlık seçimlerin sorunsuz biçimde gerçekleştirilmesi için uluslararası toplumu destek vermeye davet etti. 
     Sezer, Filistin Halkiyla Uluslararası Dayanışma Günü nedeniyle Filistin Halkının Vazgeçilmez Haklarının Kullanılması Komitesi Başkanı Paul Badji'ye bir mesaj gönderdi. Sezer mesajında, Filistin halkı davası ve istemlerine verilen destiği Türk ulusu adına yineledi. 
     Filistin Devlet Başkanı Yaser Arafat'ın vefatının Filistin ulusunda olduğu kadar, Türk ulusunda da derin üzüntü yarattığını vurgulayan Sezer, "Yeni Filistin kuşağının onun anısına saygı ile barış yolunda daha kararlı odımlarla yürüyeceğine olan inancımız, Ortadoğu bölgesinin içinde bulunduğu bu duyarlı dönemde tek teselli kaynağımızdır" dedi. 
     
     "FİLİSTİN HALKI HAKLARINA KAVUŞMALI" 
     Ortadoğu bölgesinde yıllardır özlemi duyulan barış, erinç ve istikrar ortamının oluşturulabilmesi için Filistin halkının vazgeçilmez haklarına kavuşmasının gerekli olduğuna işaret eden Cumhurbaşkanı Sezer, Filistin Halkının Vazgeçilmez Haklarının Kullanılması Komitesi'nin bu anlayışla gösterdiği çabaların övgüyle izlendiğini kaydetti. 
     Son dört yıldır İsrail ve Filistin'de yaşanan olayların şiddetin barışa hizmet etmediğini açık biçimde ortaya koyduğunu belirten Sezer, "İsrail-Filistin uyuşmazlığında bugün gelinen noktada çatışma ortamına bir an önce son verilmesi için taraflar, hem de tüm uluslararası toplum üzerine düşen yükümlülükleri ivedilikle yerine getirmeli, taraflar arasında işbirliği ve diyalog süreci yeniden canlandırılarak Quartet Komitesi'nce hazırlanmış olan Yol Haritası barış planını yaşama geçirecek adımlar atılmalıdır. 
     Böylece, BM Güvenlik Konseyi'nin 1397 sayılı kararı doğrultusunda barış ve güvenlik içinde yanyana yaşayacak iki devlet vizyonu yaşama geçirilebilecek, Filistin uluslar topluluğu içinde egemen ve eşit bir üye olarak yerini alabilecektir" dedi. Sezerk, şöyle devam etti 
     "Bu bağlamda, öncelikle 9 Ocak 2005 tarihinde düzenlenmesi öngörülen Filistin Başkanlık seçimlerinin tüm Filistin bölgelerinde sorunsuz bir biçimde gerçekleştirilmesi önem taşıyacaktır. Bu nedenle tüm uluslararası toplumu Filistin Ulusal Yönetimi'ne seçimlerin düzenlenmesi konusunda destek vermeye çağırıyoruz. 
     Gelecekteki Filistin Devleti'nin yönetsel ve kurumsal yapısını biçimlendirecek olan Filistin reformlarının desteklenmesi, Filistin halkının yaşam koşullarının iyileştirilmesi ve Filistin ekonomisinin canlandırılabilmesi için ekonomik ve insani yardım sağlanması gerekmektedir." 
     
     "TÜRKİYE DESTEĞİNİ SÜRDÜRECEK" 
     Türkiye'nin bu amaçla 2003 yılı sonunda Filistin halkına yönelik ekonomik ve toplumsal yardımlarını arttırmak, çeşitlendirmek ve Filistin ekonomisinin kalkınmasına yardımda bulunmak üzere bir eylem planı açıkladığını anımsatan Sezer, 2004 yılında bu planın bir koordinatör eliyle sağlık, teknik ve mesleki eğitim, gıda, mali ve insani yardım alanlarında hayata geçirlmeye başlandığını kaydetti. Türkiye'nin bu çerçevede Filistin halkına sağladığı maddi, manevi ve siyasal desteğini sürdüreceğini bildiren Sezer, "Komitenizce yürütülen başarılı çalışmaların ışığında, Filistin'in haklı davasına verdiğimiz desteği ve Filistin halkıyla dayanışmamımız kararlı birçimde sürdüreceğimizi bir kere daha vurgulamak isterim" dedi. 
     
</TEXT>
</DOC>
