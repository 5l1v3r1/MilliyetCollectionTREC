<DOC>
<DOCNO> 274411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/guncel/axgun02.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağabeylik duygusuymuş 
</HEADLINE>
<TEXT>


Motorize ahlak timi geniş yankı yarattı. AKP'li Samsun Belediye Başkanı Yusuf Ziya Yılmaz "Zabıta ağabeylik duygusuyla davranmış olabilir" dedi 

ŞENOL ÇAKIR, DAVUT AKTAŞ, MURAT SANDIKÇI Samsun DHA 

Samsun Sahil Yolu'nda motosikletle devriye gezen dokuz kişilik zabıta ekibinin, sevgilileri "Düzgün oturun" ve "Uygun davranın" diye uyarması, geniş yankı buldu. Yazılı açıklamasında olayın mizansen olduğunu savunan Samsun Büyükşehir Belediye Başkanı AKP'li Yusuf Ziya Yılmaz, gazetecilerin sorusu üzerine "Zabıta ağabeylik duygusuyla davranmış olabilir" diyerek uygulamanın yapıldığını itiraf etti. 
Zabıta ekibinin "uygulaması" sonrası valilik ve belediyeye tepki yağarken, AKP Genel Merkezi de parti teşkilatı ve belediyeden bilgi istedi. Saat 14.00'te Sahil Yolu'nda gazetecilerin karşısına çıkan Yılmaz da, önce yazılı metin okudu. Yılmaz, ekiplerin kişi hak ve özgürlükleriyle aile hayatına müdahale yönünde hiçbir yetkileri olmadığını belirterek şunları kaydetti 
"Bu yönde bir talimat da verilmemiştir. Verilmesi mümkün değildir. Samsun'da yaşayanlar belediyemiz tarafından gerçekleştirilen sahil düzenlemeleri ve ortamdan bugüne kadar hiç şikayetçi olmamıştır." 
Yaptıkları araştırmada medyanın, okuldan kaçarak sahilde vakit geçiren öğrencileri haber yapma isteğiyle zabıtadan yardım istediğini belirlediklerini söyleyen Yılmaz, "Olay görevlilerin yardımıyla başlamış ve habere yardımcı olmak üzere gazetecilerin talepleri doğrultusunda ortaya çıkan bir mizansendir" dedi. 

Nahoş konular 
Yılmaz, "Zabıta böyle bir uygulama yapabilir mi " sorusuna da şu yanıtı verdi 
"Zabıtaya böyle görev asla verilmemiştir. Ama kendi ölçeklerinde, değerlendirmelerine göre, ağabeylik duygusuyla burada görüntü olarak nahoş olabilecek konularda bir takım uyarılarda bulunmuş olabilirler. Buraların sahibi, korumak ve kollamak psikolojisiyle yapılmış bir davranış olabilir. Ama hak ve yetkileri yok. Öyle bir şey yapmışlarsa ceza vereceğiz." 
Yılmaz, gazetelerde fotoğrafı yer alan üç zabıta görevlisi hakkında idari soruşturma başlattıklarını da sözlerine ekledi. 

Aklı başında bir adam böyle talimat vermez 

SİNAN TOROS İstanbul 
Samsun Valisi Mustafa Demir, aklı başında bir kişinin belediye zabıtalarına, parklarda sarılarak oturan gençleri uyarmaları için talimat vermeyeceğini söyledi. 
Atatürk Havalimanı'nda soruları yanıtlayan Demir, "Büyükşehir Belediye Başkanı 'Öyle bir talimat vermedim' diyor. Görev sınırını aşan varsa şikayet dilekçesi gelir, biz de araştırmayı yaptırırız" diye konuştu. 
Suç isnat edilirken ispat gerektiğini de vurgulayan Demir, "Sadece resimlerle 'kişi suçlu' demek doğru değil. Soruşturma için şikayetçi yok" dedi. Demir, "Haberler suç duyurusu niteliği taşımıyor mu" sorusuna da "Taşımıyor. Haber sadece görüntüdür, görüntü de suç mahiyetinde değil. Uygulamanın aslını öğrenmeden bir şey söyleyemem. Doğruysa hoş olmayan bir şey" yanıtını verdi. 


</TEXT>
</DOC>
