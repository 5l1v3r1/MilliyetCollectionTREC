<DOC>
<DOCNO> 256957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/ekonomi/eko08.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknolojik Türk kahvesi 
</HEADLINE>
<TEXT>


Arçelik'in geliştirdiği Türk kahve makinesi 1.4 dakikada 4 fincan kahve pişiriyor 

ONUR SELÇUK Çayırova 

Arçelik, geliştirdiği Türk kahve makinesini önümüzdeki hafta piyasaya sunuyor. Makineyle 1.5 dakikada 4 fincan kahve pişirilebiliyor. Ürünün fiyatı 200 ila 250 milyon arasında olacak. 
Arçelik Üretim ve Teknolojiden Sorumlu Grup Müdürü Turgut Soysal, üretim hedeflerinin 50 ile 100 bin adet arasında olduğunu söyledi. Küçük işyerlerini hedeflediklerini belirterek, "Biz cezveyle rekabet etmeyeceğiz. Çünkü pazarlarımız ayrı" diyen Soysal, "Sonraki adımımız kahve falı bakan makineler üretmek" diye espri yaptı. 

'İtalyanları geçtik' 
Arçelik Ar - Ge Laboratuvarları kahve makinesi için pişme algılama, su jeti karıştırma ve taşma önleme teknolojisi dahil sekiz patent aldı. Arçelik ayrıca eylül sonuna kadar hız kontrollü bulaşık makinesi, 7 kilogram ve 3.5 kilogram yük kapasiteli çamaşır makineleri ve multi hijyenik buzdolabını tanıtacak. Cirosunun yüzde 1.5'ini 300 mühendisin çalıştığı Ar - Ge çalışmalarına harcayan Arçelik bu yıl sonuna kadar 90 patent almayı hedefliyor. Soysal, "Patent sayısında İtalya'yı geçtik, Almanya'ya yetişiyoruz" dedi. 


</TEXT>
</DOC>
