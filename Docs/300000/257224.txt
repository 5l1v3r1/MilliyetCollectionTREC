<DOC>
<DOCNO> 257224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/guncel/gun01.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Günde 4 saat çalıştı 
</HEADLINE>
<TEXT>


ÖSS'nin sayısal şampiyonu Serhat Karahan, 180 soru içinde sadece Türkçeden bir yanlış yaptı... 

İSTANBUL Milliyet 

ÖSS'de Türkiye sayısal birincisi ve sözel üçüncüsü Atatürk Fen Lisesi öğrencisi Serhat Karahan oldu. 
Karahan, Çemberlitaş FEM Dersanesi'nde dün yapılan toplantıda soruları yanıtladı. Televizyonda sınav sonuçları açıklanırken birinci olduğunu öğrendikten sonra gözlerinin dolduğunu söyleyen Karahan "Bu sonucu bekliyordum. Lise birinci sınıftan beri dershaneye gidiyordum. Düzenli bir ders programında sınava hazırlandım. Günde dört saat çalışıyordum. Ancak, sınav yaklaştıkça çalışmamı hızlandırdım" dedi. 
180 sorudan sadece Türkçeden bir yanlış yapan Karahan, elektrik - elektronik mühendisliği okumak istediğini belirterek "Henüz hangi üniversitede okuyacağıma karar vermedim. Ancak, Koç, Sabancı, Bilkent, Boğaziçi, ODTÜ ve Fatih Üniversitesi'ni düşünüyorum" diye konuştu. 

Armağanı Peugeot 
Emekli baba İsa Karahan da, oğlunun Özel Okullar ve Devlet Parasız Yatılı Okul Sınavları'nda Türkiye birincisi olduğunu ifade ederek, "Yine ÖSS'de olduğu gibi Özel Okullar Sınavı'nda da Türkçeden bir yanlışı çıktı " dedi. 
Karahan'ın çalışmalarını öğretmen olan iki ablası Hülya ve Esra da desteklemiş. Karahan sözelden 298, sayısaldan 300 tam puan, eşit ağırlıktan 299.200 puan aldı. Dershane yetkilileri, Karahan'a bu başarasından dolayı Peugeot 206 marka bir otomobil ile Avrupa seyahati hediye edeceklerini söyledi. 


</TEXT>
</DOC>
