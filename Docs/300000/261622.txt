<DOC>
<DOCNO> 261622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur36.html </URL>
<DATE> 2004/08/08/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Rektörün makam otomobili çalındı... 
</HEADLINE>
<TEXT>

     Dumlupınar Üniversitesi Rektörü Prof. Dr. Güner Önce'nin makam otomobili, İzmir'in Seferihisar İlçesi'nde şoförün anahtarları emanet ettiği kişi tarafından çalındı. 
     Alınan bilgiye göre, Kütahya Dumlupınar Üniversitesi Rektörü Prof. Dr. Güner Önce'yi 43 NH 783 plakalı lacivert renkli Mercedes marka makam otomobiliyle tatilini geçireceği İzmir'in çeşme İlçesi'ne getiren şoför Mehmet Özbülbül, Kütahya'ya dönüşünde Seferihisar Akkum mevkiine uğradı. 
     Burada, otomobili güvenlikte olması için Taksi Kafe adlı işyerinin yanına park ederek aracının anahtarını kafe çalışanlarından Ali O.'ya teslim eden Özbülbül, denize girmek için sahile gitti. 
     Özbülbül, bir süre yüzdükten sonra geri döndüğünde, Ali O.'yu ve otomobili yerinde bulamayınca polise başvurdu. Özbülbül, polise verdiği ifadede, otomobil içinde 48 AA 001 numaralı resmi bir plaka, eşyası, kredi kartları ve kimliklerinin bulunduğunu bildirdi. 
     Olayla ilgili olarak ifadesine başvurulan Taksi Kafe'nin işletmecisi Bayram Akarsu'nun, Ali O.'nun kısa süredir yanında çalıştığını ve bugün öğle saatlerinde kendisini işten çıkardığını belirterek, ''Afyon'da sevdiği bir kız olduğunu ve onu kaçırmak için otomobil kiralayacağını söylüyordu. Afyon'a gitmiş olabilir'' dediği öğrenildi. 
     Polis, olayla ilgili soruşturmanın sürdüğünü bildirdi. 
     
</TEXT>
</DOC>
