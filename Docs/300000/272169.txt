<DOC>
<DOCNO> 272169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/guncel/axgun02.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide zincir kırılıyor 
</HEADLINE>
<TEXT>


Karadeniz'de gizlilik içinde yürütülen araştırmalarda, geleceğin enerjisi "metan hidrat" bulundu. Türkiye, 10 yıl sonra kuyuların açılması ve üretime geçilmesiyle enerjide dışa bağımlılıktan kurtulacak 

SERHAT OĞUZ İstanbul 

Doğalgaz ve petrolde dışa bağımlı Türkiye'ye müjdeli haber. Türkiye Petrolleri Anonim Ortaklığı TPAO , Karadeniz'de metan gazı ve suyun birleşimiyle oluşan, bilim adamlarının "geleceğin enerji yakıtı" olarak gösterdiği metan hidratın izine rastladı. 
Doğalgazdan 6 kat daha az hacim kaplayan, dünyada şu anda sadece Japonya'nın test üretimine geçtiği metan hidratın Doğu, Orta ve Batı Karadeniz'le Antalya Silifke'de bulunduğunu belirten TPAO uzmanları, 2 ay önce çalışmalara başladı. Çalışmalarını gizlilik içinde yürüten TPAO, gelecek yıl Piri Reis araştırma gemisini yenileyerek Karadeniz'de "metan hidrat avı"na çıkacak. 
Yıldız Teknik Üniversitesi'nde düzenlenen Kıyı ve Deniz Jeolojisi Sempozyumu'nda ilk kez kamuoyunun gündemine getirilen çalışmalar hakkında bilgi veren TPAO Arama Grubu uzmanlarından Saliha Dündar, çalışmalara çok kısa süre önce başladıklarını ve kendilerine 10 yıllık bir yol haritası çizdiklerini açıkladı. 

Piri Reis devrede 
Çalışma hakkında tüm bilgilerin kamuoyuyla paylaşılmayacağını, ne kadar bir rezerv olduğunu söyleyemeyeceklerini belirten Dündar, dünyanın metan hidratını geleceğin en önemli enerji kaynaklarından biri olarak gördüğünü söyledi. Türk karasularında metan hidratın varlığının artık bilindiğini, yabancı bilim adamlarının da Türkiye'deki rezervler hakkında tahminlerde bulunduğunu kaydeden Dündar, metan hidratın doğalgazdan çok daha avantajlı olduğunu ve 6 kat daha az hacim kapladığını belirtti. Dündar, metan hidratın ayrıca deniz tabanının çok altında değil, üst kesiminde bulunduğunu kaydetti. 
Araştırmalarını sürdüren TPAO uzmanları, önümüzdeki yıl Piri Reis gemisiyle çalışmalarına hız verecek. Rezervlerin ve kuyuların oluşturulmasının ardından 10 yıl sonra üretime geçilmesi hedefleniyor. 

Tsunamiye yol açıyor 
Denizlerdeki metan hidrat oluşumunun yararı kadar zararı da var. Çok çabuk katı halden sıvı hale geçen metan hidrat, çözündüğünde ortaya çıkan gaz, ortamın yoğunluğunu düşürdüğü için kayaların ve zeminin çözülmesine yol açıyor. Böylece tsunamiler ortaya çıkıyor. Bazı bilim adamları, "Bermuda Şeytan Üçgeni" oluşumlarında araç ve insanların kaybolmasını da bu etkiye bağlıyor. 

Birçok ülke peşinde... 

Bilim dünyasının 1800'lü yılların sonunda varlığından haberdar olduğu metan hidrata İngiliz bilim adamları maden duvarlarında rastladı. 1960'lı yıllarda Rus bilim adamları metan hidratın enerji kaynağı olabileceğini iddia etti. 2000'li yıllara kadar metan hidratın enerji kaynağı olup olmayacağı tartışıldı ve bugün birçok ülke metan hidratın peşinde. Şu anda sadece Japonya, Kanada'da açtığı metan hidrat kuyusuyla deneme üretimine geçti. 


</TEXT>
</DOC>
