<DOC>
<DOCNO> 278956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonyas05.html </URL>
<DATE> 2004/10/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İşte en komik bahaneler Alkollü araç kullanmaya bahane çok 
</HEADLINE>
<TEXT>

     EGE Üniversitesi ile Emniyet Müdürlüğü tarafından yürütülen Kazalar olmasın, insanlar ölmesin' kampanyası kapsamında alkollü araç kullanan 743 sürücüye uygulanan anket, kural tanımaz bir toplum olduğumuzu ortaya koydu. Alkol alıp, üstelik aşırı hız yapan sürücülerin büyük bölümünün yüksekokul mezunu olduğu belirlenirken, çoğunluğu 26-35 yaş arasındaki gençler çıktı. 
     Anket sonuçları alkol yüzünden ehliyeti alınan sürücülerin yüzde 14.54'ünün ehliyetsiz olarak araç kullanmaya devam ettiğini gösterdi. Sürücü belgesi alınanların yüzde 97.85'inin ehliyetinin alınma sebebi "Alkollü araç kullanma'', yüzde 2.15'inin "5 kez hız ihlali'' yapma olduğu belirlendi. 
     Sürücü belgesi geri alınanların yüzde 95.15'inin erkek olduğu ortaya çıkarken, yüzde 18.17'sinin 18-25 yaş, yüzde 38.63'ünü ise 26-35 yaş arasındakilerin oluşturduğu kayıtlara geçti. Eğitim düzeyi yükseldikçe kurallara uyma konusundaki hassasiyet arttığı halde, alkollü araç kullanma ve hız ihlali konularında tam tersi sonuçlar ortaya çıkaran ankete göre, trafik canavarlarının yüzde 29.35'inin yüksekokul mezunu olduğu belirlendi. 
     
     KABAHATLİ KAYNANA 
     Alkollü olarak araç kullanan veya hız limitini aştıkları için hakkında işlem yapılan sürücüler, Neden ' sorusuna da çok ilginç cevaplar veriyor. Kayınvalidesine veya eşine kızdığı, çocuğu söz dinlemediği veya sevgilisinden ayrıldığı için içtiğini veya sürat yaptığını belirtenler, işlerinin ters gittiğini veya sorunları olduğunu söyleyenler yanında, başarısını, terfisini kutlayan, mutluluktan içip, ayağını gaz pedalında unutanlar da var. 
     Alkol nedeniyle cezalandırılanların büyük bir kısmı da, bunu gerekçe olarak görmek istemiyor. "Ben şarabı fıçıyla içerim, içki beni etkilemez'' diyenlerin yanısıra, az içtiğini belirtenler, "İçtiğini ama kendini kaybetmediğini'' söyleyenler var. Alkollü araç kullananların çok azı suçluluğunu kabul ediyor, ama hepsi de polis memurundan anlayış bekliyor. 
     'SARHOŞ SÜRÜCÜLER'DEN GÖRÜŞ VE ÖNERİLER 
     Ehliyetine el konulan sürücülerin 'Görüş ve öneriler' sorularına yanıtları 
     Alkol limiti kişiye göre değişir. 
     Yollar yetersiz. 
     Bir daha asla. 
     Trafik magandalarının gözönüne alınmasını rica ederim. 
     Düğün dönüşü standart denetimde, 67 promil çıktı. Aynısını içen eşimde 50'nin altında idi. Ancak iş yönünden de aşırı bir ders oldu. 
     Uygulama noktaları yanlış yerde yapılıyor. Yan yollara yakın, kaçmak kolay. 
     Alkollü iken araca binilmemeli, fakat düğünlerde bir iki duble içki içilince alkollü olunuyor. 
     Akşam saat 19.00 da yarım şişe rakı içtim. Saat 22.30 da yattım. Sabah 04.00 te kalktım. Balığa giderken 04.30'da kontrolde 57 promil çıktı. Memura olayı anlatmama rağmen ehliyetim alındı. Bu olaylara biraz daha hassas davranılmasını rica ediyorum. 
     Para cezaları artırılsın, ehliyetle birlikte araç da 7 gün trafikten men edilsin. 
     Alkol sebebi ile alınan ehliyet sonrası işi sebebi ile araç kullanmak zorunda olan insanların ehliyetsiz araç kullanmak suçu ile tekrar cezalandırılması gereksiz. 
     Ehliyetimin alınışı bana adam gibi araba kullanmayı öğretti. 
     Kesinlikle alkollü araç kullanmam, nedeni babam alkolden öldü. Çünkü iki kez arkadaşlarla eğlence dönüşü yakalandık ve itiraz etmeden ehliyetimi verdim. Denetimlerin artırılması ve barların veya meyhanelerin alkollü müşterilerini Avrupa'daki gibi evlerine bıraksın kesinlikle barlar ve pavyonlarda sorumlu tutulsun. 
     Eğitim şart. 
     Normalde hız meraklısı bir insan değilim, mesleğim icabı gerektiği zaman hız sınırlarını aşıyorum. 
     NEDEN 
     "Alkollü iken veya hız limitlerinin üzerinde araç kullanmanızın sebebi nedir '' sorusuna verilen yanıtlar 
     Eşimden ayrıldığım için Tez canlılık, sıkıntı Çalıştığım işyerinde şehirlerarası mal taşındığından dolayı fazla yere uğranılması gerekiyordu. Bu da gereğinden fazla hızla mümkündü. 
     İşimden ayrıldım. 
     Mesafe kısa olduğu için zararsız olabileceğin düşündüm. 
     Gideceğim yer yakın olduğu için o sürede kontrollere yakalanmam zannettim. 
     Arkadaşlarım daha fazla alkollü. Ben az içtiğim için kullandım. 
     Alkollü araç kullanmam kendi hatam, fakat Türkiye'nin görebildiğim hiçbir yerinde trafik kontrolleri tam anlamıyla yeterli değil. Amcası, eniştesi ya da tanıdığı olanın ya da rüşvet verenin başına bir şey gelmiyor. 
     Arkadaş kurbanıyım. 
     Sadece özel günlerde içmişimdir. Tamamen tesadüftür. 
     Şirket yemeği sonrası şirket arabası bende olduğu için kullanmak zorunda kaldım. 
     Askere gidiyordum gezmek maksatlıydı. 
     Banka personeli olmam nedeniyle müşterilerime verdiğim yemek esnasında mecbur kaldığım için. Daha fazla anlayış bekliyorum. 
     İki oğlumun ehliyeti vardı. Yola çıkacaktık, çıkmadılar kızdım ilk defa araca bindim. Tabii ki bir daha alkollü araç kullanmayacağım. 
     Adamı inletiyorlar abi, daha ne olsun 
     Ehliyetimin alındığı akşam, rastgele araba durduruldu. Birlikte içtiğimiz ve önümde giden arkadaşlar kontrol edilmedi. Astsubay arkadaşıma da ceza kesilmedi. 
     Kandaki alkol miktarı çok önemli değil, önemli olan kişinin o miktardaki alkole verdiği tepki. 
     Aileme kaynanam alıkoymuştu. Karım gel bizi al dedi, mecbur kaldım. 
     V.Y. erkek arkadaşımdı Onun için yani onun yüzünden kullanıyordum her seferinde. Ama artık olmaz çünkü. V. Yok . 
     
</TEXT>
</DOC>
