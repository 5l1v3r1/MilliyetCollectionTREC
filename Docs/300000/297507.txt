<DOC>
<DOCNO> 297507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun36.html </URL>
<DATE> 2004/12/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
'AP'de Türkiye raporu üçte iki çoğunlukla geçer' 
</HEADLINE>
<TEXT>

     Avrupa Parlamentosu'ndaki AP siyasi gruplar, yarın genel kurulda oylanacak Türkiye raporuna ilişkin görüşlerine, düzenledikleri basın toplantılarında bir kez daha açıklık getirdiler. 
     ''AB'nin, Türkiye ile tam üyelik müzakerelerine gereksiz yere vakit geçirmeden başlamasını'' öneren rapor ve buna bağlı tavsiye karar tasarısı, bağlayıcı özelliği olmamasına rağmen, Brüksel zirvesinden önce, AP'nin görüşünü yansıtacak olması nedeniyle önem taşıyor. 
     Yeşil Grup Başkanı Daniel Cohn-Bendit, Türkiye raporunun üçte iki çoğunlukla geçmesini beklediğini söyledi. ''Grup olarak müzakerelerin başlamasını savunan tavsiye karar tasarısına destek verdiklerini'' ifade eden Cohn-Bendit, ''müzakerelerin başlamasının, Türkiye'de demokratikleşme sürecinin gelişmesine ve güçlenmesine katkıda bulunacağını'' belirtti. 
     Liberal Grup Başkanı Graham Watson, ''kendi grubundaki Fransız üyeler dışında herkesin Türkiye raporuna destek vereceğini'' söyledi. ''Türkiye'nin Kopenhag siyasi kriterlerini yerine getirdiğini'' kaydeden Watson, ''müzakerelerin artık vakit geçirilmeden başlatılmasından yana olduklarını'' bildirdi. 
     Sosyalist Grup Başkanı Martin Schulz da, grup olarak yarınki oylamada ''Evet'' diyeceklerini belirtti ve Türkiye'ye karşı çıkan Hıristiyan Demokrat Grup Başkan Hans-Gert Pottering'i eleştirdi. ''Türkiye'ye karşı çıkan Hıristiyan Demokratların çelişki içinde olduklarını'' kaydeden Schulz, ''Hem Türkiye'nin insan hakları konusunda eksikliklerinin giderilmesini istiyorlar, hem de müzakerelerin başlamasını istemiyorlar. Müzakereler başlamadığı takdir bunlar nasıl gerçekleşecek'' diye konuştu. 
     Hıristiyan Demokrat Grup Başkanı Hans-Gert Pottering ise yaptığı konuşmada, Türkiye'ye tam üyelik yerine ''imtiyazlı ortaklık'' verilmesi yolundaki önerisini yineledi. 
     Genel kurulda yarın yapılacak oylamada, Alman ve Fransız Hıristiyan Demokratların raporun mevcut haline ''Hayır'', İngiliz, İtalyan ve İspanyol Hıristiyan Demokrat parlamenterlerin ise ''Evet'' demeleri bekleniyor. 
     Bu arada, Fransız sağcı parlamenterler, Türkiye'ye ''imtiyazlı ortaklık'' verilmesi ve Ankara'nın sözde Ermeni soykırımını tanıması taleplerini içeren değişiklik önergelerini sunacakları öğrenildi. 
     
     STRASBOURG'DA LEHTE VE ALEYHTE GÖSTERİLER 

     Öte yandan, Türkiye'nin AB üyeliğinden yana olanlar ile üyeliğe karşı olanlar, yarın Strasbourg'da gösteriler düzenlemeye hazırlanıyor. 
     Fransa'nın aşırı sağcı partisi Milli Cephe'nin FN taraftarları üyeliğe karşı, ''Adalet ve Özgürlük'' adlı Fransız derneği üyeleri de Türk göçmen işçilerinin desteğiyle Türkiye'nin AB üyeliği lehinde gösterilerde bulunacaklar. 
     Strasbourg'daki Türk göçmen derneği ASSTU'nun temsilcisi Muharrem Koç, AA muhabirine yaptığı açıklamada, dernek olarak yarınki gösteriye tam kadro katılacaklarını belirtti ve Alsace bölgesindeki bütün Türklerin bu gösteriye katılmaları çağrısında bulundu. 
     
</TEXT>
</DOC>
