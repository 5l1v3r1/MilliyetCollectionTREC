<DOC>
<DOCNO> 296398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/dunya/dun05.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı Bakan'dan Ermenistan eleştirisi 
</HEADLINE>
<TEXT>


DIŞ HABERLER SERVİSİ 


Belçika Dışişleri Bakanı Karel De Gucht, Türkiye'nin Ermeni soykırım iddiaları karşısındaki tavrını anlayışla karşıladığını, Ermenistan'ın Azerbaycan'a yönelik sataşkan tavrının da görmezden gelinemeyeceğini söyledi. Belçika Senatosu'nda, AB ve Türkiye konulu bir panelde konuşan De Gucht, Ermeni soykırımının tanınması konusunun çok "hassas" olduğunu belirterek, "Bir siyasetçinin geçmişe değil geleceğe baktığını da kabul etmek gerekir" dedi. 
Panelde bazı katılımcıların, Türkiye'nin AB ile müzakerelere başlamadan önce soykırım iddasını kabullenmesi gerektiğini savunması üzerine Ermenistan ve Azerbaycan arasındaki sorunlara değinen De Gucht, "Dağlık Karabağ'da Ermenistan'ın sataşkanlığını görmezden gelmek zor" diye konuştu. De Gucht, Türkiye'nin AB üyeliğinin maliyetinin "sınırlı" olacağını, Avrupa'nın sınırlarının "coğrafi" değil, "siyasi" olarak belirlenmesinin önem taşıdığını ifade etti. 


</TEXT>
</DOC>
