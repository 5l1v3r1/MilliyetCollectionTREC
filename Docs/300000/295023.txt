<DOC>
<DOCNO> 295023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonyas08.html </URL>
<DATE> 2004/12/05/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kadınlar için ideal araba 
</HEADLINE>
<TEXT>

     Metin Güneş CNN TÜRK Londra 

Kadınlar için yapılan ilk arabayı yine kadınlar dizayn etti. 
     Bir araştırmada tüm araba satışlarının yüzde 80’inde kadınların rol oynadığının ortaya çıkması üzerine Volvo, tamamı kadınlardan oluşan bir tasarım ekibi oluşturdu. 
     Volvo, yeni çıkardığı 'YCC' modelinde görüş alanını daha da genişletti ve iç döşemede de değiştirilebilen halı ve koltuklar kullandı. 
     Bu arabada 'kısa etek giyenler rahat etsin' diye kapılar yukarı doğru açılıyor. 
     Park edemeyenler için ise, arabayı arkadaki boşluklara sokan otomatik-park özelliği var. 
     Ayrıca son beş yıl içersinde kadın müşterilerinin sayısında yüzde 50 artış olduğunu farkeden Volvo, en müşkülpesent alıcıların da yine kadınlar olduğu sonucuna vardı. 
     Kadınlar tarafından, kadınlar için yaratılan Volvo YCC’nin, kadınlar tarafından tercih edilip edilmeyeceğini ise zaman gösterecek. 
     
</TEXT>
</DOC>
