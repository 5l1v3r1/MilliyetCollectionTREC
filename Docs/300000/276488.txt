<DOC>
<DOCNO> 276488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko23.html </URL>
<DATE> 2004/10/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TOKİ'den konut atağı... Yılsonuna kadar hedef 100 bin konut... 
</HEADLINE>
<TEXT>

     Toplu Konut İdaresi TOKİ Başkanı Erdoğan Bayraktar, kendi kaynaklarını ürettiklerini belirterek, konut üretimini yıl sonuna kadar 100 bine çıkarmayı hedeflediklerini bildirdi. 
     Bayraktar, kaynak geliştirme projeleriyle kasalarına 1.5 katrilyon liranın gireceğini de vurguladı. 
     Başkan Bayraktar, uzun vadeli kredilerle konut edinmenin ekonomideki düzelmeyle kendiliğinden oluşacağını belirtti. 
     Devletin de çıkarması gereken kanunlar bulunduğunu ifade eden Bayraktar, ''Bu konuda SPK ve Maliye ciddi çalışmalar yapıyor. Biz de bu çalışmaların içindeyiz. İşin esas eksenini oluşturacak husus ekonomidir, güven ortamının yakalanmasıdır'' dedi. 
     TOKİ'nin zaten kendi kaynağını üreterek orta ve alt gelir grubuna uzun vadeli konut verdiğini ifade eden Bayraktar, ''Konut üretimimizi yıl sonuna kadar 100 bine çıkarmayı hedefliyoruz. 100 bin konut rakamına yaklaşıyoruz. Orta gelir grubuna 10 yıl vadeyle, alt gelir grubuna da ufak ufak başladık, 15 yıl vadeyle konut veriyoruz'' diye konuştu. 
     Şu anda 43 ilde ve bu illerin ilçeleri ile birlikte 87 noktada 60 bin konutluk şantiyelerde imalatlarının sürdüğünü anlatan Bayraktar, finansmana ilişkin olarak da şunları kaydetti 
     ''Bizim kaynak geliştirme projelerimiz var. İstanbul'da Ataköy ve Halkalı'da verdiğimiz yerlerden 200'er trilyon lira para bekliyoruz. Şu ana kadar TOKİ'nin yapmış olduğu kaynak geliştirme projeleri ile Gayrimenkul Yatırım Ortaklığı'nı da işin içerisine katarsak, 1.5 katrilyon lira para kasamıza girecek. Bir de sattıklarımızdan alıyoruz yüzde 10-25 peşin, taksitler geliyor, ufak bir köprü kredileriyle de bu işi destekleyeceğiz. Şu anda yürüyoruz.'' Bayraktar, Avrupa Yatırım Bankası'nın TOKİ'nin Türkiye'de yapmış olduğu projeleri sosyal içerikli proje kapsamına aldığını ve kendilerine kredi verme teklifinde bulunuduğunu da kaydetti. 
     
     ''2. KONUTU YÜKSEK VERGİLERLE ENGELLEMEK LAZIM'' 
     2. konut sahipliğinin lüks olduğunu, bunun ekonomiyi ve konut edindirmeyi zayıflattığını anlatan Bayraktar, Türkiye'de şehir özelliği olan yerlerde 13 milyon konut bulunduğuna, köylerle birlikte konut sayısının 16 milyon civarında olduğuna işaret ederek, şunları söyledi 
     ''Bundan 10-15 sene evvel kaçak yapılaşma olgusu İstanbul, Ankara ve İzmir'i sarmışken bugün Adana, Şanlıurfa, Diyarbakır, Batman, Van, Samsun, Erzurum gibi göç alan şehirlerimizde gecekondu, kaçak yapılaşma olgusu çok ciddi manada Türkiye'yi tehdit eder boyutlara ulaşmıştır. Ekonomik durumumuz da malum. 2. konut yapmanın lüks olduğunu, Türkiye'de ekonomiyi, konut edindirmeyi zayıflattığını görmekteyiz. Bu konutların bir şekilde ekonomiye katkısını sağlamak lazım. Büyük bir bölümünü turizme kullandırmak lazım. Bu konutlar turizme kazandırıldığında ucuz yatak olacak. Türkiye'de turizm patlaması olur. Şehirlerin çevresinde olanların da 12 ay ikamet tarzında kullanıma sunulması gerekir. Büyükşehirlerde muklaka ulaşım ağı genişletilmeli.'' Bayraktar, bundan sonra 2. konut yapmayı çok yüksek vergilerle engellemek gerektiğini de sözlerine ekledi. 
     
</TEXT>
</DOC>
