<DOC>
<DOCNO> 278212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas19.html </URL>
<DATE> 2004/10/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
"Eğreti Gelin"in oyuncusu Akpınar "Bu gelenek sadece Denizli'de değil" 
</HEADLINE>
<TEXT>

     Atıf Yılmaz'ın yönetmenliğini üstlendiği Eğreti Gelin filminin Uşak'taki çekimlerinde, Uşak Garı ve buharlı tren, uğurlama sahnesinde mekan olarak kullanıldı. 
     Bir gün süren çekimlerde, bir çadır tiyatrosunun ''Helvacıyan'' isimli yöneticisini canlandıran Metin Akpınar ile Nurgül Yeşilçay, Onur Ünsal, Mehmet Esen, Şevket Çoruh ve Nilüfer Aydın yer aldı. 
     Uşak'a 20 yıl aradan sonra geldiğini belirten filmin başrol oyuncularından Metin Akpınar, AA muhabirine, eserle ilgili tartışmaları akıllıca bulmadığını söyledi. 
     Akpınar, ''Sanatın her dalında var olan bir insan, vay bize karşı çıkıyorlar diye geri adım atarsa, sanat yapmak mümkün olmaz. Kimi eleştirseniz, onlar ayaklanır. Böyle bir filmde Denizli lafı çıkmış. Bu sadece Denizli'de, değil Türkiye'nin her yerinde olan bir şey. Denizlililer neden üzülüp tepki gösteriyor '' dedi. 
     50. filmini çektiğini ifade eden Metin Akpınar, sırada bir film, bir dizi ve bir müzikal projesi olduğunu, bunlarla izleyicinin kendisini sık sık görme şansını yakalayacağını sözlerine ekledi. 
     Kastamonu'da çekimlerine başlanan ve senaryosunda, Denizli'de geçtiği aktarılan filme, AK Parti Denizli Milletvekili Mehmet Yüksektepe, Denizli Belediye Başkanı Nihat Zeybekci ve bazı kent yöneticileri tepki göstermiş, çekimlerin durdurulmasını istemişlerdi. 
     
</TEXT>
</DOC>
