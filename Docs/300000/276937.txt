<DOC>
<DOCNO> 276937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun25.html </URL>
<DATE> 2004/10/03/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Fransa'da ETA operasyonu... 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığını isteyen terör örgütü ETA'ya yönelik, Fransa'nın Pireneler bölgesinin batı kesiminde başlatılan geniş çaplı operasyonda ETA'nın ''1 numaralı adamı'' olarak kabul edilen Mikel Albizu Iriarte ve yardımcısı Soledad Iparragirre Genetxea yakalandı. 
     ''Antza'' olarak bilinen Iriarte 43 1992'den beri örgütün siyasi başkanı, ''Anboto'' adıyla bilinen eşi Genetxea de ETA bünyesindeki komando sorumlusu olarak kabul ediliyordu. 
     İçişleri Bakanlığı'ndan daha önce yapılan açıklamada, operasyon sırasında 17 kişinin gözaltına alındığı, silahların yanı sıra önemli miktarda para ve çeşitli belgelerin ele geçirildiği belirtilmişti. 
     Açıklamada, bölgede devam eden operasyonda yakalanan kişiler arasında bulunan iki İspanyolun ''yıllardır aranmakta olduğu ve örgüt bünyesinde önemli sorumlulukları bulunduğu'' ifade edilmişti. 
     
     21 kişi göz altına alındı 

     İspanya'nın kuzeyindeki Bask bölgesinin bağımsızlığı için mücadele eden terör örgütü ETA'ya yönelik düzenlenen operasyonda yakalananların sayısının 21'e çıktığı bildirildi. 
     Verilen bilgilerde, ETA'ya bağlı Fransa'da 20, İspanya'da 1 militanın gözaltına alındığı, ancak operasyonun halen devam ettiği belirtildi. 
     Fransa'nın Pireneler bölgesinde ağırlıklı olarak yürütülen operasyonda teröristlerin bulunduğu yerde çok sayıda silah ve patlayıcı maddeye el konulduğu söyleniyor. 
     Yakalananlar arasında ETA'nın ''1 numaralı adamı'' olarak bilinen Mikel Albisu Iriarte'nin de bulunduğu belirtiliyor. 1993 yılından bu yana ETA'nın ''siyasi organının başı'' olarak gösterilen 43 yaşındaki Iriarte, 1984-1992 yılları arasında 14 kişinin öldürülmesi olayından sorumlu tutuluyor. Iriarte'nin liderliği sırasında ETA, İspanya'da 120 kişiyi öldürdü. 
     Bu arada, İspanya'nın Burgos kentinde ETA üyesi olduğu şüphesiyle tutuklanan bir kişinin başkent Madrid'e getirildiği kaydedildi. 
     Öte yandan, İspanyol hükümetinden yapılan açıklamada ETA'ya karşı yürütülen operasyonda yardımları ve işbirliğinden dolayı Fransa'ya teşekkür edildi. 
     
</TEXT>
</DOC>
