<DOC>
<DOCNO> 295401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/siyaset/siy02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Putina, Köşk'ten çıkmadı 
</HEADLINE>
<TEXT>


Putin'in eşi, güvenlik gerekçesiyle Camlı Köşk ile Başbakanlık Konutu dışında hiçbir yere gitmeyince, tarihi ve turistik yerleri görme şansını bulamadı... 

ELÇİN ERGÜN Ankara 


Rusya Devlet Başkanı Vladimir Putin'in Ankara ziyaretinde dikkat çeken olağanüstü güvenlik önlemleri, eşi Ludmilla Putina'nın programına da yansıdı. Putina, güvenlik gerekçesiyle, konakladığı Camlı Köşk ile eşine refakat ettiği Başbakanlık Konutu dışında hiçbir yere gitmedi. 
Vladimir Putin, resmi temaslarda bulunduğu saatlerde eşi Ludmilla Putina gününün büyük bölümünü, Çankaya Köşkü içinde ikamet ettikleri Camlı Köşk'te geçirdi. Eşinin Cumhurbaşkanı Ahmet Necdet Sezer'le yaptığı görüşme sırasında Semra Sezer ve Devlet Bakanı Kürşad Tüzmen'in eşi Perihan Tüzmen'le yine Çankaya Köşkü'nde çay içen Putina, Ankara'ya gelen lider eşlerinin uğrak yerleri olan Olgunlaşma Enstitüsü ile tarihi ve turistik yerlere gitmedi. 

O gitmeyince defile geldi 
Semra Sezer, güvenlik gerekçesiyle Ankara Olgunlaşma Enstitüsü'ne gitmesi uygun görülmeyen Putina için enstitüye ait özel koleksiyon giysileri ve enstitü öğrencisi mankenleri Çankaya Köşkü'ne getirtti. 
Putina'ya özel olarak düzenlenen defilede, enstitü öğretmenlerince hazırlanan Osmanlı ve Türk motiflerini taşıyan günümüze uyarlanmış abiye tarzındaki giysiler sergilendi. 

Yemekte buluştular 

Putina'nın Camlı Köşk dışındaki Ankara'daki tek durağı Başbakanlık Resmi Konutu oldu. Putina, eşinin, Başbakan Erdoğan'la konutta yediği akşam yemeği sırasında Emine Erdoğan ve Perihan Tüzmen tarafından başka bir salonda verilen yemekte ağırlandı. Türk yemeklerini çok seven Putina, Emine Erdoğan'a, "Yemekleriniz harika, çok beğendim" dedi. Emine Erdoğan, Putina'ya Olgunlaşma Enstitüsü'nde yapılan oya işlemeli ipek örtü ile İznik seramiği kolye, Putina da Emine Erdoğan'a gümüş tabak hediye etti. 


</TEXT>
</DOC>
