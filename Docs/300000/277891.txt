<DOC>
<DOCNO> 277891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/dun01.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 'iç mesele' oldu 
</HEADLINE>
<TEXT>


Fransa, Almanya gibi ülkelerde, Türkiye iç tartışma konusuna dönüştü. Avusturya'da ise koalisyon ortakları arasında 'Türkiye krizi' yaşanıyor 

DIŞ HABERLER SERVİSİ 


AB ülkeleri, Türkiye'nin AB üyeliği konusunda farklı görüşlere sahip. Hatta bazı ülkelerde, yönetim ve halk arasında da görüş ayrılıkları var. Belli başlı AB ülkelerinde Türkiye hakkındaki görüşler şöyle 
FRANSA Cumhurbaşkanı Jacques Chirac, Türkiye'nin üyeliğini destekliyor ancak iktidardaki Halk Hareketi İçin Birlik Partisi karşı çıkıyor. Chirac, Türkiye AB'ye üye olmadan önce konunun referanduma götürülmesi sözü verdi. Fransızların yüzde 36'sı Türkiye'nin üyeliğinden yana, yüzde 56'sı karşı. 

'İmtiyazlı ortaklık' önerisi 
ALMANYA İktidardaki Sosyal Demokrat - Yeşiller ortaklığı, müzakerelere başlanmasını istiyor. Hıristiyan Demokratlar Türkiye'ye imtiyazlı ortaklık önerilsin diyorlar. Almanların yüzde 55'i Türkiye'nin üyeliğine "orta veya uzun dönemde" sıcak bakıyor. 
İNGİLTERE Tony Blair hükümeti, Türkiye için müzakere tarihi verilmesi amacına sıkı sıkıya bağlı. İngiliz muhalefeti de Türkiye'nin üyeliğinden yana. 
İTALYA Başbakan Silvio Berlusconi, Türkiye'yi içten destekliyor. Ama koalisyon ortaklarından Kuzey Ligi karşı çıkıyor. Vatikan da AB'nin Hıristiyan köklerine sadık olmasını isteyerek Türkiye'ye karşı. İtalyanların yüzde 48'i Türkleri destekliyor. 
HOLLANDA AB dönem başkanı olan ülkede merkez sağ hükümet de, muhalefet de Türkiye'nin üyeliğinden yana. 2016 veya 2017'de Türkiye için referandum isteniyor. Halkın yüzde 21'i Türkiye'yi istiyor, yüzde 41'i karşı. 
AVUSTURYA Başbakan Wolfgang Schüssel, Türkiye ile tam üyelik değil, indirgenmiş üyelik vizyonu ile müzakereden yana. Koalisyon ortağı Özgürlükler Partisi, Schüssel'in Türkiye'yle müzakere başlatılmasını desteklemesi halinde hükümetten çekileceğini bildirdi. Halkın yüzde 76'sı 'hayır'cı. 

Rum vetosu beklenmiyor 
YUNANİSTAN Başbakan Kostas Karamanlis, Türkiye'nin en hararetli destekçilerinden. Karamanlis, Kıbrıs sorununun çözülmemesine karşın, Türkiye'nin üyeliğini açıkça desteklediğini belirtmekten kaçınmıyor. 
KIBRIS Rum lider Tasos Papadopulos görüşlerini açıklamaya isteksiz ancak "veto büyük güçlerin işi" diyerek Türkiye'ye fazla itiraz etmeyeceğini ima ediyor. 
Politis gazetesinin yaptığı bir ankette, Kıbrıslı Rumların yüzde 45'i, Türkiye'nin üyeliğini veto etmesi halinde Papadopulos'u destekleyeceklerini söylediler. 


</TEXT>
</DOC>
