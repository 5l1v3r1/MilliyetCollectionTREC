<DOC>
<DOCNO> 280958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun16.html </URL>
<DATE> 2004/10/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yunanistan Türkiye'nin AB üyeliği adil ve mantıklı 
</HEADLINE>
<TEXT>

     Yunanistan Dışişleri Bakanı Petros Molivyatis, ''Türkiye'nin tüm ilgili kriter ve yükümlülükleri yerine getirdiğinde AB üyesi olmasının adil ve mantıklı olacağını'' söyledi. 
     Molivyatis, Atina'da yayımlanan Elefteros Tipos gazetesindeki demecinde, Türkiye-AB, Türk-Yunan ilişkileri ve Kıbrıs konusuna değindi. Yunanistan'ın açık bir şekilde Türkiye'nin AB üyeliğini desteklediğini kaydeden Molivyatis, iki ülke arasındaki sorunların çözümünün bu konuda bağlayıcı olmadığını belirtti. Molivyatis, Helsinki kararlarında bu konuya değinilmesine karşın belirli bir tarih ya da yöntemden söz edilmediğinin altını çizerek, ''Ayrıca, bu konuda Aralık ayı sonuna kadar bugünkü durumun değişebilmesine yol açabilecek bir gelişme kaydedilmesi için önümüzdeki süre çok kısa'' dedi. 
     Türkiye ile Yunanistan arasında sürdürülen istikşafi görüşmelerin olumlu sonuç vermesi için sabırlı olunması gerektiğini belirten Molivyatis, bu görüşmelerin gerektiği kadar sürdürülebileceğini söyledi. Molivyatis, ''Türkiye ile olan ilişkilerimizdeki çok iyi ve gerçek dostluk atmosferi bu görüşmelerin suni zaman sınırları olmadan sürdürülmesine olanak tanımaktadır'' dedi. 
     Türkiye'nin AB üyeliği ile ilgili Yunanistan'da bir referanduma gidilmesinin bugünkü koşullarda söz konusu olmadığını belirten Molivyatis, ''Böyle bir şeyin düşünülmesi için henüz çok erken. Fransa'da bu konu farklı koşullar altında tartışılmaktadır. Ancak Fransa'nın gerçekleri Yunanistan'ın gerçekleriyle uyuşmuyor. Yunanistan'da büyük siyasi partiler ve halkın ezici çoğunluğu açık bir şekilde Türkiye'nin AB perspektifini desteklemektedir'' diye konuştu. 
     Kıbrıs konusuna değinen Molivyatis, bu konuda ''düşünüp, toparlanma'' sürecinin yaşandığını ve ''gittikçe çözüm için gerekli olgunluğa daha çok yaklaşıldığını'' belirtti. 
     Molivyatis, Kıbrıs'ta Yunanistan'ın olduğu kadar Rumların da kalıcı ve adil bir çözümden yana olduklarını belirterek, ''BM Genel Sekreteri Kofi Annan'ın Kıbrıs ile ilgili son planının bu konuda bir başlangıç noktası oluşturması gerektiğini'' söyledi. 
     Molivyatis, ''Kıbrıs'ta, AB müktesebatı ile AB ilke ve değerleri çerçevesinde adil, kalıcı ve çalışabilir bir çözüm herkes tarafından kabul edilebilir. Bu kadar mantıklı bir tezi kim kabul etmez '' diye konuştu. 
     
</TEXT>
</DOC>
