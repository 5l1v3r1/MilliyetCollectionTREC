<DOC>
<DOCNO> 282784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur17.html </URL>
<DATE> 2004/10/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Usta ressam Sabri Erimel vefat etti... 
</HEADLINE>
<TEXT>

     Türkiye Ressamlar Derneği 2. Başkanı ressam Sabri Erimel 84 , vefat etti. 
     Erimel'in cenazesi, bugün Şişli Camii'nde ikindi vakti kılınacak namazın ardından Edirnekapı Mezarlığı'nda toprağa verilecek. 
     Bursa'da 1920 yılında doğan Sabri Erimel, lisedeki resim öğretmeni Kenan Özbel'in teşvikiyle 1940'ta Güzel Sanatlar Akademisi'ne girdi. 
     Resim Bölümü'nde Zeki Kocamemi Atölyesi'nden mezun olan Erimel, tutkunu olduğu doğayı, özgün bir bakış, gereğinde ayrıntıya girerek sevecenlik, temiz renkler ve gerçekçi bir anlayışla tuvale aktardı. 
     Osmanlı sivil mimarisinin en görkemli köy yerleşimini günümüze ulaştıran Cumalıkızık'ı ev ev, sokak sokak resimleyen Erimel, böylece bu kültür mirasını yarınlara taşıdı. 
     Resimleri Türkiye ve yurtdışında önemli koleksiyonlarda yer alan Erimel, uzun süre Türkiye Ressamlar Derneği Başkanlığı görevi de yaptı. 
     Son olarak derneğin 2. başkanlığını yürüten Erimel, evli ve 2 çocuk babasıydı. 
     
</TEXT>
</DOC>
