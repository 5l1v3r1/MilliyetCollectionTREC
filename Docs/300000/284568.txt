<DOC>
<DOCNO> 284568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yasam/axyas02.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehrimize hoş geldin GÜLLAÇ .. 
</HEADLINE>
<TEXT>


İftar sofralarının tatlısı güllacın Ramazan dışında hatırı sorulmaz. Ama Ramazan'da sadece İstanbullular 90 ton güllaç yiyor 

GÜLAY FIRAT İstanbul 

"İyi güllaç kırılmalı, beyaz renkli, ince ve parlak olmalı"... Bu tarif, 123 yıllık Saffet Abdullah Güllaççısı'nın üçüncü kuşak temsilcisi Yalçın Arseven'e ait. Türkiye geneline Ramazan'da 130 ton güllaç gönderen Arseven, diğer firmaların üretimiyle birlikte İstanbul'da 90 ton güllaç tüketildiğini söylüyor. 
Bir yıl boyunca ürettikleri güllacı, Ramazan'da satan Arseven ve eşi Müjgan Arseven, "Güllacı, güllaç yapan yapraklarının yarı saydam, yarı sert olmasıdır" diyor. Ramazan tatlısı olarak tanınan güllacın, üzerine konulan bir top dondurmayla muhteşem bir yaz tatlısına dönüştüğünü belirten Arsevenler işin püf noktasını şöyle anlatıyor 
"Bir güllaç yaprağı 27 - 30 gramdır. Mısır nişastası, buğday unu ve su karışımı güllacı dökmek el becerisi ister. Fazla dökerseniz bu kadar ince, zarif yaprak olmaz. Daha hızlı üretim için mikseri azıcık hızlandırın, bu kez hamuru köpük yapar, olmaz." 

Müjgan Arseven'den güllaç tarifi... 

"400 gramlık bir pakette 12 - 13 yaprak güllaç olur. 3 litre taze süt 1 kilo şekerle kaynatılır. Süt ılıklaşınca güllaç yaprakları parlak tarafı üste gelecek şekilde tek tek sütle ıslatılarak tepsiye dizilir. Kalan süt de üzerine dökülür. Arzuya göre, fındık, ceviz, şamfıstığı, nar gibi malzemeler arasına ya da üstüne serpilebilir. Tavsiyem, üstüne serpilmesi. Yoksa buzdolabında beklediğinde güllaç kararır. Meyveler sütün tadını bozar." 


</TEXT>
</DOC>
