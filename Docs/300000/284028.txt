<DOC>
<DOCNO> 284028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun28.html </URL>
<DATE> 2004/10/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Avrupa Anayasası yarın imzalanıyor... 
</HEADLINE>
<TEXT>

     İtalya'nın başkenti Roma'da Avrupa Birliği Anayasası'nın imza töreni için hazırlıklar tamamlandı. 
     Başkentin göbeğindeki Campidoglio'da yarın düzenlenecek törene, 29 ülkenin devlet ve hükümet başkanlarının yanı sıra dışişleri bakanları katılacak. 
     Törende Türkiye'yi bu gece Roma'ya ulaşmaları beklenen Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül temsil edecek. 
     İtalya'nın ev sahipliğinde düzenlenecek törende, Avrupalı liderler Avrupa Anayasası'nın kabulünü tescil eden anlaşmaya ve nihai belgeye imza atacaklar. 
     Avrupa Anayasası'nı tescil eden anlaşma, AB üyesi 25 ülke tarafından imzalanacak. Nihai belgeyi ise AB üyesi ülkelerin yanı sıra Türkiye, Bulgaristan ve Romanya'dan oluşan 3 aday ülke de imzalayacak. Hırvatistan ise imza töreninde gözlemci sıfatıyla hazır bulunacak. 
     Avrupa Anayasası'nın yürürlüğe girmesi ise üye ülkelerde parlamentolar veya referandum aracılığıyla onaylanması sonrasında mümkün olacak. 
     Anayasanın Roma'da Campidoglio'da imzalanmasının tarihsel ve simgesel bir anlamı da var. 
     
     AET 
     Avrupa Ekonomik Topluluğu'nu AET kuran Roma Anlaşması 1957'de Campidoglio Tepesi'ndeki Conservatori Sarayı'nın Orazi ve Curiazi Salonu'nda imzalanmıştı. 
     Almanya, Fransa, Belçika, Hollanda, Lüksemburg ve İtalya'nın imzalarıyla kurulan AET'nin bugünkü adıyla Avrupa Birliği'nin üye sayısı halihazırda 25'e yükselmiş bulunuyor. 
     Üye ülkeler, yarın Avrupa Anayasası'nı da yine Conservatori Sarayı'nda, AET'nin kuruluşuna tanıklık etmiş Orazi ve Curiazi Salonu'nda imzalayacaklar. 
     
     ROMA'DA OLAĞANÜSTÜ GÜVENLİK ÖNLEMLERİ 
     İtalya, yarın düzenlenecek tören için olağanüstü güvenlik önlemleri aldı. Tören sırasında, Campidoglio ve çevresinde kuş uçurtulmayacak. 
     Bölgedeki dükkanlar yarın açılmayacak. Araç trafiğine tümüyle kapatılacak olan bölgeye, yayaların girişine de izin verilmeyecek. Devlet liderlerinin kalacakları oteller İtalyan güvenlik birimleri tarafından bomba ve patlayıcı taramasından geçirildi. 
     Liderlerin otellerinin bulunduğu sokaklar da araç trafiğine kapalı tutulacak. İmza töreninin İtalyan devletine maliyetinin yaklaşık 10 milyon euro civarında olduğu belirtiliyor. 
     Törene katılacak devlet ve hükümet başkanları ile dışişleri bakanlarının bugünden itibaren Roma'ya ulaşmaları bekleniyor. 
     Liderlerin özel uçaklarına tahsis edilen Ciampino Askeri Havalimanı'da, zirve nedeniyle özel ve ticari uçak trafiğine kapatılmış durumda. 
     
     İMZA TÖRENİ PROGRAMI 
     İtalyan hükümeti tarafından hazırlanan imza töreni programına göre Avrupalı liderler ve dışişleri bakanlarının yarın TSİ 11.00-11.45 arasında Campidoglio Meydanı'na ulaşmaları öngörülüyor. 
     Törenin açılış toplantısı, 11 45-12 30 arasında Conservatori Sarayı'nın Jül Sezar Salonu'nda yapılacak. Ardından Orazi ve Curiazi Salonu'na geçecek olan liderler, 12 30-13 30 arasında Avrupa Anayasası'nı tescil eden anlaşmayı ve nihai belgeyi imzalayacaklar. 14 00-15 00 arasında ise Michelangelo'nun tasarladığı merdivenlerin bulunduğu kesimde liderlerin hep birlikte aile fotoğrafı çektirmeleri öngörülüyor. 
     Liderler daha sonra İtalya Cumhurbaşkanlığı köşkü konumundaki Quirinale Sarayı'na geçecekler. İtalya Cumhurbaşkanı Carlo Azeglio Ciampi, Avrupalı liderler onuruna köşkte yemek verecek. 
     
     TÖRENİN YAPILACAĞI MEKAN 
     Eski Çağ ve sonraki dönemlerde Roma'nın siyasi ve dini merkezi konumundaki Campidoglio Tepesi, bugün Roma Belediyesi'nin bulunduğu mekan olarak tanınıyor. 
     Kentin adeta bir heykel ve resim galerisi konumundaki Capitolini Müzeleri ve Conservatori Sarayı da bu tepede yer alıyor. Tasarımı 16'da İtalyanların ünlü heykeltıraş, ressam ve mimarı Buonarroti Michelangelo tarafından gerçekleştirilen Campidoglio Meydanı ve meydana ulaşımı sağlayan görkemli merdivenler, turistlerin halen en önemli uğrak noktalarından birini oluşturuyor. 
     Avrupalı liderlerin katılacağı tören için Conservatori Sarayı'nın Jül Sezar Salonu ile Orazi ve Curiazi Salonu kullanılacak. 1957'de AET'nin kuruluşunun ardından yarın Avrupa Anayasası'nın tesciline de ev sahipliği yapacak olan bu mekan, Roma'nın kurucuları Orazi ve Curiazi diye adlandırılan efsanevi ikizler arasında Milat'tan önce 7. yüzyılda yaşandığı ileri sürülen düelloyu betimleyen freskler nedeniyle Orazi ve Curiazi Salonu diye adlandırılıyor. 
     
</TEXT>
</DOC>
