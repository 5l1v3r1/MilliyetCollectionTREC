<DOC>
<DOCNO> 260164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun02.html </URL>
<DATE> 2004/08/03/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Castro, Bush'u hedef alan 'Fahrenheit 9 11''ı TV'de yayınlattı 
</HEADLINE>
<TEXT>

     Belgesel yönetmeni Michael Moore'un ABD Başkanı George W. Bush'u hedef alan 'Fahrenheit 9 11'' isimli filmi gösterime girdiği Küba'da büyük ilgi görürken, Bush ile atışmaları ile tanınan Küba lideri Fidel Castro'nun filmi devlet televizyonunda gösterme kararı aldığı kaydedildi. 
     Amerikan NBC televizyonun haberine göre, Küba'da yaz sezonunu açan 120 sinemada birden gösterime giren film kapalı gişe oynarken, Küba'nın komünist hükümetinin geçtiğimiz perşembe günü filmin devlet televizyonunda gösterilmesine karar verdiği bildirildi. 
     Castro, son dört yıldır sürekli olarak Bush'u, hükümetini istikrarsızlaştırmaya çalışmakla suçlarken Bush da geçtiğimiz günlerde yaptığı bir açıklamada Castro'yu seks turizmini teşvik etmekle itham etmişti. 
     Küba basını daha gösterime girmeden yaptığı yayınlarla Moore'un filminin adeta reklamını yaparken, filmin sinemalarda gösterime girmesinden haftalarca önce video mağazaları tarafından geceliği 5 pesodan kiralanan video kasetlerinin büyük ilgi gördüğü kaydedildi. 
     Halkın ilgisini NBC televizyonuna değerlendiren, eserleri 19 dile çevrilmiş olan Kübalı ünlü oyun yazarı Lisandro Otero, ''Kübalılar Irak'ta çekilen acılarla kendilerini özdeşleştiriyorlar. Biz de George Bush'un bir hedefiyiz,'' derken filmin ''Bush'un Amerikan halkına nasıl yalan söylediğini çok iyi ortaya koyduğunu'' ifade ediyor. 
     NBC haberinde, Bush'u eleştirmekle birlikte daha genç Kübalıların görevde olan bir başkan hakkında böylesine sert eleştiriler içeren bir filmin yapılmasından dolayı da Amerikan demokrasisine hayranlıklarını ifade ettikleri kaydediliyor. 

     
</TEXT>
</DOC>
