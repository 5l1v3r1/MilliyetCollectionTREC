<DOC>
<DOCNO> 252784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/axspo02.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehhagel meydan okudu 
</HEADLINE>
<TEXT>


Alman hoca, "Yunan halkı takıma hep destek verdi. Sıra bizde, onlar için kupayı kaldıracağız" dedi 


Kolları sıvadılar 
2004 Avrupa Futbol Şampiyonası'nda bu gece finalde ev sahibi Portekiz ile kapışacak olan Yunanistan, üst üste tarihi başarılar elde ettiği şampiyonada yeni bir ilke imza atmak için kolları sıvadı. Teknik Direktör Otto Rehhagel, "Yunanistan Futbol Fedarasyonu ve Yunan halkı bizim için turnuva boyunca elinden geleni yaptı. Şimdi artık sıra bizde. Kupayı onlar için kaldırmalıyız" dedi. 

Karagounis yok 
REHHAGEL, turnuvanın en disiplinli takımının Yunanistan olduğunu da hatırlatarak, "En büyük artımız disiplin, hırs ve arzu. Oynadığımız futbolu eleştirenlere aldığımız sonuçlara bakmalarını öneririm. Biz sahada gerekeni yapıyoruz. Herhalde, göze hoş gelen futbol oynayıp ilk turda elenmemiz isteniyordu" diye konuştu. Yunanistan'da Karagounis sarı kart cezalısı olması nedeniyle forma giyemeyecek. 

Portekiz'e akın 
Portekiz'in başkenti Lizbon'daki 65 bin seyirci kapasiteli Luz Stadı bu gece tarihi günlerinden birini yaşayacak. Son teknoloji kullanılarak inşa edilen stadyum, Portekiz - Yunanistan final maçı ile kapanışa ev sahipliği yapacak. Karşılaşma için Yunan havayollarının tam 40 charter sefer düzenlemesine karşın taleplere cevap veremediği açıklandı. Yunan turizm şirketleri de kendilerine 30 binin üzerinde başvuru geldiğini, yaklaşık 25 bin Yunanlı'nın final için pazar günü Portekiz'de olacağını vurguladılar. 

Scolari dersini çalıştı 

Rakibi ezberledi 
PORTEKİZ'İN, tarihindeki ilk Avrupa şampiyonluğuna soyunduğu bugünkü Euro 2004 finalinde yeni bir sayfa açmaya hazırlanan Brezilyalı Teknik Direktör Luis Felipe Scolari, Yunanistan kilidini açmak için yoğun bir çalışma içine girdi. Bir başka ülkenin başında şampiyonluk kazanan ilk yabancı çalıştırıcı olmayı amaçlayan Scolari, ilk maçın kasedini adeta ezberledi. 

Kendinden emin 
RAKİPLERİNİN savunma ağırlıklı futbolu tercih ettiğini ve bu yüzden yine sıkıntı yaşamalarının uzak bir ihtimal olmadığını belirten Brezilyalı teknik adam, "Yunanistan'ın futbol tarzı, savunmaya dayalı kontratak futbolu üzerine kurulu. Kapasite olarak Yunanistan'ın bu oyun kurgusunu anlıyorum. Ancak biz, savunma tuzağına düşmeyeceğiz" dedi. 





</TEXT>
</DOC>
