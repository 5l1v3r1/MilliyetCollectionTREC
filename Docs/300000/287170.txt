<DOC>
<DOCNO> 287170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo14.html </URL>
<DATE> 2004/11/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İbrahim Kutluay'ın takımı Supersonics, Spurs'u 113-94 yendi... 
</HEADLINE>
<TEXT>

     ABD Profesyonel Basketbol Ligi'ne NBA , bugün yapılan 3 maçla devam edildi. 
     Milli basketbolcu İbrahim Kutluay'ın sakatlar listesinde olduğu için oynamadığı maçta Seattle Supersonics, sahasında San Antonio Spurs'u 113-94 mağlup ederek ligdeki 2. galibiyetini aldı. 
     Supersonic'te Rashard Lewis, 27 sayı, 5 ribaunt ve 1 asist, Ray Allen 24 sayı, 6 ribaunt ve 1 asist ile takımının en skorer oyuncuları oldular. Danny Fortson ise 21 dakika forma giydiği maçta 15 sayı ve 13 ribaunt ile double-double yaparak, Supersonics'in farklı galibiyetine katkıda bulundu. 
     San Antonio Spurs'de ise Fransız oyuncu Tony Parker 40 dakika sahada kalırken, 21 sayı attı, 2 ribaunt aldı ve 6 asist yaptı. 
     Spurs'un Arjantinli basketbolcusu Manu Ginobili, 21 sayı, 4 ribaunt ve 2 asist, Tim Duncan ise 17 sayı, 10 ribaunt ile takımının double-double yapan tek oyuncusu oldu. 
     
     LAKERS VE TORONTO SAHALARINDA GALİP GELDİLER 

     Günün diğer maçında Los Angeles Lakers, kendi seyircisi önünde Atlanta Hawks'ı 106-90 yenmeyi başardı. 
     Lakers'da Kobe Bryant, 24 sayı, 5 ribaunt ve 6 asistle takımının en skorer oyuncusu olurken, 22 sayı atan ve 2 ribaunt alan Caron Butler ve 19 sayı atan Cris Mihm onu takip ettiler. 
     Atlanta Hawks'ta ise Al Harrington, attığı 22 sayıya rağmen takımının mağlubiyetini önleyemedi. 
     NBA'de diğer maç Toronto'da, Toronto Raptors ile Portland Trail Blazers arasında oynanırken, ev sahibi ekip, Trail Blazers'ı 101-97 yenmeyi başardı. 
     
</TEXT>
</DOC>
