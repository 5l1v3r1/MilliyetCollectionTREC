<DOC>
<DOCNO> 269874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/ekonomi/aeko.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KTHY'nin yüzde 50'si özelleşecek 
</HEADLINE>
<TEXT>


Bakan Unakıtan, hisselerin kamuya değil özel sektöre satılabileceğini söyledi 

ANKARA Milliyet 

Maliye Bakanı Kemal Unakıtan, Kıbrıs Türk Hava Yolları'ndaki KTHY Türkiye'ye ait yüzde 50 hissenin özelleştirme çerçevesinde ele alınacağını söyledi. Unakıtan, KTHY'nin satışı için, "Alıcı kamu değil özel şirket olabilir" diye konuştu. Türkiye'yi ziyaret etmekte olan KKTC Maliye Bakanı Ahmet Uzun, dün Maliye Bakanı Kemal Unakıtan ve Özelleştirme İdaresi Başkanı Metin Kilci ile biraraya geldi. 
Unakıtan, heyetlerarası görüşme öncesi gazetecilere yaptığı açıklamada, Türkiye ile KKTC arasındaki çok yakın ilişkilere dikkat çekerek, konuk bakan ile aralarında KTHY'deki Türkiye'ye ait hisselerinin de olduğu çeşitli konuları görüşeceklerini belirtti. 

'Alıcı devlet değil özel olabilir' 
Unakıtan bir soru üzerine, KTHY'nin yüzde 50'sinin KKTC'ye, kalan kısmının ise Türkiye'ye ait olduğuna işaret ederek, Türkiye'ye ait olan hissenin özelleştirilmesinin gündeme geleceğini ifade etti. Unakıtan, "Bu hissenin KKTC'ye verilmesi yönünde bir şey söz konusu değil. Konu özelleştirme çerçevesinde ele alınacak. Orada alıcı KKTC devleti değil, bir şirket olabilir" dedi. 
Konu ile ilgili gerekli incelemelerin uzmanlarca yapılacağını kaydeden Unakıtan, kendilerinin önlerine gelen öneriler çerçevesinde bir siyasi karara varacaklarını bildirdi. 

'Özel şirkete satış' formülü kafa karıştırdı TARIK YILMAZ 
Maliye Bakanı Unakıtan'ın "KKTC devletine değil, özel şirkete satılacak" açıklamasının ardından KTHY'nin alımıyla ilgili formüllerin geçerliliğini yitirip yitirmediği konuşulmaya başlandı. 
Edinilen bilgiye göre, KKTC hükümeti, yarısı Özelleştirme İdares'ndeki hisselerin alımını, KKTC Merkez Bankası, Akdeniz Bankası, Kıbrıs Vakıflar Bankası gibi çoğunluğu kamunun elinde olan bankaların kuracağı bir şirket üzerinden yapmayı planlıyor. Açıklama ise kurulacak kamu ağırlıklı şirketin Bakan Unakıtan'ın 'özel şirket' formülüne uyup uymadığını tartışmaya açtı. Bazı yetkililer, bu açıklamanın zaten zordaki şirketi yeni bir belirsizliğe sürüklediğini düşünüyor. KTHY'yi özel şirket ve kişilerin satın alması için bir sebebi olmadığını belirten yetkililer, ayrıntılı bilgi için KKTC Maliye Bakanı Uzun'un adaya dönmesini bekliyor. 


</TEXT>
</DOC>
