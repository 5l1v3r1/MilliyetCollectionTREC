<DOC>
<DOCNO> 297389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/dunya/axdun01.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Hayır'ı tarih affetmez 
</HEADLINE>
<TEXT>


DIŞ HABERLER SERVİSİ 


Başbakan Recep Tayyip Erdoğan, terörün açık bir tehdit olduğunu ve bugün herkesi çevrelediğini belirterek, "Eğer Avrupa Birliği AB basitçe bir Hıristiyan kulübü olarak kalmayı seçerse bizim yapabileceğimiz bir şey kalmaz. Ama eğer bu ülkeler Türkiye'ye 'hayır' diyerek dünyanın kalan bölümüyle köprülerini yakarsa tarih onları affetmeyecektir" dedi. 
Başbakan Erdoğan, İngiltere'de yayımlanan "The Times" ve "The Independent" gazetelerine verdiği özel röportajlarda, "Türkiye'nin AB üyeliğine kabul edilmesinin medeniyetler arasındaki ilişkilere ahenk getireceğini" söyledi. 
Erdoğan, "The Times" gazetesindeki röportajında, El Kaide terörüne atıfta bulunarak, "Türkiye'ye 'hayır' denilmesi halinde dünya bugünkü duruma tahammül etmek durumunda kalacaktır" ifadesini kullandı. 
Erdoğan, Fransa gibi bazı ülkelerin Türkiye'ye alternatif bir model önermesi konusuna değinerek, "Biz Fransızları bu kadar korkutacak ne yaptık Fransızların bizi doğru algılayamamasına yol açan ve bu kadar korkmalarına neden olan şeyin ne olduğunu anlamakta güçlük çekiyoruz. AB içinde 'imtiyazlı üyelik' diye bir kavram yok. Türkiye için böyle bir seçeneği kabul etme ihtimalimiz yok" diye konuştu. 

Asrın projesi 
Başbakan Erdoğan, "Independent" gazetesine yaptığı açıklamalarda, AB'nin Türkiye'yi içine alma girişimini "asrın projesi" olarak yorumladı. Bu üyeliğin medeniyetlerin barışmasına sağlanacak en büyük katkı olacağını söyleyen Erdoğan, Türkiye'yi Avrupa'nın dışında bırakmak isteyen ülkelerin tarihte üzerlerine düşen rolü oynamaktan kaçındıklarını bildirdi. Erdoğan, Alman "Passauer Neue Presse" adlı gazeteye yaptığı açıklamada da, "Size bir Müslüman olarak söylüyorum. Müslümanlarla Hıristiyanların barış içinde bir arada yaşayamayacağını söyleyenler fanatiktir. Bu düşünceleri aşmalıyız" şeklinde konuştu. 


</TEXT>
</DOC>
