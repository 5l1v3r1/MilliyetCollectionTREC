<DOC>
<DOCNO> 254177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo26.html </URL>
<DATE> 2004/07/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bir hayal kırıklığı daha, Hasselbaink de kaçtı 
</HEADLINE>
<TEXT>

     Beşiktaş'ın uzun süredir ilgilendiği, Fenerbahçe'nin de gündeminde bulunan Chelsea'nin Hollandalı golcüsü Jimmy Floyd Hasselbaink Premier Lig kulüplerinden Middlesbrough'a gitti. 
     Chelsea'nin serbest bıraktığı Hasseilbank, yeni kulübünde haftalık 70 bin pound alacak. 
     Middlesbrough, 32 yaşındaki golcüye 2 yıllık imza attırarak bir hafta içindeki 3. büyük transferini yapmış oldu. 
     Middlesbrough dün, Leeds United'ın golcü oyuncusu Mark Viduka'yı 4.5 milyon pound karşılığında üç yıllığına renklerine bağlamıştı. Avustralyalı golcü, geçen sezon Premier Lig'de 11 gol kaydetmişti. Kulübün bir diğer transferi ise Barcelona'nın Hollandalı defans oyuncusu Reiziger oldu. İngiliz kulübü böylece yaptığı transferlerle İngiltere'de haftaya damgasını vurdu. 
     
     Roque Junior da Leverkusen'e gitti 

     Öte yandan, Galatasaray'da da transferde kötü son yaşandı. Sarı-kırmızılıların uzun süredir ilgilendiği Milan'da forma giyen Brezilyalı savunma oyuncusu Roque Junior, Bundesliga takımlarından Bayer Leverkusen ile üç yıllık sözleşme imzaladı. 
     2002 Dünya Kupası'nda şampiyon olan Brezilya Milli Takımı'nın kadrosunda yer alan Roque Junior için Milan'a bonservis ücreti ödenmedi. 
     Teknik direktör Klaus Augenthaler, "Roque Junior harika bir savunma oyuncusu" derken, kulüp menajeri Wolfgang Holzhauser, "Her iki taraf da ekonomik konularda anlaştı. Sözleşme imzaladığımız için gerçekten çok mutluyuz" diye konuştu. 
     Palmeiras'ta oynarken 2001-2002 sezonunda Milan'a transfer olan Brezilyalı oyuncu, takımda yeteri kadar şans bulamadığı için geçen sezon Siena ve Leeds United'da kiralık oynamıştı. 

     
</TEXT>
</DOC>
