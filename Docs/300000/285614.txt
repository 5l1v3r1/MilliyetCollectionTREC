<DOC>
<DOCNO> 285614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/siyaset/siy09.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü'ye Polonyalı danışman 
</HEADLINE>
<TEXT>


ANKARA Milliyet 


Tarım ve Köyişleri Bakanı Sami Güçlü, Polonya'nın AB sürecinde tarım müzakerecisi olan kişiyi "danışman" olarak görevlendirdiğini açıkladı. TBMM Genel Kurulu'nda, CHP Ardahan Milletvekili Ensar Öğüt'ün tarımın sorunlarıyla ilgili gündem dışı konuşmasına yanıt veren Güçlü, bu yıl 300 bin ton sertifikalı tohumluk hedefine ulaşarak, çiftçilere ucuz ve kaliteli sertifikalı tohumluk vereceklerini söyledi. Bakanlığında görevli üst düzey bürokratların, aralarında Polonya'nın da bulunduğu ve AB'ye en son katılan bazı ülkelerin müzakere süreçlerini incelediğini anlatan Güçlü, Polonya'nın AB sürecinde tarım müzakerecisi olarak görev yapan kişiyi "danışman" sıfatıyla görevlendirdiğini bildirdi. Güçlü, kamuoyunda hormon olarak bilinen ilaçların Türkiye'de diğer ülkelerden fazla kullanılmadığını ifade ederek, "Türkiye'de kullanımla ilgili bazı sorunlar olabiliyor. Bir ürün için seçilen hormon başka bir üründe de kullanılıyor" dedi. Güçlü, asıl dikkat edilmesi gereken noktanın genetiği değiştirilen ürünler GDO olduğuna dikkati çekti. 


</TEXT>
</DOC>
