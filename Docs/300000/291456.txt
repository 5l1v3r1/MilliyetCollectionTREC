<DOC>
<DOCNO> 291456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy06.html </URL>
<DATE> 2004/11/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Sarıgül, Güneydoğu'ya gidecek 
</HEADLINE>
<TEXT>

     Şişli Belediye Başkanı Mustafa Sarıgül, Güneydoğu illerinde toplantılar düzenleyecek. Sarıgül, bundan sonraki mitinglerini kış koşulları nedeniyle kapalı salonlarda gerçekleştirecek. 
     ANKA'nın edindiği bilgiye göre, parti yönetimi tarafından kesin ihraç istemiyle Yüksek Disiplin Kurulu'na YDK gönderilen Şişli Belediye Başkanı Sarıgül, yaz aylarının ortalarında Sivas'ta başladığı mitinglerini önümüzdeki aylarda da sürdürecek. Genel merkezin engellemelerine karşın bugüne dek değişik illerde mitinglerini gerçekleştiren Sarıgül, mevsim koşullarının ağırlaşmasına rağmen mitinglerini ara vermeden sürdürecek. 
     KAPALI SALONLARDA Son olarak Mersin'de miting yapan Sarıgül, bundan sonra da Şırnak, Hakkari, Şanlıurfa, Siirt ve Karadeniz'deki bazı illerde mitingler düzenleyecek. Ancak, Sarıgül toplantılarını kış mevsimini sert yaşayan illerde hava koşullarını gözeterek açık alanlarda değil, kapalı spor salonlarında veya kapalı alanlarda gerçekleştirecek. 
     Böylelikle toplantılara daha fazla yurttaşın katılımı sağlanacak. 
     SALONLAR SÜSLENECEK Sarıgül'ün yapacağı kapalı salon toplantılarına milletvekillerinin yanı sıra eski ve yeni il, ilçe ve delegelerin katılımları da sürecek. Konuşmaların yapılacağı salonlar bayrak ve pankartlarla süslenerek, salonun görselliği zenginleştirilecek. 
     
</TEXT>
</DOC>
