<DOC>
<DOCNO> 282054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/spor/aspo.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sistemle olmaz 
</HEADLINE>
<TEXT>


Yazarlar, Brezilyalı yıldızın yüksek tempoya gelemediğini, Daum'un taktik düşüncesi içinde özellikle çevresindeki adam tercihlerini iyi kullanamadığı için zor durumda kaldığını vurguladılar 


Temposunu artırmalı 

Rıdvan Dilmen 

Pres yapan takımlara karşı, temposundan dolayı sıkıntı yaşıyor. Çok yüksek tempoya gelemiyor. Arkasında oynayan oyuncuların, genelde markaj altında olan Alex'i rahatlatması gerekiyor. Herşeyden önemlisi Alex'in de temposunu artırması lazım. 
Felipe ile Alex arasında bir fark göremiyorum. Hemen hemen kopya gibiler. 
Teknik Direktör Daum, bence Alex'i doğru yerde oynatıyor. En verimli olacağı mevkii forvetin arkası... Zaten görev alanı da şu anda burası. 
Alex'e tölerans gösterme olayını biraz açmak lazım. Alex, Avrupa maçlarında, üç tane defansı olmayan oyuncu ve kanatlarda forvet yönü ağır basan isimlerle mücadele ediyor. Sorun da buradan kaynaklanıyor. Alex'i oynatırken, en fazla bir lüks oyuncu daha oynatabilirsiniz. 

Yanlış yerde oynuyor 

Mehmet Y. Yılmaz 

Bence Alex bu kadar kötü değil. İki sorun var görebildiğim Birincisi Alex, ilk sezonunda yeni bir ülkeye ve takıma alışmaya çalışıyor. İkincisi, kadro yapısıyla ilgili Fenerbahçe çok lüks üç oyuncuya sahip. Tuncay, Alex ve Hooijdonk. Bu lüksü kaldırmak için takımın daha çok koşan, dayanıklılığı ve devamlılığı olan oyunculara ihtiyacı var. Bence uyum sorununu aşamadı. Ama diğer oyuncular da, onun oyun diline alışamadılar henüz. 
Felipe'den farkı, yetenek, oyun zekası ve teknik kapasite olarak daha üst düzey olması. Zaten Milli Takım'daki durumları aradaki farkı gösteriyor. 
Bence yanlış yerde oynatılıyor. İleri ikilinin arkasında, hücuma dönük orta saha oyuncusu olarak kullanılmalı. Ancak Daum onu Aurelio ile birlikte ön libero gibi kullanmaya kalkıyor ki, o zaman verilen paraya yazık. Üstelik Deniz ve Fabiano o görevi daha iyi yapabiliyor. 
Elinizde böyle bir yetenek varsa onu önce doğru yerde oynatacak, sonra uyum sorunlarının çözülmesini bekleyeceksiniz. Alex yeteneğindeki oyuncuların sayısı dünyada 20'yi bulmazken, elinizdekinin kıymetini bilmeniz gerekir. 

Burası Türkiye 

Şansal Büyüka 

Alex tekniğiyle öne çıkan, ama durgun futboluyla takımı fizik açısından eksik bırakan yapıya sahip. Türkiye Ligi'ni böyle götürebilir. Ama görüyoruz ki, ne kadar büyük yıldız olursanız olun, durarak futbola Avrupalı izin vermiyor. 
Bazı çevrelerin tepkisini alacak olsak bile kabul edelim ki, şu Alex'in, Felipe'den çok daha fazla özelliği olduğunu bugüne kadar görmedik. 
İleri ikilinin hemen arkasında oynamasından yanayım. Hatta tek santrforlu oyunda, Alex'in bir adım geride, ikinci santrfor gibi oynamasının daha yararlı olacağını düşünüyorum. Orta sahada bu kadar kalarak, o alanı da riske atıyor. 
Kamuoyunda bu kadar büyük beklentiler yaratırsanız, o oyuncuyla ilgili gerçekçi önlemleri alamazsınız. Lyon'daki Juninho da çok büyük yıldız. Hatta Milli Takım'da Alex, Juninho'nun yedeği... İlk golü atan Juninho'yu da gördük, eli belinde maçı seyreden Alex'i de... Yıldız olmak, koşmamak anlamına gelmiyor. Bu ayrıcalık sadece Türkiye'de var. 

Fizik fukarası 

Erdoğan Şenay 

Alex'in naif ve hırsa dayalı olmayan futbolcu kimliği ve fizik fukaralığı önemli sorun. Öyle Dünya klasmanına dayalı bir şöhret olmadığı, olamayacağı da ortada. Fenerbahçe yönetimi, Alex'i almak için bir yıl uğraştığına göre, "değer mi, değmez mi" sualini onlara sormak gerekir. 
Felipe'den farkı, üstün tekniği. Ama fizik gücü ve kondisyon volümleri çok düşük. Alex'in birçok orta saha oyuncusundan geriye sayan farkı da burada. 
Alex'in, Aurelio'dan ve Hooijdonk'tan başka kendi futbol lisanını konuşturacağı futbolcu yok oynadığı yakın bölgelerde. Solunda Tuncay, top alış verişini hiç bilmiyor ya da düşünemiyor. Nobre zaten pasör değil. Arkasındaki Servet, Luciano, Deniz gibi oyuncular da topu hep havadan şişirmeye bayılan tipler olduğu için Alex sürekli top bekliyor. Tekniği yüksek bir Fenerbahçe yaratılmadıkça, Alex sadece ülke içi oyunlarda faydalı olabileceğini Lyon maçında açıkça sergilemiştir. 
Fenerbahçe yönetimi, Alex'i gözünde çok büyütmüş. Şimdi de doğal olarak ondan çok şey bekliyor. Ancak bir oyuncu olduğundan fazla futbol ve kalitesi üretemez ki oynadığı maçlarda. İşte sorun da burada. 

3-5 dakika yetmez 

Mustafa Denizli 

Alex'in dışında Fenerbahçe'de ne kadar iyi vardı Yani biraz Tuncay'ı hariç tutarsanız, ona yakın biraz da Ümit Özat'ı, Nobre'yi bir nebze, ikinci gol hariç Rüştü'yü. Alex'e, Türkiye'de üç - beş dakika yetiyor, övgüler de diz boyu gidiyor. Ama böyle bir arenada bırakın üç - beş dakikayı asgari 35 dakika oyun içerisinde etkili olamazsınız kaybolur, giderseniz. 
Uyum sorununu şimdiye kadar aştı da, Lyon maçında mı aşamadı Geldiği günden bu yana sürekli "Ne çabuk adapte oldu" diye yazılmadı mı 
Felipe belki Alex kadar rahat ve güvenli değildi. Eğer Türkiye'de devam etseydi, h l piyasanın en gözde adamı olurdu. Sanıyorum o dönemde Fatih Terim'in istediklerini yerine getiremedi. 
Alex Fenerbahçe'de yanlış yerde oynatılmıyor. Belki doğru adamlarla birlikte değil. Alex'i değil çevresini gözden geçirmek lazım. 
Brezilyalı yıldız hep Avrupa Kupaları'nda oynasa, fazla tölerans gösteriliyor olabilir. Ama futbolu Türkiye Ligi'ne yetiyor... 

Yedek kalmalı 

Mehmet Demirkol 

Alex, Avrupa futbolunun tempo ve sertliğine, kariyerinin başından beri ayak uyduramıyor. Parma'da da bu yüzden tutunamamıştı. Driplingi olmayan Nobre ve Hooijdonk'un arkasında yapabileceği bu. Ancak Tuncay, Fatih Tekke, Necati tipi oyuncuların arkasında oynasa daha üst düzey bir performans gösterebilir. 
Felipe, daha sürekliliği olan bir oyuncu. Alex kadar oyundan uzak kalmıyor. Felipe, ona göre daha takım oyuncusu. Ama Alex daha yetenekli. Yer tercihinde bir sorun yok. Ama, etrafında kimlerin oynadığı onun performansını direkt etkiliyor. Arkasında çift ön liberoyla ve önünde Adriano ve Ronaldo gibi driplingi kuvvetli hücumcular olduğunda, Brezilya Milli Takımı'nda bile üst düzey performans gösterebiliyor. Sorun, Daum'un Fenerbahçe'ye oynatmak istediği sistemde ve önündeki forvetlerin özelliklerinin ona uymayışında. Daum bu sistemi uygulayacaksa Alex'in yedek kalması gerekiyor. 
Sorunları olsa da Alex büyük bir yıldızdır. Fenerbahçe ara transferde eğer oyuncu alacaksa, driplingli ve kuvvetli forvetlere yönelmeli. Böylece önümüzdeki sene için Alex'ten Avrupa'da yararlanabilirler. 


</TEXT>
</DOC>
