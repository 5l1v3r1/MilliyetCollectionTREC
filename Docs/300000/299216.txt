<DOC>
<DOCNO> 299216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo30.html </URL>
<DATE> 2004/12/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Akyüz Yabancı oyuncu transferinde ibre Portekiz'den yana... 
</HEADLINE>
<TEXT>

     Birinci Süper Lig'in ilk yarısında kötü bir grafik çizen Gençlerbirliği'nde, kulüp basın sözcüsü Muammer Akyüz, ''Ligde ilk 2-3 içinde yer alarak Avrupa Şampiyonlar Ligi'nde mücadele etmek istiyorduk, ancak şu anda bu hedeften uzaklaştık'' dedi. 
     İlk yarıyı 21 puanla 9. sırada bitirdiklerini hatırlatan Muammer Akyüz, ''İlk yarıda 35-40 puan toplamayı hedefliyorduk. Son 3 maçtan puan alamadık. Bu sonuçlar morallerimizi bozdu. Hocamızın da moralini bozmuştur. Hedeften uzaklaştık. Gerekli tedbirleri alacağız'' diye konuştu. 
     
     YABANCI OYUNCU TRANSFERİNDE İBRE PORTEKİZ'DEN YANA 
     Takıma takviye yapacaklarını, ancak bunu kadro yetersizliği nedeniyle düşünmediklerini vurgulayan Akyüz, şöyle konuştu 
     ''Uygulamada yetersiz kaldık. 1-2 takviye yapılacak. Hocamızı dinleyeceğiz. Yabancı futbolcu mutlaka alınacak. Arayışlar sürüyor. Yerli oyuncu almayacağız diye birşey de yok. Gençlerbirliği'nin bünyesine uygun oyuncular alacağız. Teknik direktör Oğuz Çetin, rapor sunacak ve bu raporu görüşeceğiz. Önerilerini dikkate alacağız. Portekiz'de bir süredir izlediğimiz birkaç oyuncunun transferi daha yakın gözüküyor.'' 
     
</TEXT>
</DOC>
