<DOC>
<DOCNO> 289609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur26.html </URL>
<DATE> 2004/11/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bayramda trafik kazası bilançosu ağır 81 ölü, 261 yaralı 
</HEADLINE>
<TEXT>

     Yurt genelinde, bayram tatili süresince 79 trafik kazası meydana geldiği, kazalarda 81 kişinin öldüğü, 261 kişinin yaralandığı bildirildi. 
     AA muhabirinin Emniyet Genel Müdürlüğü'nün internet sitesinde yayınlanan verilerden derlediği bilgilere göre, bayram süresince en az ölümlü kaza bayramın ilk günü, ölü ve yaralı bilançosu en ağır kazalar ise bayramın üçüncü günü meydana geldi. 
     Arife günü olan 13 Kasım'da meydana gelen 22 kazada 18 kişi ölürken, 82 kişi yaralandı. 6 kazanın meydana geldiği bayramın ilk gününde 6 kişi yaşamını yitirdi, 17 kişi yaralandı. Bayramın ikinci günü ise meydana gelen 23 kazada 24 kişi öldü, 70 kişi yaralandı. 
     Bayram tatilinin son günü olan 16 Kasım'da ise kaza sayısı 28'e, kazalarda ölen vatandaşların sayısı 33'e, yaralı sayısı ise 102'ye yükseldi. 
     Bayram tatili süresince en önemli kazalar ise Kayseri, Kocaeli, Batman, Denizli ve Karabük'te meydana gelirken, en çok yaralamalı kaza Samsun'da oldu. 
     Arife günü Denizli'de 4 kişinin ölümüne 4 kişinin de yaralanmasına neden olan trafik kazasının ardından 15 Kasım'da Kocaeli'nde iki aracın çarpışması sonucu 4 kişi öldü, 3 kişi yaralandı. Batman'da ise aynı gün bir çöp kamyonunun otomobile çarpmasıyla 4 kişi yaşamını yitirdi. 
     Ölümlü kazaların en fazla olduğu 16 Kasım'da ise Kayseri'de meydana gelen kazada 7 kişi öldü, 5 kişi yaralandı, Karabük'teki kazada da 4 kişi öldü, 7 kişi yaralandı. 
     Bayram süresince en çok kazanın meydana geldiği Samsun'da, 7 kazada, 4 kişi öldü, 41 kişi yaralandı. 

     
</TEXT>
</DOC>
