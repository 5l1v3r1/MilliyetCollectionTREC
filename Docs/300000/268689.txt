<DOC>
<DOCNO> 268689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun02.html </URL>
<DATE> 2004/09/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kerry'den Bush ve Cheney'e "asker kaçağı" iması... 
</HEADLINE>
<TEXT>

     ABD'de Demokrat Parti'nin başkan adayı senatör John Kerry, kendisi için "Kararsız, güvenilmez ve ABD'yi yönetmeye uygun değil" diyen Cumhuriyetçi Partili yetkililere yanıt verirken, Cumhuriyetçi Başkan George Bush ve yardımcısı Disk Cheney'nin "asker kaçağı" olduğunu ima etti. 
     Kerry, Ohio eyaletinde yaptığı konuşmada, "Bir haftadır benim yurtseverliğime saldırıyor ve başkomutanlığa uygun olmadığımı ileri sürüyorlar. Onlara yanıtım şu Bu ülkeyi savunma konusundaki kararlılığımın, bu ülkeye bu konuda hizmet verebilecekken vermeyi reddedenler ve ulusumuzu yanlış şekilde Irak'ta savaşa götürenler tarafından sorgulanmasına müsaade etmeyeceğim" dedi. 
     İddiasında özellikle Cheney'e yüklenen Kerry, "Başkan Yardımcısı, geçen gece benim göreve uygun olmadığımı söyledi. Vietnam görevini beş defa erteletmiş birinin, benim gibi iki defa Vietnam'da hizmet veren bir kişiden göreve daha mı uygun olduğu sorusunun yanıtını seçmenlere bırakıyorum" dedi. 
     Kerry, "Irak'taki planlama başarısızlığından dolayı esas Bush'un ABD'yi yönetmeye uygun olmadığını" da söyledi. 
     
</TEXT>
</DOC>
