<DOC>
<DOCNO> 275722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur29.html </URL>
<DATE> 2004/09/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Alibeyköy'de yıkım haftaya kaldı .. 
</HEADLINE>
<TEXT>

     Alibeyköy Deresi yatağındaki 20 gecekondunun yıkımı, 4-5 Ekim'de İstanbul'da yapılacak İKÖ-AB Ortak Forumu sonrasına ertelendi. 
     AA muhabirinin edindiği bilgiye göre, Büyükşehir Belediyesi Emlak İstimlak Daire Başkanlığı'nca tapusu bulunmayan 20 gecekondunun tespiti yapılarak, adresleri yıkımı gerçekleştirmek üzere Zabıta Müdürlüğü'ne bildirildi. 
     Gecekonduların yıkımının, Emniyet Müdürlüğü'ne bağlı çevik kuvvetin, 4-5 Ekim'de İstanbul'da yapılacak İKÖ-AB Ortak Forumu'na destek verebilmesi nedeniyle bu tarihten sonraya ertelendiği öğrenildi. 
     İstanbul Büyükşehir Belediyesi Zabıta Müdürü Mustafa Tahmaz, zabıta olarak yıkıma hazır olduklarını ve çevik kuvvet ekiplerinden yıkım için tarih beklediklerini bildirdi. Tahmaz, ''Tahminim, yıkım 1 hafta 10 gün sonra olacak'' dedi. 
     Öte yandan, Bakanlar Kurulu'nun acil kamulaştırma kararının ardından yıkılacak tapulu 68 parseldeki binaların adres tespiti ise zabıta ekipleri tarafından yapılıyor. 
     Alibeyköy'de dün gecekondu sahiplerinin yaptığı eylemden dolayı bugün de herhangi bir olay yaşanmaması için bölgede güvenlik önlemleri alındı. 
     İstanbul Büyükşehir Belediyesi, 20 gecekondu için enkaz bedeli olarak 2 trilyon 305 milyar 809 milyon lirayı anlaşma sağlayacağı mal sahiplerine ödemek üzere bankaya yatırdığını, ancak şu ana kadar hiçbir mal sahibiyle anlaşma sağlanamadığını açıklamıştı. 
     
</TEXT>
</DOC>
