<DOC>
<DOCNO> 297267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy04.html </URL>
<DATE> 2004/12/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
TTB Sağlık Bakanı hekimlerin moralini bozuyor 
</HEADLINE>
<TEXT>

     Türk Tabipler Birliği TTB , Sağlık Bakanı Recep Akdağ'ın hekimlerin moralini bozduğunu bildirdi. 
     TTB Merkez Konseyi Başkanı Füsun Sayek ANKA'ya yaptığı açıklamada, Sağlıktaki Dönüşüm Programını değerlendirdi. 
     Sayek, IMF ve Dünya Bankası projeleriyle Sağlıkta Dönüşüm Programı uygulayan ülkelerin, sağlıklarının vahim denecek duruma geldiğine dikkat çekerken, Türkiye'nin de yine aynı yöntemlerle sağlıkta dönüşüm gerçekleştirmeye çalıştığını belirtti. Sayek, "Maalesef Türkiye'yi de aynı tatsız sonuç bekliyor. Türkiye sağlığa yeterince kaynak ayırmıyor. 
     Türkiye halkını hastalıktan koruyamayan bir ülke haline geldi. Koruyucu sağlık hizmetlerine ayrılan kaynak son 10 yılda yarıya indi. Türkiye acilen sağlığa kaynak ayırmalıdır" diye konuştu. 
     AB ülkelerinde çalışan bir doktorun maaşının 5 bin doları aştığına dikkat çeken Sayek, Türkiye'de uzman doktorun 600, pratisyenin 500, hemşirenin ise 300 dolar civarında maaş aldığını kaydetti. Doktor maaşının en az 2 katına çıkması gerektiğini söyleyen Sayek, Sağlık Bakanı'nın bu yönde girişimler yapmak yerine, performansa dayalı ücretlendirmeyle geçici çözümler bulmaya çalıştığını kaydetti. Bebek dostu olduğunu söyleyen Bakan Akdağ'ın hekim dostu olmadığını ifade eden Sayek, "Hükümet ve bakan hekimlerle ilgili negatif duygular besliyor. Sağlık Bakanı hekimlerin moralini bozuyor" dedi. 
     TTB olarak öncelikle maaşlarının 2 katına çıkarılması, ardından da Mesleki Risk Tazminatı, Temel Sağlık Hizmetleri Tazminatı ve mahrumiyet bölgesinde çalışanlar için Mahrumiyet Bölgesi Tazminatı talep ettiklerini söyleyen Sayek, böylece hekimlerin özlük haklarının iyileşeceğini söyledi. Sayek, hükümetten taleplerine ilişkin herhangi bir sinyal almamaları durumunda 2005 yılında da beyaz eylemlere devam edeceklerini bildirdi. 
     
</TEXT>
</DOC>
