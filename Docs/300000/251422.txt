<DOC>
<DOCNO> 251422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko07.html </URL>
<DATE> 2004/06/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Yabancı sermaye gelmiyor... 
</HEADLINE>
<TEXT>

     Makro ekonomik göstergelerin hızla düzelmesi, yatırım ortamını iyileştirmeye yönelik reform çalışmaları ve tek parti hükümetinin sağladığı güven ortamına rağmen, yabancı sermayenin Türkiye'ye yönelik çekingen tavrı sürüyor. 
     Bu yılın tümünde 2.4 milyar dolar olarak öngörülen doğrudan yabancı sermaye girişi, yılın ilk dört ayında 461 milyon dolarda kaldı. Anılan dönemde yabancı yatırımcılar Türkiye'deki yatırımlar için 464 milyon dolarlık yeni sermaye getirirken, 3 milyon dolarlık bir yabancı sermaye ise yurt dışına çıktı. 
     İlk dört ayda 461 milyon dolar olarak gerçekleşen net yabancı sermaye girişinin, geçen yılın eş dönemindeki 116 milyon dolarlık tutara göre yüksek olmakla birlikte, yılın tümü için öngörülen hedefle uyumlu seyretmediği dikkati çekti. 
     Aynı dönemde Türk yatırımcılar ise yurt dışındaki yatırımları için 144 milyon dolar sermaye götürürken, yurt dışındaki 1 milyon dolar tutarındaki Türk sermayesi ise yurda getirildi. Böylece Türkler dört ayda yurt dışına net olarak 143 milyon dolar sermaye çıkardı. 
     Yabancı sermaye girişi ve yurt dışına Türk sermayesi çıkışı birlikte düşünüldüğünde, sermaye hareketleri yoluyla dört aylık net giriş 181 milyon dolar düzeyinde kaldı. 
     
     2004 HEDEFİ 
     Bu yılın tümünde Türkiye'ye toplam 2 milyar 378 milyon dolarlık doğrudan yabancı sermaye gireceği, Türk girişimcilerin ise yurt dışında 362 milyon dolarlık yatırım yapacağı, net olarak 2 milyar 16 milyon dolarlık yabancı sermaye girişi olacağı öngörülmüştü. 
     Faiz ve enflasyonun düşmesi, mali disiplinin önemli ölçüde sağlanması başta olmak üzere Türkiye ekonomisinde sağlanan görece iyileşmenin etkisiyle, yabancı yatırımcıların Türkiye'ye ilgisinin arttığı söyleniyor. 
     Ancak, hala çekingenliğini sürdüren yabancı sermayenin Türkiye'ye artan ilgisinin yatırıma dönüşebilmesi için, koşulların daha da netleşmesi ve uzun vadede ileriyi görebilecek ortamın oluşması gerektiği ifade ediliyor. 
     
     12 YILDAKİ NET GİRİŞ 8.5 MİLYAR DOLAR 
     Türkiye'ye 1992 başından bu yana toplam 13 milyar 844 milyon dolarlık doğrudan yabancı sermaye girişi kaydedildi. 
     Ancak 1 milyar 299 milyon dolarlık yabancı sermayenin ise Türkiye'den ayrıldığı bu dönemde net giriş 12 milyar 545 milyon dolar oldu. 
     Türk girişimciler ise bu dönemde doğrudan yatırım için 4 milyar 452 milyon dolarlık sermayeyi yurt dışına çıkardı. 
     Türk girişimcilerce 517 milyon dolarlık sermayenin yurda geri getirildiği bu dönemde, Türkiye'nin net sermaye ihracı 3 milyar 935 milyon dolar olarak gerçekleşti. 
     Türkiye'ye gelen ve yurt dışına çıkarılan sermaye birlikte değerlendirildiğinde bu dönemde net olarak 8 milyar 429 milyon dolarlık sermaye girişi olduğu hesaplandı. Bu 
     tutar, Türkiye ile benzer ekonomik ve sosyal yapı sergileyen birçok gelişmekte olan ülkenin bir yılda aldığı yabancı sermaye yatırımının bile çok altında bulunuyor. Anılan dönemde yıllar itibariyle en düşük net girişler 76 milyon dolarla 2003 ve 112 milyon dolarla 2000 yıllarında yaşandı. Türkiye bu dönemde en yüksek miktarlı yabancı sermaye girişini ise büyük bölümü İş-TIM ve Aria ortaklığının yatırımından kaynaklanan net 2.8 milyar dolarla 2001 yılında kaydetti. 
     
</TEXT>
</DOC>
