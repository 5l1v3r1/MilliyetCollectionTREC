<DOC>
<DOCNO> 261083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun36.html </URL>
<DATE> 2004/08/06/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
BM, Sudan anlaşması... 
</HEADLINE>
<TEXT>

     Sudan hükümeti, Darfur krizi nedeniyle Hartum'a 30 gün süre veren BM'nin eylem planını onayladı. 
     BM Genel Sekreteri'nin Sözcüsü Fred Eckhard, New York'taki BM Genel Merkezi'nde gazetecilere yaptığı açıklamada, Sudan hükümetinin, BM Genel Sekreteri Kofi Annan'ın Sudan Özel Temsilcisi Jan Pronk ile Sudan Dışişleri Bakanı Mustafa Osman İsmail'in önceki gün üzerinde anlaştığı eylem planını onayladığını belirtti. 
     Eckhard, anlaşmanın Pronk ve İsmail tarafından resmen imzalanacağını ve Pazartesi günü yayımlanacağını kaydetti. 
     Pronk ve İsmail, Darfur'da sivillerin öldürülmesinden, yerlerinden edilmesinden ve tecavüzlerden sorumlu tutulan hükümet yanlısı Cancavid milislerinin silahsızlandırılması konusunda anlaşmaya varmışlardı. 
     BM Güvenlik Konseyi, Sudan'ın Darfur'daki hükümet yanlısı Arap Cancavid milislerini silahsızlandırmasını ve kovuşturmasını, 30 gün içinde bu talepleri yerine getirmemesi halinde yaptırıma denk tedbirler alınacağını belirten bir karar kabul etmişti. 
     Sudan hükümeti ise bu süreye karşı çıkmış ve 3 Temmuz'da BM Genel Sekreteri Annan ile imzaladığı 90 günlük bir program içeren anlaşmaya bağlı kalacağını açıklamıştı. Annan da Sudan'ın BM Güvenlik Konseyi'nin taleplerini yerine getirme konusunda olumlu sinyaller verdiğini söylemişti. 
     
</TEXT>
</DOC>
