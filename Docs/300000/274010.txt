<DOC>
<DOCNO> 274010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo18.html </URL>
<DATE> 2004/09/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bıçakçı'dan Trabzon'a milli maç sözü... 
</HEADLINE>
<TEXT>

     Futbol Federasyonu Başkanı Dr.Levent Bıçakcı, gelecek dönemde Trabzon'da yine milli maç yapılacağını söyledi. 
     Levent Bıçakcı, A Milli Futbol Takımı'nın Trabzon'da Gürcistan ile yaptığı 18. Dünya Kupası Avrupa Eleme Grubu maçı sonrasında söylediklerinin bazı çevrelerin yönlendirmesi sonucu yalnış yorumlandığını belirterek, ''Hiçbir zaman, hiçbir şekilde Trabzon halkını karalamak ve küçük düşürmek gibi bir niyetim olamaz'' dedi. 
     Bıçakcı, Trabzonspor Kulübü Başkanı Atay Aktuğ ve Trabzon dernekleri temsilcilerinin, federasyonun Levent'teki binasında kendisine yaptığı ziyaretteki açıklamasında, başkan olarak Türk futbolunun tüm unsurlarını kucaklamak ve sorunları birlikte çözmek gibi bir misyonu olduğunu ifade ederek, ''Bu konu üzerinde böylesine spekülasyonlar yapılması, sanırım bazı çevrelerin art niyetli yaklaşımlarından kaynaklandı'' diye konuştu. 
     Bugüne dek bu konuda özellikle suskun kaldığını, çünkü söyleyeceği her sözün belli çevreler tarafından yine farklı yönlere çekilmek isteneceğini kaydeden Bıçakcı, ancak gelinen noktanın hem kişiliğini hem de federasyonu yıpratmaya yöneldiği için bu açıklamayı yapmayı gerekli gördüğünü bildirdi. 
     Trabzon kenti ve Trabzonspor'un, yaşamında her zaman özel bir yere sahip olduğunu anlatan Bıçakcı, ''Trabzon, öteden beri Türk futbolunun lokomotifliğini yapmış merkezlerden birisidir. Gerek kaynak oluşturmaktaki yeterliliği, gerekse futbol kültürüyle her dönemde bu önderliği sürdürmüştür'' diye konuştu. 
     Milli maçtan sonra sorulan bir soru üzerine yalnızca bir durum tespiti yaptığını kaydeden Bıçakcı, şöyle devam etti 
     ''Trabzon'u temsil ettiğine inanmadığım o kişiler, belli ki bazı yönlendirmelerin sonucunda o davranış bozukluklarını sergiledi. Kaldı ki bu davranışlar, sağduyu sahibi hiçbir Trabzonlu tarafından da onay görmedi. Birçok Trabzonlu dostum yaşananlardan duyulan rahatsızlığı kendilerine yakışan hassasiyeti gösterip dile getirdi. Onlarla yaptığım görüşmelerde de bu olayların Trabzon ile ilişkilendirilmemesi gerektiğini söyledim. Futbolun içinde ne yazık ki huzur bozan, önyargılı bir fanatizmle futbolun değerlerini yıkmaya çalışan gruplar var. Amacımız nerede olursa olsun, futbol ailesinin keyfini kaçıran ve saygınlığını zedeleyen bu unsurların karşısında durmak. Bu vesileyle Trabzonlu dostlarımıza en sıcak duygularımı iletiyor ve hepsini saygıyla selamlıyorum.'' Bıçakcı, Trabzonspor Kulübü Başkanı Aktuğ'un, ''Trabzon'da, saha zeminini düzelttikten sonra yeniden milli maç oynanmasını istiyoruz'' biçimindeki talebi üzerine de ''Biz önyargılı değiliz. Tabii ki Trabzon'da milli maç oynarız. Gerekli planlama yapıldıktan sonra yeni dönemde bu talebi memnuniyetle yerine getiririz'' dedi. 
     Atay Aktuğ ise, hassasiyetinden dolayı Bıçakcı'ya teşekkür etti ve ''Kendilerini kutluyorum. Her zaman bize çok yakın olduklarını biliyoruz'' diye konuştu. 
     
</TEXT>
</DOC>
