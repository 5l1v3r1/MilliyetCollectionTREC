<DOC>
<DOCNO> 262705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun08.html </URL>
<DATE> 2004/08/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sinagog bombacısı Türk Pakistan'da yakalandı mı 
</HEADLINE>
<TEXT>

     Pakistan'ın Lahor kentinde, terör örgütü El Kaide ile bağlantılı oldukları iddiasıyla geçen hafta sonu tutuklanan Türklerden ikisinin kasım ayında İstanbul'da sinagog bombalama eylemlerine karıştığı bildirildi. 
     Pakistan istihbarat yetkilileri, pazar günü doğudaki Lahor kentinde yakalanan iki Türkün Çeçenistan'da Çeçen militanların yanında savaştıklarının da belirlendiğini söylediler. 
     Operasyon sırasında bir diz üstü bilgisayar, bazı disketler, kitapve broşürlerin de bulunduğu belirtildi. 
     
     Dört Türk'ten birinin adı Yılmaz Mehmet 
     Pakistan'da El Kaide ile bağlantılı oldukları iddiasıyla hafta sonu tutuklanan dört Türk vatandaşından birinin kimliği Yılmaz Mehmet olarak açıklandı. 
     Pakistan güvenlik kaynakları, ''Halid'' kod adıyla tanınan Yılmaz Mehmet'in, Afganistan'da ABD'ye karşı Taliban saflarında savaştığının düşünüldüğünü belirtti. 
     El Kaide üyesi olduğundan şüphelenilen Mehmet'in geçen ay Lahor yakınlarında yakalanan Tanzanyalı Ahmed Gaylani ve Pakistanlı Naim Nur Han ile yakın temasta bulunduğu öne sürülüyor. 
     Yakalanan diğer Türk vatandaşlarının sorgusu da sürüyor. 
     
     ABD, İngiltere ve Pakistan hedef 
     El Kaide'nin yeni saldırılara hazırlandığına dair istihbarat bilgileri de birbirini izliyor. Pakistan güvenlik kaynakları, Usame Bin Ladin'in ABD, İngiltere ve Pakistan'daki bazı önemli hedeflere saldırı düzenlenmesi için talimat verdiğini iddia etti. Hedefler konusunda ayrıntılı bilgi yok. 
     
</TEXT>
</DOC>
