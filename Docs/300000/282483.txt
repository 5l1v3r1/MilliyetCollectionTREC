<DOC>
<DOCNO> 282483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy04.html </URL>
<DATE> 2004/10/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD Büyükelçisi Edelman'ı kızdıran soru... 
</HEADLINE>
<TEXT>

     DHA 

ABD Büyükelçisi Edelman, Erciyes Üniversitesi İktisadi İdari Bilimler Fakültesi'nde öğrencilere ABD seçim sistemi ve 13 gün sonra yapılacak seçimlerle ilgili değerlendirmelerde bulundu. Edelman, iki ABD başkan adayının Kerkük konusunda farklı düşündüğünü sanmadığını söyledi. 
     Edelman, bir öğetim görevlisinin kendisine yönelttiği, "ABD şimdi hangi ülkeyi bombalayacak'' sorusuna ise, "Türkiye'ye herhangi bir şekilde bombalama olmayacağını söyleyebilirim'' diye yanıt verdi. 
     ABD Ankara Büyükelçisi Edelman, Erciyes Üniversitesi'nde öğrencilere konferans verdi. ABD seçim sistemini ve diğer ülkelerle farkı anlatan ABD Büyükelçisi Edelman'a, Yabancı Diller Meslek Yüksek Okulu öğretim görevlisi Ruziye Hüsrevoğlu'nun, "Başkan Bush'un yeniden seçileceğini nereden biliyorsunuz ABD seçimleri ya da seçim sistemi Türkleri ne kadar ilgilendiriyor. Kayseri'ye neden geldiniz. ABD bundan sonra hangi ülkeyi bombalayacak'' diye sordu. 
     Hüsrevoğlu'nun sorusu öğrencilerden alkış aldı. Edelman, "Başkan Bush'un yeniden seçileceğini söylemedim. Kamuoyu yoklamalarında iki adayın başa baş gittiğini söyledim. Buraya neden geldiğime gelince, öğrencilerle birarada olmaktan, sohbet etmekten hoşlanıyorum. Kayseri'de Vali, Belediye Başkanı ve KTO'yu da ziyaret ettim. Gelmişken, üniversitede öğrencilerle de birarada olmak istedim. Türklerin ABD'deki seçimlere ilgi duyduğunu düşünüyorum. Çünkü, gittiğim her yerde bana seçimlerle ilgili sorular soruyarlar. Diğer ülkelerdeki seçimler ABD'de ilgi görmeyebilir. Ama, ABD'deki seçimlerin diğer ülkelerde merak edildiğini düşünüyorum. Bundan sonra hangi ülkenin bombalanacağına gelince, Türkiye'ye herhangi bir saldırı olmayacağını rahatlıkla söyleyebilirim. Türkiye Başbakanı ile ABD Başkanının arası çok iyi. Birçok konuda yakın mesai içindeler. Kıbrıs konusuna çözüm üretilmesi noktasında da yakın mesai içinde oldular. AB konusunda da sürekli yakın ilişkiler içinde oldular. Zaman zaman tabi ki görüş farklılıkları olacak. Kerkük ve diğer bazı konularda olduğu gibi'' diye yanıtladı. 
     Soruyu yönelten Hüsrevoğlu, daha sonra salonu terk etti. 

     
</TEXT>
</DOC>
