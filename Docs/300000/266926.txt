<DOC>
<DOCNO> 266926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo24.html </URL>
<DATE> 2004/08/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Hagi Sakaryaspor karşısında tek engel konsantrasyon eksikliği 
</HEADLINE>
<TEXT>

     Galatasaray Teknik Direktörü Gheorghe Hagi, yarın Birinci Süper Lig'in yeni takımlarından olan Sakaryaspor ile karşılaşacaklarını hatırlatarak, ''Burada bize tek engel konsantrasyon eksikliği olabilir'' dedi. 
     Gheorghe Hagi, Florya Metin Oktay Tesisleri'nde düzenlediği haftalık olağan basın toplantısında, rakibin yaptığı ilk 3 maçta aldığı sonuçları hiç düşünmemeleri gerektiğini vurgulayarak, ''Bu yanıltıcı olabilir. Sakaryaspor'un maçlarını kasetlerden izledim. Çok disiplinli ve hırslı bir takımla oynayacağız. Denizlispor, Gaziantepspor ve Gençlerbirliği gibi güçlü ekiplere karşı çok az farklı skorlarla yenildiler. Oyunda 3 puan var ve onu biz almalıyız. Çok iyi konsantre olup, taktik disiplini yerine getirirsek ve evimizdeki oyunumuzu ortaya koyarsak, kazanabiliriz'' diye konuştu. 
     Bu maç için oyuncuların kendi kendilerini motive etmelerinin gerektiğini dile getiren Rumen teknik adam, çünkü sahada onların oynayacağını ve maçların oynanmadan kazanılmayacağını hepsinin bildiğini anlattı. 
     Hagi, her maçta bir futbolcunun ön plana çıktığı görüşüne katılmadığını belirtirken, ''Sahada bir takım vardır ve golleri atan oyuncular diğerlerinin yardımıyla bunu gerçekleştirirler. Bana göre yalnızca bir oyuncuyla maç kazanılmaz. Bir oyuncu bazen ön plana çıkabilir ama kollektif bir oyun olmazsa iyi sonuçlar alınamaz'' diye konuştu. 
     Saidou'yu bu hafta oynatıp oynatmayacağıyla ilgili bir soru üzerine Hagi, ''Saidou ile ilgili kararımı henüz vermedim. Sakaryaspor maçına, Çaykur Rizespor karşısında oynattığım kadroyla çıkabilirim. Ümit ve Suat'ın sakatlıkları var, kadroyla ilgili kararımı bu akşam yapılacak antrenmandan sonra vereceğim'' yanıtını verdi. 
     Hagi, Hakan Şükür'ün yetiştiği kulüp olan Sakaryaspor'a karşı oynayacağının hatırlatılması üzerine de, bu futbolcunun maçta gol atmasının kendisini sevindireceğini sözlerine ekledi. 
     
</TEXT>
</DOC>
