<DOC>
<DOCNO> 260260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo01.html </URL>
<DATE> 2004/08/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Galatasaraylı Yönetici ve İşadamları Suat onuruna kokteyl verdi... 
</HEADLINE>
<TEXT>

     1905 Galatasaraylı Yönetici ve İşadamları Derneği GSYİAD , çarşamba günü jübilesini yapacak olan Suat Kaya onuruna bir kokteyl verdi. 
     Derneğin Balmumcu'daki merkezinde verilen kokteyle, Galatasaray Kulübü Başkanı Özhan Canaydın, Başkan Yardımcısı ve Basın Sözcüsü Turgay Kıran, Mali İşler Sorumlusu Refik Arkan ile GSYİAD Başkanı Ulvi Suvarioğlu da katıldı. 
     Suat'ın eşi ve kızıyla birlikte katıldığı gecede bir konuşma yapan Galatasaray Kulübü Başkanı Özhan Canaydın, sarı-kırmızılı futbolcunun, onurlu bir spor yaşamını en üst seviyede bıraktığını kaydederek, ''Suat, kişiliği ve davranışlarıyla bir Galatasaraylı olduğunu göstermiş, Galatasaray'a da tam bir vefa örneği sergilemiştir. Onun futboldan ayrılmasına üzülüyorum. O zirvede bıraktı ama Galatasaray'daki görevleri henüz bitmedi'' dedi. 
     Suat da Galatasaray'da futbola yeni başlamış gibi heyecanlı olduğunu dile getirerek, ''Jübilemle, sadece formamı çıkaracağım. Gerek Galatasaray, gerekse Türk futboluna hizmete devam edeceğim. Herkesi jübileme bekliyorum. Futbolu camiamda bırakmak nasip olduğu için de çok mutluyum'' diye konuştu. 
     Gecede, GSYİAD Başkanı Süvarioğlu, Suat'a çeşitli armağanlar verdi. Bu arada, Suat'ın imzaladığı Galatasaray forması da jübile maçından sonra, geliri Galatasaray altyapısına bağışlanmak üzere ''ww.pazaryerim.com' adlı internet sitesinde açık artırmayla satışa sunulacak. 
     
     KIRAN ''GALATASARAY ESKİ GÜCÜNE KAVUŞTU'' 
     Galatasaray Kulübü Başkan Yardımcısı ve Basın Sözcüsü Turgay Kıran, sarı-kırmızılı ekibin eski gücüne ve günlerine kavuştuğunu söyledi. 
     Kıran, gecede medya mensuplarının sorularını yanıtlarken, ''Transferleri az ama öz yaptık. A'dan Z'ye takım ruhuyla oynayan bir ekip oluştu. Yaptığımız oyuncu seçiminde başarılı olduğumuzu görmek de mutluluk verici. Bunun için Ergun Gürsoy ve transfer komitesini kutluyorum'' dedi. 
     
</TEXT>
</DOC>
