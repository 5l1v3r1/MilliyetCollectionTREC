<DOC>
<DOCNO> 261064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun15.html </URL>
<DATE> 2004/08/06/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Talat-DİSİ buluşması Rum basınında... 
</HEADLINE>
<TEXT>

     Kıbrıs Rum kesimi ana muhalefeti Demokratik Seferberlik Partisi'nin DİSİ lideri Nikos Anastasiadis'in dün KKTC'de yaptığı temaslar sırasında Başbakan Mehmet Ali Talat'ın kayıplar konusunda olumlu bir yaklaşım sergilediği bildirildi. 
     Rum basını, Anastasiadis'in bir hafta içerisinde KKTC'ye yaptığı ikinci ziyarete geniş yer verirken, Talat'ın kayıplar konusunda olumlu bir yaklaşım içinde olduğunu öne sürdü. 
     Fileleftheros, dünkü görüşmelerde Karpaz'a Rum ortaokulu açılması kararının ardından KKTC'deki Rum mezarlıklarının restorasyonu konusunun da ele alındığını yazdı. 
     Haravgi ise Talat-Anastasiadis görüşmesinde kayıplar konusunun insani boyutunun yanı sıra Karpaz'da Rum ortaokulu açılması kararının da ele alındığını, Başbakan Talat'ın kayıplar konusunda ''gerek BM, gerekse iki toplumun taleplerine uyacağını ve gerekli kazıların gerçekleştirileceğini söylediğini'' ileri sürdü. 
     Alihtia, Anastasiadis'in ziyareti sırasında kayıplar için gerekli kazıların yapılması konusunun görüşüldüğünü belirtirken, Simerini bu konuyu ''Kayıpların Akıbetinin Belirlenmesi İçin Kazılar Başlıyor'' başlığıyla verdi. 
     Politis de diyalog kapılarının açıldığını yazarak, Başbakan Talat'ın kayıplar konusunda olumlu ve kazılar yapılmasına hazır olduğunu bildirdi. 
     Anastasiadis, KKTC'ye geçerek, dün Başbakan Talat ile Barış ve Demokrasi Hareketi Genel Başkanı Mustafa Akıncı'yı ziyaret etmişti. 
     
</TEXT>
</DOC>
