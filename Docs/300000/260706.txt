<DOC>
<DOCNO> 260706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/spor/spo03.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşgeldin Cim-Bom 
</HEADLINE>
<TEXT>


Galatasaray 430 gün aradan sonra Ali Sami Yen'e ayak bastı. Suat Kaya'nın jübilesinde Federasyon Karması ile karşı karşıya gelen Sarı-Kırmızılı takım sahadan 2-1 galip ayrıldı 

HALİL ÖZER 


Hagi herkesi büyüledi 
GALATASARAY, emektar Suat Kaya'nın jubile maçında Federasyon Karması'nı 2 - 1 yendi. Sarı - Kırmızılı takımın teknik direktörü Hagi de ilk 15 dakika Galatasaray forması giydi. Rumen çalıştırıcı, oynadığı süre içinde muhteşem paslarla eski günlerini anımsatırken seyirciden büyük alkış aldı. Cim - Bom'un golerini Ümit Karan atarken, Federasyon Karması'nın tek sayısı Tümer'den geldi. 

Beşiktaşlılar geldi 
BEŞİKTAŞLI Ümit, Emre, Ahmet Yıldırım, Okan Buruk ve Tümer'in de oynadığı Federasyon Karması'nın diğer oyuncularını yine Galatasaraylılar oluşturdu. Hakan Ünsal, Hakan Şükür ve kaleci Aykut'un yer aldığı Federasyon Karması'nda ikinci yarı Suat da oynadı. Galatasaray'ın 430 gün sonra tekrar "merhaba" dediği Ali Sami Yen'deki maçı çok az sayıda seyirci izledi. 

Özdemir sesleri 

GALATASARAY Yönetimi'nin, Milli Takımlar eski Sorumlusu Selami Özdemir'i alt yapının başına getirmeyi planladığı öğrenildi. Haluk Ulusoy döneminde Ay - Yıldızlı takımın sorumluluğunu yapan Özdemir, Levent Bıçakçı'nın göreve gelmesinin ardından Futbol Federasyonu'ndan ayrılmıştı. Kulübe yakın çevreler yöneticilerin, Özdemir ile temasa geçmeye hazırlandığını iddia ettiler. 

'Evimiz artık hazır' 

Başkandan teşekkür 
GALATASARAY Başkanı Özhan Canaydın, Şişli Belediye Başkanı Mustafa Sarıgül ile birlikte Mecidiyeköy'deki Sportif A.Ş. binasında basın toplantısı düzenlendi. Canaydın, Ali Sami Yen Stadı'nda yapılan tadilatla ilgili olarak bilgi verirken, çalışmaları yapan ekip ve bu ekibin başında yer alan Hayri Kozak ile Adnan Öztürk'e teşekkür etti. 

'Heyecan duyuyoruz' 
CANAYDIN, 430 gün sonra yeniden Ali Sami Yen'e dönmenin heyecan verici olduğunu açıkladı. Galatasaray Başkanı şunları söyledi "Ekibimiz, 24 saat belediye ile birlikte çalıştı ve son 10 yılda yapılmayan güzellikte revizyonları gerçekleştirdiler. Bu sene hepimize hayırlı olsun. Evimiz artık hazır. Eskisi gibi büyük başarılar yaşamayı hedefliyoruz." 

NOTLAR 
Federasyondan izin çıkmadı 
YÖNETİM, eski açık tribünün ilk dört sırasına seyirci almayı düşünüyordu. Ancak federasyon buna karşı çıktı ve kale arkasının boş bırakılması şartıyla maçların oynanmasına izin verdi. Galatasaray Kulübü bu gelişme üzerine geri adım attı ve federasyonun isteğini kabul etti. 

Canaydın'a Terim tepkisi 
KARŞILAŞMA öncesi konuşma yapmak için kürsüye gelen Başkan Özhan Canaydın'a taraftarlar tepki gösterdi. Tribünler Canaydın mikrofonu alır almaz, "İmparator Fatih Terim" diye bağırdı. Karşılaşmayı eşiyle izleyen Terim ise plaket vermesi için kürsüye çağrılmasına rağmen gelmedi. 

Okan'a protesto 

GALATASARAYLI taraftarlar, Beşiktaş'a giden eski futbolcuları Okan Buruk'u karşılaşma boyunca protesto ettiler. Federasyon Karması'nın formasını giyen yıldız futbolcu, topu ayağına her alışında ıslıklandı. Tribünler uzun süre "Okan dışarı" diye bağırdı. 


</TEXT>
</DOC>
