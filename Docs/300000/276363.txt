<DOC>
<DOCNO> 276363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/guncel/gun05.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan nakliyle geçtiği kesin 
</HEADLINE>
<TEXT>


Prof. Akova, Bakan Akdağ'ın "Kanıt yok" açıklamasını yalanladı İngiltere'de "deli dana"ya kan nakliyle yakalanan 2 kişi öldü 

ANKARA Milliyet 

Sağlık Bakanı Recep Akdağ'ın, İngiltere'den ithal edilen kan ürünlerini kullanmış kişiler için risk olmadığı yönündeki açıklamalarına karşın İngiltere'de kan nakli yoluyla 2 kişide deli dana hastalığı varyant Creztfeld-Jakob tespit edildiği ortaya çıktı. Hacettepe Üniversitesi İç Hastalıkları Ana Bilim Dalı öğretim üyesi Prof. Dr. Murat Akova, "2004 itibariyle tıp literatüründe kan nakli yoluyla bulaşma riski olduğu tespit edildi. Bu nedenle yüzde 99.9 kanla bulaştığını söyleyebiliriz" dedi. 
Akova, basın toplantısında, "The Lancet" adlı tıp dergisinde, 2004'te yayımlanan 2 hasta hakkındaki bilgilerle kan yoluyla deli dana hastalığı bulaşması tespit edildiğini açıkladı. 
İngiltere'de kan verisi olan 15 kişide daha sonra deli dana hastalığı görüldüğünü kaydeden Akova, bu kişilerden alınmış kan ürünlerini kullanan 48 kişinin de takibe alındığını anlattı. Akova, bunlardan 16'sının sağ, ölenlerden birinin ölüm nedeninin de deli dana olduğunu söyledi. 

Akdağ ne demişti 
Akdağ, İngiltere'den deli dana hastalığı riski taşıyan 2743 kan ürününü ithal eden ülkeler arasında Türkiye'nin de bulunduğu ortaya çıkınca şu açıklamayı yapmıştı "Teorik olarak kan yoluyla bulaşma riski yok. Bilimsel kanıt yok. Kan ürünlerini kullanmış kişilerin hastanelere gitmesine gerek yok." 




</TEXT>
</DOC>
