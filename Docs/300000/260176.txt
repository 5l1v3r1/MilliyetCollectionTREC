<DOC>
<DOCNO> 260176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun15.html </URL>
<DATE> 2004/08/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Ürdün'den Filistin'e İsrail'e çok taviz verdiniz 
</HEADLINE>
<TEXT>

     Ürdün Kralı Abdullah, Filistin yönetiminin İsrail ile barış görüşmelerinde çok fazla ve ''şaşırtıcı'' tavizler verdiğini söyledi. 
     Kral Abdullah, Dubai'den yayın yapan El Arabiye televizyonuna verdiği demeçte, ''Filistin liderliğinin ne istediğini açıkça belirlemesi ve bizi geçmişte reddettiği şeyleri kabul ederek sürekli şaşırtmamasını dileriz'' dedi. 
     İsrail ile barış anlaşması imzalayan Ürdün, daha önceleri Filistin'i de İsrail ile barış anlaşması imzalamaya teşvik ediyordu. 
     Abdullah, ''Başlangıçta işgal altındaki Filistin topraklarının yüzde 98'inin kazanılmasından bahsediliyordu. Şimdi yüzde 50'den azından bahsediliyor ve kimse bir iki yıl sonra ne olacağını bilmiyor'' diye konuştu. 
     Filistinli mültecilerle ilgili olarak da ilk başta mültecilerin dönmesi ve tazminat ödenmesinin tartışıldığını, şimdi ise çok az sayıdaki mültecinin dönmesinin tartışıldığını belirten Kral Abdullah, ''Ne yazık ki eskiden ihanet olarak gösterilen şeyler şimdi bir şekilde talep ve büyük başarı haline geldi'' dedi. 
     Filistin yönetimini, yönetimde reform yapmaya da çağıran Kral Abdullah, şunları kaydetti 
     ''Şimdi her zamankinden daha fazla, Filistin liderliğini Yol Haritası'nı izleyerek barışı gerçekleştirmeye ve dünyanın onları suçlamasına neden olan bazı yanlışlarını düzeltmeye çağırıyoruz. 
     Dünya, çok fazla Filistin partisi, çok fazla güvenlik kurumu ve kurumsallaşma eksikliği olduğunu söylüyor'' dedi. 
     
</TEXT>
</DOC>
