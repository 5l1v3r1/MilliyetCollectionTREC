<DOC>
<DOCNO> 272809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/siyaset/asiy.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
6 Ekim sendromu 
</HEADLINE>
<TEXT>


TCK'nın, İlerleme Raporu'nun çıkacağı 6 Ekim'e kadar kabul edilmesini isteyen AB Komisyonu Sözcüsü Filori, ertelemeden hiç memnun olmadıklarını çok net bir dille anlattı 

GÜVEN ÖZALP Brüksel 


Türk Ceza Kanunu'nun TCK Kopenhag Kriterleri'ne uygun şekilde değiştirilmesini, Türkiye'deki reform sürecinin olmazsa olmaz parçası olarak gören AB, hükümeti gecikmenin olası sonuçları konusunda açık bir dille uyardı. TCK Tasarısı'nın geri çekilmesi nedeniyle son derece sert uyarıda bulunan AB, "Bu yasanın çıkmaması Türkiye'nin AB perspektifini riske sokar" mesajı verdi. Gelişmeleri "Son derece kaygı verici" diye nitelendiren AB Komisyonu'nun genişlemeden sorumlu üyesi Günter Verheugen, "Türkiye'nin hukuk devleti olduğunu kanıtlayabilmesi için yeni TCK Tasarısı'nı kabul etmeli. TCK'nın kabul edilmesi daha iyi olurdu, çünkü bu, Türkiye'nin hukuk devleti olması için yerine getirmesi gereken koşulların temelini oluşturuyor" dedi. Verheugen, "Yasanın 6 Ekim'e yetişmeyeceği sonucu çıkabilir. Bu da değerlendirmemizi, tasarıya dayanarak yapmamıza neden olur" diye konuştu. 

'Gelişme kaydedilmeli' 
Verheugen'in sözcüsü Jean Christophe Filori de Brüksel'deki basın toplantısında, "Raporun yayımlanacağı 6 Ekim'e kadar TCK konusunda gelişme kaydedilmesini istiyoruz" dedi. "Bu yasa Türkiye'deki reform süreci açısından hayati öneme sahip. Kopenhag kriterlerini doğrudan etkileyen unsurlar içeriyor" diyen Filori yasanın geçip geçmemesinin verilecek nihai kararı etkileyeceğini vurguladı. Gelişmelerin Türkiye'nin reform çabaları konusunda şüphe uyandırdığını belirten Filori, "Bu yasanın çıkmaması Türkiye'nin AB perspektifini riske sokar. Yasaya ilişkin sonuç İlerleme Raporu'nda tam olarak yansıtılacaktır" dedi. Filori, tasarının geri çekilmesinin ardında zina konusunun tekrar canlandırılmak istenmesinin yattığı yönünde izlenim edindiklerini kaydetti ve "Müzakereler başlayınca zinanın tekrar gündeme getirilmesi" olasılığına ilişkin "Müzakereler başlayınca kriterleri kenara bırakacak değiliz" diye konuştu. 
Türkiye'nin AB'ye üyeliğinin dikkatle incelenmesinin AB açısından gereklilik olduğunu vurgulayan komisyonun Fransız üyesi Jacques Barrot da üyeliğine karşı çıkmadığı Ankara ile ilgili ilerleme raporunun komisyonda derinlemesine tartışılmasını umduğunu ifade etti. 



</TEXT>
</DOC>
