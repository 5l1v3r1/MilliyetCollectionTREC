<DOC>
<DOCNO> 256907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur38.html </URL>
<DATE> 2004/07/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bir adli yıl daha geride kaldı... 
</HEADLINE>
<TEXT>

     Yargıda toplu izin kullanımı anlamına gelen adli tatil başlarken, 2003-2004 adli yılı da çeşitli tartışmalarla geride kaldı. 
     Geçen adli yıl içinde kapatılan Ankara DGM ile Ankara Adalet Sarayı, görülen bazı davalar ile kamuoyunun gündemine oturdu. 
     Ankara 20. Asliye Hukuk Mahkemesi, Vakit Gazetesi'ni ''Onbaşı bile olamayacakların general olduğu ülke'' başlıklı yazıdan dolayı 312 generale 2'şer milyar lira olmak üzere 624 milyar lira tazminat ödemeye mahkum etti. Mahkeme, yazıyı kaleme alan Asım Yenihaber'in, RTÜK üyesi Mehmet Doğan olduğuna karar vererek, Doğan'ı da tazminattan sorumlu tuttu. 
     Başbakan Recep Tayyip Erdoğan, geride kalan adli yıl içinde en çok tazminat kazanan kişiler arasında yer aldı. 
     CHP TBMM Grup Başkanvekili Ali Topuz aleyhine açtığı davada 15 milyar lira manevi tazminat almaya hak kazanan Erdoğan, Beşiktaş'ın Şampiyonlar Ligi maçından önce ve devre arasında yaptığı konuşmada kişilik haklarına ağır saldırıda bulunduğu gerekçesiyle Genç Parti Genel Başkanı Cem Uzan, Star TV ve Star Gazetesi aleyhine açtığı davada da 40 milyar lira manevi tazminat kazandı. 
     Star Gazetesi, ''Kalleş'' başlığıyla yayınlanan haberde kişilik haklarına saldırıda bulunduğu gerekçesiyle, Başbakan Erdoğan'a 25 milyar lira manevi tazminat ödemeye mahkum oldu. Erdoğan, GP Genel Başkanı Cem Uzan'ın Bursa mitinginde yaptığı konuşmanın tam metnini yayınlayan ve ''...Allahsız herif... Ey kalleş adam beni iyi dinle...'' şeklindeki ifadeleri de kullanan Star Gazetesi'nden 25 milyar lira tazminat kazandı. 
     Başbakan Erdoğan, Necati Doğru'nun bir yazısında kişilik haklarına saldırıda bulunulduğu gerekçesiyle Sabah Gazetesi'nden 10 milyar lira, ''Boşanmamızı Tayyip İstedi'' manşeti ile verilen haber dolayısıyla Yarın Gazetesi'nden 5 milyar lira manevi tazminat kazandı. 
     
     MAVİ AKIM 
     Samsun-Ankara doğalgaz boru hattı projesinde devleti zarara uğratarak görevlerini kötüye kullandıkları gerekçesiyle eski BOTAŞ Genel Müdürü Gökhan Yardım'ın da aralarında bulunduğu 5 eski yönetici hakkında açılan ve kamuoyunda ''Mavi Akım'' davası diye bilinen dava da karara bağlandı. Ankara 6. Ağır Ceza Mahkemesi, sanıkları 11 ay 20'şer gün hapis cezasına çarptırdı, daha sonra sanıkların hapis cezalarını 6 milyon 46'şar bin lira ağır para cezasına çevirerek erteledi. 
     Hacettepe Üniversite öğrencisi Birtan Altınbaş'ın 1991'de gözaltında ölümüyle ilgili davada, 4 polis memuru 4 yıl 5 ay 10'ar gün hapis cezasına çarptırıldı. 
     Kapatılan DEP'in 4 eski milletvekilinin yeniden yargılandığı dava da kamuoyunda çok tartışıldı. Ankara 1 No'lu DGM, yeniden yargılama sonunda, kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'a ilk yargılamada verilen 15'er yıl ağır hapis cezalarını tasdik etti. Temyiz istemini görüşen Yargıtay, DGM'nin kararını bozdu, DEP'lilerin yeniden yargılanmasına karar verdi. 
     DGM'nin, bazı davaların yargı sürecini etkilemeye yönelik eylemler içinde olduğu öne sürülen çıkar amaçlı suç örgütüne ilişkin yürüttüğü ve ''Neşter-2'' operasyonu adı verilen soruşturma da kamuoyunun ilgisini çekti. Soruşturma sonunda açılan ''Neşter-2'' davasına, Ankara 11. Ağır Ceza Mahkemesi bakacak. 
     
     YENİ ADLİ YILA KALAN DAVALAR 
     DGM'nin kapatılmasının ardından kurulan Ankara 11. Ağır Ceza Mahkemesi'nde, ''Neşter-1'', ''Neşter-2'', ''Umut'', ''Hizbullah'' ''Bolu Dağı'' ve ''Buffalo'' davalarının görülmesine devam edilecek. 
     Adliyede ise Bayındırlık ve İskan Bakanlığı'nın bazı ihalelerinde yolsuzluk yapıldığına ilişkin ''Vurgun'', hayali ihracatla ilgili ''Örümcek Ağı'' ve enerji ihalelerine ilişkin ''Beyaz Enerji'' davaları, yeni adli yılda sonuçlandırılmaya çalışılacak. 
     ''Hayata Dönüş Operasyonu'' sırasında Ankara Merkez Kapalı Ceza ve Tutukevi'nde çıkan olaylara ilişkin açılan ''Ulucanlar'' davalarının görüleceği adliyede, ''Kayıp Trilyon'' soruşturması sırasında haklarında fezleke düzenlenen ve 3 Kasım seçimlerinde milletvekili seçilememeleri üzerine haklarında dava açılan eski Saadet Partisi Genel Başkanı Recai Kutan'ın da aralarında bulunduğu sanıklar hakim karşısına çıkacaklar. 
     Yeni adli yılda görülecek davalar arasında, eski Merkez Bankası Başkanı Gazi Erçel'in, ''dalgalı kura geçilmeden önce Merkez Bankası rezervlerinden bazı kurumlara toplam 5 milyar 188 milyon 900 bin ABD doları satıldığı, kişisel hesabındaki Türk lirasını dolara çevirdiği'', eski MİT görevlisi Korkut Eken'in de ''teşekkül halinde telefon dinleyerek haberleşme hürriyetini bozma'' suçlamasıyla yargılandığı davalar da bulunuyor. 
     Halk Bankası eski Genel Müdürü Yenal Ansen ve bankanın eski yöneticileri hakkında açılan ceza ve alacak davaları da yeni adli yılda karara bağlanacak. 
     Terör örgütünün başı Abdullah Öcalan, eşi Kesire Öcalan ve örgütün üst düzey yöneticilerinin 12 Eylül 1980'den önce Şanlıurfa ve çevresinde işledikleri suçlarla ilgili olarak açılan davaya da Ankara 8. Ağır Ceza Mahkemesi'nde devam edilecek. 
     
</TEXT>
</DOC>
