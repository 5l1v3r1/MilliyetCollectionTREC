<DOC>
<DOCNO> 253632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo18.html </URL>
<DATE> 2004/07/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Serkan Balcı Kaleciye gerek yok... 
</HEADLINE>
<TEXT>

     Fenerbahçe'nin yeni transferi Serkan Balcı ve geçen sezonun ikinci yarısında transfer edilen Brezilyalı oyuncu Marcio Nobre, yeni sezonda mücadele edecekleri Avrupa Şampiyonlar Ligi'nde elde edilecek başarının çok önemli olduğunu vurguladılar. 
     Samandıra Tesisleri'nde yapılan antrenmandan sonra basın mensuplarının sorularını yanıtlayan iki futbolcu da, yeni sezonun yoğun bir tempoda geçeceğini bildiklerini ve buna göre en iyi şekilde hazırlandıklarını kaydettiler. 
     Büyük bir taraftar kitlesine sahip olan Fenerbahçe'de forma giymenin baskı oluşturduğunu ifade eden Serkan, ancak bu bilinçle sarı-lacivertli ekibe geldiğini kaydederek, şöyle konuştu 
     ''Büyük bir camiaya geldiğimin bilincindeyim. Yeni sezonda mücadele edeceğimiz 3 kulvarda da alnımız ak çıkmak istiyoruz. Özellikle Şampiyonlar Ligi çok önemli. Takımdaki futbolcuların çoğu milli takımlardan arkadaşım. Uyum zorluğu çekmiyorum. Gençlerbirliği'nde taraftar kitlesi azdı. Ama burada büyük bir kitle var. Herkesin gözü üzerinizde. Bu bilinçle çalışmalarıma devam ediyorum. Seyirci baskısı bazen iyi bazen kötü sonuçlar doğurur. Ama her şey kafada. Baskı da olsa çok çabuk atlatmalıyız. İnşallah hep başarılı olup kimsenin tepkisini çekmeyiz.'' Serkan, yeni bir kaleci transferine gerek olup olmadığı yönündeki bir soruya da, ''İki kalecimiz de milli. Bence gerek yok'' yanıtını verdi. 
     
     ''FENERBAHÇE'NİN İMAJINI DÜNYAYA GÖSTERMEK İSTİYORUZ'' 
     Brezilyalı futbolcu Nobre de Şampiyonlar Ligi'nde alınacak başarılı sonuçların önemine değinerek, ''Şampiyonlar Ligi dünya seviyesinde bir turnuva. İyi şeyler yapıp Fenerbahçe'nin imajını dünyaya göstermek istiyoruz'' dedi. 
     İyi bir sezon geçirmek için birlik ve beraberlik içinde olmaları gerektiğine dikkati çeken Nobre, takıma yeni katılan futbolcuların iyi futbolcu olmalarının yanında insan olarak da iyi olduklarını kaydetti. 
     Avrupa şampiyonu olan Yunanistan örneğini veren Nobre, ''Futbolda çok fazla sır yoktur. Yunanistan şampiyon oldu. Doğru işler yaparsanız her şey mümkün. Bizim için Şampiyonlar Ligi'nin yanı sıra Birinci Süper Lig ve Türkiye Kupası maçları da çok önemli'' şeklinde konuştu. 
     Vatandaşı Aurelio'nun gönderilmesi durumunda düşüncelerinin ne olacağı şeklindeki bir soruya Nobre, ''Aurelio iyi bir arkadaşım. Geçen sezon iyi bir performans ortaya koydu. Ama kimin gidip, kimin kalacağına hocamız karar verecek sonuçta'' şeklinde yanıt vardı. 
     Serkan ve Nobre, röportajlardan önce basın mensuplarına poz verdiler. 
     
</TEXT>
</DOC>
