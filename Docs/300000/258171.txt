<DOC>
<DOCNO> 258171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/yasam/yas02.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı böyle mi paylaşılır 
</HEADLINE>
<TEXT>


Faciaya rağmen ne Ulaştırma Bakanı ne Genel Müdürü istifa eden TCDD'de 'bayram havası' sürüyor. Hızlandırılmış tren afişleri h l asılı, internet sitesinde TCDD 'Sevinçli, gururlu' 

GÜRKAN AKGÜNEŞ, M.AKİF ERDEM, GÖKHAN KARAKAŞ İstanbul 

İstanbul - Ankara seferini yapan hızlandırılmış trenin Pamukova'da yaşadığı facia sonrası Türkiye, 'Proje aceleye getirildiği için mi 37 kişi can verdi ' sorusunu tartışıp, sorumluların istifasını beklerken, Haydarpaşa Garı'nda kasvetli bir sessizlik, TCDD'de ise 'sanki kaza yaşanmamış' havası esiyor. 
Ulaştırma Bakanı Binali Yıldırım ve TCDD Genel Müdürü Süleyman Karaman, halen koltuklarında oturuyor, Haydarpaşa Garı'nda projeyi eleştirenleri 'inek' olarak gösteren karikatür h l asılı. Kurumun resmi web sitesi, 'Sevinçliyiz, gururluyuz' yazılarıyla dolu. Hareket saatlerine göre, seferler devam ediyor. 

'Gerçekte' matem var 
Tüm bunlara rağmen, 'gerçek hayatta' ise tam bir 'matem havası var'. Haydarpaşa Garı'na gelen yolcu sayısı parmakla gösterilecek kadar az. Yolculardan birkaçı, iptal edildiği halde panoda gösterilen hızlandırılmış tren seferleri tarifesini şaşkınla izliyor. Büyük bir moral çöküntü içerisinde olduğu gözlenen görevliler, hızlandırılmış tren seferlerine ilişkin sorulara yanıt vermiyor. Vatandaşlar, biletlerini iade ediyor. Gardaki birkaç kişi duygularını, "Önceden otobüslere güvenemiyorduk, şimdi trene de binemeyeceğiz" sözleriyle dile getiriyor. Kaza yapan Yakup Kadri Karaosmanoğlu Ekspresi'nin seferlerinin geleceği ise belirsiz. 

Yolcular Sinir bozucu 
Başbakan Erdoğan, kazayla ilgili soru soran bir gazeteciyi 'Acıyı paylaşmıyorsunuz' diye paylasa da, TCDD'nin de acıyı pek paylaşmadığı ortada. 
Haydarpaşa Garı'nda, projeyi eleştirenlerin 'ineğe' benzetildiği dev karikatür afiş h l asılı duruyor. Afişte, 'Bu sanıklar rahat seyredemeyeceğiz diye hızlandırılmış tren projesini engellemeye çalışıyorlar sayın h kim' deniyor. Sanıklar 'inek'. Afişin altında da 'Hızlandırılmış trende TCDD'ye başarılar dileriz' sözlerine yer veriliyor. Gara gelen birkaç yolcu ise, afişi gördükçe sinirlerinin bozulduğunu söylüyor. 
Garın en yüksek yerine asılı reklam afişinin yanısıra, kaza yapan trenin sefer saatleri de, dev ışıklı panoda başka bir 'traji komik' durumu sergiliyor. Yakup Kadri Karaosmanoğlu Ekspresi'nin Ankara seferleri her gün 18.00 kalkış, 23.15 varış şeklinde panoda yer alırken, bir başka panoda seferler iptal edilmiş gözüküyor. 

İnternette 'görüşe' sansür mü 

TCDD'nin, internet sitesindeki Demiryolu Gazetesi'nde, Genel Müdür Süleyman Karaman'ın "Sevinçliyiz, gururluyuz" yazısı halen duruyor. Karaman yazısında özetle "Demiryolcular olarak kendimize her zamankinden daha fazla güveniyoruz. Çünkü, Ankara-İstanbul hattında seyahat süresini 5 saate indirmeyi ve hızlandırılmış trenleri sefere koymayı başardık" diyor. Ancak sitede yeni açılan, 'Yolcularımızın görüşleri önemlidir' başlıklı bölümde, '22 Temmuz 2004 tarihinde Yakup Kadri Ekspresi'nin Mekece - Osmaneli arasında raydan çıkarak kaza yapmasıyla ilgili yolcularımız ne diyor ' sorusuna gelen mesaj ya da görüşler yayımlanmıyor. 


</TEXT>
</DOC>
