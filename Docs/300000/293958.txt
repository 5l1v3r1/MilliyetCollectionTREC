<DOC>
<DOCNO> 293958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas18.html </URL>
<DATE> 2004/12/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Dünyanın en ünlü 100 elması Ankara'da... 
</HEADLINE>
<TEXT>

     Dünyanın en ünlü yüz elmasının benzerleri, Armada'da bulunan Minyon Mücevher Evi'nde sergileniyor. 
     DTC Elmas Şirketi'ne ait Londra Merkez Ofisi'nden getirilen ve taklit olmasına rağmen çok kıymetli bir koleksiyon olan elmas sergisinde, göz alıcı elmasların tanıtımının yanı sıra taşların ''dillere destan'' hikayeleri anlatılıyor. 
     Tarihe mal olmuş en ünlü 100 elması bu kadar değerli kılan ise sadece büyüklükleri değil, aynı zamanda kullanıcıları, hikayeleri ve ülkeleri... Daha çok İngiliz Kraliyet Ailesi'ne ait elmasların sergilendiği koleksiyonun en gözde taşı ise Titanic filmine konu olan ancak adının tersine kullanıcılarına uğursuzluk getirmiş, ''Hope umut '' elması. 
     Mavi renkli olan ve toplam 45.52 karat ağırlığında bulunan Hope elması, dünyanın en ünlü pırlantaları arasında gösteriliyor. 
     14. Louis'e ait olan ve ''tacın mavi pırlantası'' olarak anılan elmas, Fransız Devrimi'nden sonra çalınmış ve 1930 yılında ortaya çıkarak, ona ismini veren Henry Philip Hope tarafından satın alınmış. Ancak elmasın Hope Ailesi'nin elindeyken uğursuzluk getirdiğine dair söylentiler çıkmış. Ailenin tüm fertlerinin yanı sıra elması taşıyan kişilerin ve sonraki kullanıcıların sefalet içinde ölmeleri, taşın uğursuz olarak anılmasına neden olmuş. Hope elması, şu anda Washington'daki Smitsonian Enstitüsü'nde sergileniyor. 
     Koleksiyonun bir diğer ünlü elması ise İdol Gözü. Küçük bir yumurta boyutunda ve yassı damla kesimli olan taş, 70.20 karat ağırlığında. Bu taş, bir tanrı heykelinin gözü olarak kullanılmış ve daha sonra çalınmış. Efsaneye göre İdol Gözü, Keşmir Şeyhi tarafından Türk Sultanı'na, Prenses Raşide'nin özgürlüğüne karşılık verilmiş. Işık dağı olarak bilinen Küh-i Nur elması ise 186 karat ağırlığında oval kesimli bir taş. Şah Cihan'ın tahtında tavus kuşunun gözlerinden biri olarak kullanıldığı söylenen elmas, Kraliçe Victoria döneminde İngiliz Kraliyet Ailesi'nin tacında kullanılmak üzere yeniden şekil verilmiş. Hala İngiltere Kraliyet Ailesi'nin mücevherleri arasında bulunan elmasın fotoğraf kullanım hakları ise yine Kraliyet Ailesi'ne ait. 
     
     KAŞIKÇI ELMASI'NIN TANITIM YETERSİZLİĞİ 

     Koleksiyonda yer alan Taylor-Burton elması ise Richard Burton'un aşkının ifadesi olarak Elizabeth Taylor'a hediye edilmiş. Elizabeth Taylor, 1978 yılında taşı satışa çıkarmış ve parasının bir kısmını Botswana'da bir hastane inşa ettirmek için kullanmış. Alıcı adaylarının yalnızca taşı görmek için bile sergi masraflarını karşılamak üzere 2 bin 500 dolar ödemesi gerekmiş. 1979 yılında yaklaşık 3 milyon doların üzerinde bir fiyata satılan elmasın, şu anda Suudi Arabistan'da olduğu düşünülüyor. 
     Topkapı Sarayı'nda bulunan dünyaca ünlü Kaşıkçı Elması'nın ise koleksiyonda yer almaması dikkati çekiyor. Kaşıkçı elmasının, tanıtım yetersizliğinden dolayı koleksiyonda yer almadığı ifade ediliyor. 
     
     TAKLİTLERİ BİLE ELMAS KADAR DEĞERLİ 

     Koleksiyonda bulunan ve 2 ile 0,20 karat arasında değişen elmasların orijinallerine paha biçilemiyor. Elmaslar, maddi değerlerinin yanı sıra tarihe mal olmaları nedeniyle manevi değer taşıyor. 
     Koleksiyonun en ünlü elmaslarını ''Küh-i Nur, Afrika Yıldızı, Centennary Pırlantası, İdol Gözü, Regent, Hortensia, Hope, Sancy ve Taylor-Burton'' oluşturuyor. 
     De Beer's firması tarafından hazırlatılan ve dünyada sadece birkaç örneği olan koleksiyon, Türkiye'de ilk kez sergileniyor. 
     Koleksiyonda bulunan taklit elmasların, özel kristalden yapılmış olması, özel olarak kesilmesi ve gerçeğine sarfedilen kadar emek verilmesi nedeniyle çok değerli olduğu belirtiliyor. 
     
</TEXT>
</DOC>
