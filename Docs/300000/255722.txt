<DOC>
<DOCNO> 255722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur19.html </URL>
<DATE> 2004/07/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Gökçek Mogan Gölü'nü Ağustos'ta halka açacağız 
</HEADLINE>
<TEXT>

     Ankara Büyükşehir Belediye Başkanı Melih Gökçek, metro inşaatlarında aksama olmadığını ve yapımların sürdüğünü bildirdi. 
     Gökçek, makamında gazetecilerin sorularını yanıtlayan Gökçek, metro inşaatlarının tamamlanmasında bir gecikme olmayacağını kaydederek, çalışmalarda herhangi bir aksama olmadığını bildirdi. Başkent ulaşımını özelleştirme konusu üzerinde çalışmaların sürdüğünü kaydeden Gökçek, metronun mekanik aksamının kurulması sorununu da böylece aşmayı hedeflediklerini bildirdi. 
     Melih Gökçek, belediyenin ulaşımdan sürekli zarar ettiğini ve kar etmesinin mümkün görünmediğini kaydederek, ''En iyisi özelleştirmek. Bunu başarırsak çok mutlu olacağım. Bizim ulaşımda giderimiz çok fazla. Vatandaş bu özelleştirmeden zararlı çıkmayacak, zamlar bizim kontrolümüzde olacak. Vatandaşın mağdur olmasına göz yummayacağız'' dedi. 
     Gökçek, Mogan Gölü'nün kirlenme nedeniyle kaybolup gitmesine izin vermeyeceklerini de ifade ederek, bu konuda ODTÜ'den Prof.Dr. Esen Özsan'ın bir gazeteye yaptığı açıklamalarla da haklı olduklarının ortaya çıktığını söyledi. Gökçek, şunları kaydetti 
     ''Biz rekreasyon alanı çalışmalarıyla gölü kurtarmaya çalışıyoruz. Çalışmalarımızla göle doğal dengesini kazandıracak, kuşların yaşayacağı kadar kamışlık alan bırakacağız. Göl kamışlardan ve çamurdan temizlenecek. Çalışmalar süratle sürüyor. Ağustos'ta yeni rekreasyon alanını hizmete açacağız. Bu mevsimde ağaç dikmek verimli sonuç vermeyebileceği için ağaç dikimlerini Kasım ayında gerçekleştireceğiz. Ancak bölge düzenlenmesi tamamlanacak ve vatandaşın dinlenmesi, gezmesi için açılacak.'' Gökçek, Gazetecilerin soruları üzerine, Cumhurbaşkanı Ahmet Necdet Sezer'in onayına sunulan Yerel Yönetimler Yasası'nın bir devrim niteliğinde olduğunu söyledi. 
     
</TEXT>
</DOC>
