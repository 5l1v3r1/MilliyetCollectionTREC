<DOC>
<DOCNO> 251489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur15.html </URL>
<DATE> 2004/06/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Malatya'da bir hastaya ikinci kez karaciğer nakledildi... 
</HEADLINE>
<TEXT>

     Malatya'da yaklaşık 2 yıl önce karaciğer nakli yapılan hastaya, karaciğerinde oluşan sorunlar nedeniyle ikinci defa nakil gerçekleştirildi. 
     İnönü Üniversitesi İÜ Turgut Özal Tıp Merkezi'nde Ali Yılmaz adlı hastaya, ikinci defa karaciğer nakli yapıldığı bildirildi. 
     İÜ Rektörü Prof. Dr. Fatih Hilmioğlu, yaptığı yazılı açıklamada, ikinci defa karaciğer naklinin yapılmasının son derece ciddi ve yaşamsal açıdan riskli bir ameliyat olduğunu, ancak ameliyatın başarılı geçtiğini belirtti. 
     Ameliyatın 12 saat sürdüğünü bildiren Hilmioğlu, açıklamasında şunları kaydetti 
     ''Hepatit B'ye bağlı karaciğer sirozu nedeni ile yapılan birinci karaciğer nakli sonrası sorunsuz bir yaşam süren hastada, son üç ayda karaciğerin küçük damarlarında tıkanma şeklinde bir patoloji ortaya çıkmıştır. Bu hastalık, tüm dünyadaki karaciğer nakli merkezlerinden yüzde 1-2 gibi oldukça düşük oranlarda da olsa görülmektedir. Hastanın karaciğerindeki sorun, hızla ilerleyerek hastayı karaciğer yetmezliğine ve komasına sürüklemiştir. Tüm gelişmiş merkezlerde bu tür hastaların yaşamı ancak yeni ve sağlıklı bir karaciğer ile söz konusu olabilmektedir. Hastamız tıbbi açıdan son derece ciddi ve yaşamsal açıdan riskli bir durumda iken büyük bir şans eseri olarak organ bağışı olmuş ve bağışlanan karaciğer hastaya nakledilmiştir.'' 
     
</TEXT>
</DOC>
