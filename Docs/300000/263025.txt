<DOC>
<DOCNO> 263025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/ysenay.html </URL>
<DATE> 2004/08/13/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Rüştü kaleye 
</HEADLINE>
<TEXT>



Rüştü'ye ben de kırgındım işin aslında... Onun, Avrupa'ya çıkmadan önce Fenerbahçe'de hakkıyla idman yapmadığını, çalışması gereken zamanın dörtte biri kadar dahi fiziğini ve bedensel hareketliliğini korumak adına tembellik edip, Fenerbahçe'de hiç de kendine yakışmayacak goller yediği yazılarımla, muhtelif radyo ve TV kanallarındaki yorumlarımla açıkca dillenmiştir... Ayrıca Barcelona'ya gidişine 'belki orada mükemmel bir çalışma ortamı bulur' umuduyla sevinmiş, ama 'ya orada da fiziksel değerlerinin grafiğini yükseltemez ve kafasını Avrupalı ölçeklere çıkaramazsa' korkularıyla, acabalar arasında kilitlenip kalmıştım. Sonrası malum... Korkularım galip gelmiş ve Rüştü, İspanya'da belki de hayatının en garip ve onun şöhretine gölge düşüren, acayip gollere yenilmiş kalmıştı... 
Şimdi Rüştü Fenerbahçe'ye dönsün mü dönmesin mi Üstüne doğru - yanlış birçok yorumlar yapılırken, Rüştü'nün tanımadığım menajerleri, ondan çok kendi adlarına transfer dedikoduları çıkarıp, arada yine kendi ceplerini düşünmekteler... Öyleyse Rüştü'nün yapması gereken tek şey Fenerbahçe Başkanı Aziz Yıldırım ile direkt görüşerek ve üstünde fazla durmayacağı maddi değerler sonrası hemen Kadıköy'e taşınmasıdır... Çünkü Rüştü fiziksel ve ruhsal sorunları olmadığı anlarda, kalede zamanlama denen en zengin file bekçiliği değerlerine sahip, dünya çapında bir kaleci özelliğini taşımaktadır... Ayrıca şu anda öksüz bir çocuk gibi kalmış bu büyük değerin, eski kariyerine acilen ihtiyacı vardır. Bu kariyere de ancak kendi yuvası olan Fenerbahçe'de kavuşabilir... 
Yok birinci kaleciymiş, yok ikinci kaleciymiş gibi safsata yorumlar, Rüştü ve Fenerbahçe kenetlenmesinde hiçbir şey ifade edemez. Çünkü bizim tanıdığımız Rüştü kafasını toparlayıp, çalışmaları da sıkı tuttuğu zaman, daha üç - beş yıl onun karşısında birinci kaleci olamaz. 
Öyleyse hiç geç kalmadan Rüştü hemen önce Kadıköy'e, sonra da kaleye acilen taşınmalıdır... 


</TEXT>
</DOC>
