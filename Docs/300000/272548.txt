<DOC>
<DOCNO> 272548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/spo01.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba darbesi 
</HEADLINE>
<TEXT>


7. dakikada oyundan çıkan Kolombiyalı kalecinin sol topuk tendonunda yırtılma olduğu öğrenildi. Beşiktaşlı file bekçisinin bir ay sahalardan uzak kalacağı açıklandı 


Murat teslim aldı 
KARTAL, belki beraberliği kurtardı ama, kaleci Cordoba darbesiyle sarsıldı. Maçın hemen başındaki bir pozisyonda topu uzaklaştırmak için koşarken sekmeye başlayan Kolombiyalı file bekçisinin, sol topuk tendonunda yırtılma bulunduğu açıklandı. Başarılı kaleci, dünkü maçta 7. dakikada yerini Murat Şahin'e devretti. 

Sürpriz kadro 
CORDOBA'NIN, Galatasaray maçında yer alamayacağı ve yaklaşık bir ay sahalardan uzak kalacağı ifade edildi. Öte yandan Del Bosque, sahaya sürpriz bir kadro çıkardı. İspanyol hoca, Cim - Bom derbisini düşünerek Okan'ı tribüne çıkardı, Carew ile Sergen'i yedek soyundurdu. Bosque, Sergen'i ikinci yarıda oyuna sürdü. 

Notlar 

Tribünler full çekti 
GLİMT'İN maçlarının yapıldığı Aspmyra Stadı, 7 bin 300 kişilik kapasiteye sahip olmasına rağmen, dün UEFA'nın izin vermemesi nedeniyle ancak 5 bin 200 kişi karşılaşmayı izleyebildi. Biletler, dün sabahın erken saatlerinde tamamen tükendi. 

Akıllardan çıkmadı 
SİYAH-Beyazlı futbolcular, maç öncesinde Bodo Glimt karşılaşmasından çok, Galatasaray derbisini konuştu. Oyuncular, teknik heyetin uyarılarına rağmen, pazar günü oynayacakları maçı dillerinden düşürmedi. 

Damping var 
BODO Glimt Yönetimi, maç öncesi tanesi 150 krondan satılan Sarı - Siyahlı kaşkollarda indirim yaptı. Norveçliler, maç esnasında taraftarlarına 50 krondan kaşkol dağıtıp, statta farklı bir görünüm sağladı. 

Derbi izdihamı 
BEŞİKTAŞ taraftarı, Galatasaray karşılaşması için İnönü Stadı'na akın etti. İstanbul'da satışa çıkan derbi biletlerinin bir günde 22 bininin tükendiği, açık tribünlerde yer kalmadığı ifade edildi. Yönetim karaborsa olaylarının yaşanmaması için güvenlik güçleri ile temasa geçti. 

Kamptan kampa 
KARTAL, maçın ardından kaldığı Radison Sas Oteli'nde dinlenmeye çekildi. Bu sabah 08.30'da özel bir uçakla İstanbul'a dönecek olan Siyah - Beyazlılar, Ümraniye Tesisleri'ne geçecek, akşam da antrenman yapacak. Beşiktaş yarın da Galatasaray maçı için kampa girecek. 


</TEXT>
</DOC>
