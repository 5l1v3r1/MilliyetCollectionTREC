<DOC>
<DOCNO> 281838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko17.html </URL>
<DATE> 2004/10/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Halkın yerli muza yönelmesi üreticinin yüzü güldürdü... 
</HEADLINE>
<TEXT>

     Türkiye muz üretiminin önemli bölümünü karşılayan Mersin'in Anamur ve Bozyazı ilçelerinde üreticiler, bu yıl ithal muzun kaçak girişinin kısmen de olsa önlendiğini, gelişmelerin yıllar sonra yüzlerini güldürdüğünü ifade ettiler. 
     Anamur Muz Üreticileri Derneği Muz-Der Başkanı Niyazi Sinanoğlu, geçen yıl dalında 1 milyon 200 bin lira olan yerli muzun, bu yıl 1 milyon 400 bin lira ile 1 milyon 500 bin lira arasında alıcı bulduğunu belirtti. 
     Sinanoğlu, Türkiye'nin yıllık 130 bin ton olan toplam muz üretiminin yüzde 70'ini, Anamur, Bozyazı, Yalova ve Gazipaşa ilçelerinin karşıladığını, bu nedenle bu meyveyle ilgili izlenen tüm politikaların yöre üreticileri için büyük önem taşıdığını bildirdi. 
     Yıllarca ithal muzun haksız rekabeti ile karşı karşıya bırakıldıklarını, kotasız ve düşük gümrük vergileriyle getirilen ürünlerin yerli üreticiye büyük zarar verdiğini savunan Sinanoğlu, ''özellikle bu yıl gümrük kapılarında kaçak muz girişinin kısmen de olsa önlenmesi, yerli üreticinin yüzünü yıllar sonra ilk kez güldürdü'' dedi. 
     Sinanoğlu, gümrük denetimlerinin yanı sıra muz ithalatında uygulanan gümrük vergisinin yüzde 145 gibi yüksek seviyede olmasının da yerli üreticilere yaradığını belirterek, şunları kaydetti 
     ''Şu anda kaliteli ve yüksek aromalı Anamur muzu ortalama 2 milyon liradan tüketiciye ulaşırken, ithal muz 3.5 milyon liradan satılıyor. Bu sayede tüketici, tercihini ucuz ve kaliteli yerli muzdan yana kullanıyor.'' 
     
     SORUNLAR BİTMEDİ 
     Anamur Ziraat Odası Başkanı Levent Tufan ise muz üreticisinin sorunlardan tam olarak kurtulabilmesi için çözümlenmesi gereken bir takım sorunlarının daha bulunduğunu bildirdi. 
     Tufan, ithal muzun rekabet gücünü kısmakla muz üretimindeki sorunların bitmediğine işaret ederek, şunları söyledi 
     ''Şu anda Anamur ve çevresinde alan düzenlemesi yapılması durumunda muz ekimi yapmaya elverişli 38 bin dekar alan var. Ancak, bu alanın şu anda sadece 10 bin dekarı kullanılıyor. Oysa, Türkiye'nin muz ithalatı için her yıl ödediği 100 milyon dolar döviz, bölge üreticisine düşük faizli kredi olarak verilirse, kalan 28 bin dekarın tamamında muz ekimi yapılır ve Türkiye'nin ihtiyacının tamamı karşılanır.'' Tufan, üretimdeki bir başka sorunun ise sera demiri ve naylon gibi inşaat kalemlerine yüzde 18 üzerinden KDV alınması olduğunu belirterek, ''Bu malzemeler tarım kalemi olarak değerlendirilirse KDV yüzde 1'e düşer'' dedi. 
     Hükümetin enflasyon hedefinin yüzde 8 olmasına rağmen tarım kredisi verilirken en az yüzde 36 üzerinden faiz uygulandığına dikkati çeken Tufan, bu çelişkinin ortadan kaldırılması gerektiğini de sözlerine ekledi. 
     
</TEXT>
</DOC>
