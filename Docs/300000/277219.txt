<DOC>
<DOCNO> 277219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo27.html </URL>
<DATE> 2004/10/04/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Milli Takım'da Kazakistan maçı hazırlıkları devam ediyor... 
</HEADLINE>
<TEXT>

     2006 Dünya Kupası Eleme Grubu maçlarında Kazakistan ve Danimarka ile karşılaşacak A Milli Futbol Takımı, İstanbul'daki ilk çalışmasını 8 eksikle yaptı. 
     Milli takımda, aday kadroda bulunan Rüştü, Emre, İbrahim Toraman, Gökdeniz, Tolga, İbrahim Üzülmez, Fatih ve Hüseyin, Florya Metin Oktay Tesisleri'ndeki ilk antrenmana katılmadı. Milli Takım Doktoru Cengiz Dinç, sakatlıkları bulunan Rüştü, Emre, İbrahim Toraman ve Gökdeniz'in, Kazakistan maçına yetişebileciğini belirterek, ''Rüştü'nün ayak bileğinde ödem var. Emre'nin sağ arka adalesinde zorlanma, İbrahim Toraman'ın sağ ayak bileğinde problem, Gökdeniz'in de kasığında ağrı var. Bu oyuncuların sakatlıkları çok ciddi değil. Bugün otelin salonunda çalıştılar'' dedi. 
     A Milli Takım Menajeri Can Çobanoğlu da perşembe ve pazar günü üst üste zorlu maçlar yapan Tolga, İbrahim Üzülmez, Fatih ve Hüseyin'in ise otelde masaj yaptırıp dinlendiklerini, bu oyuncuların yarın normal antrenmanlara başlayacaklarını söyledi. 
     Çobanoğlu, A Milli Takım'ın, Kazakistan ile yapacağı maçın biletlerinin 6 Ekim Çarşamba günü satışa çıkarılacağını da belirterek, ''Milli takım hiçbir maçı hafife almaz. Fenerbahçe Şükrü Saracoğlu Stadı'nın büyülü atmosferinde, herkesin ellerinde Türk bayrakları, ailece bizi desteklemesini bekliyoruz'' dedi. 
     
     FUTBOLCULARDAN AÇIKLAMA 
     Antrenman öncesi milli futbolculardan Necati, Kürşat, Halil ve Hamit, Kazakistan ve Danimarka maçlarıyla ilgili açıklama yaptı. 
     Necati, önce Kazakistan maçında galip gelmeleri gerektiğini ifade ederek, ''Bu maçı kazanmamız lazım. İyi başlayıp, Danimarka'ya 3 puan için gideceğiz'' dedi. 
     Kürşat, teknik kapasitesi iyi olan Türk futbolunun sert mücadele edemediğini belirterek, ''Rakibimiz bize karşı kapanacak. Onları aşmamız lazım. Daha sonra Danimarka'ya moralli gitmek istiyoruz'' diye konuştu. 
     Halil, Türkiye'nin kalitesinin belli olduğunu ve gruptan lider çıkacaklarına inandığını kaydederken, kardeşi Hamit ise milli takımın büyük hedefleri bulunduğunu ve Almanya kapısının açılması için Kazakistan ile Danimarka maçlarının kazanılması gerektiğini söyledi. 
     
     ANTRENMAN 
     A Milli Takım, Kazakistan maçı hazırlıklarına başladı. 
     Milli Takımlar Teknik Direktörü Ersun Yanal yönetimindeki yaklaşık bir saatlik antrenmanda, futbolcular ısınma hareketlerinin ardından 5'e 2 pas çalışması yaptı. Antrenmanın son bölümünde Hamit, Hasan, Deniz ve Bülent şut çalışırken, öteki oyuncular koşuyla antrenmanı tamamladı. 
     
     HAMİT AĞLARI YIRTTI 
     Şut çalışması sırasında Hamit'in çok sert ve isabetli şutlar attığı dikkat çekti. 
     Teknik direktör Yanal'dan da övgü alan gurbetçi oyuncunun, çalışma sırasında sert bir şutu kale ağlarını yırttı. Antrenman sonunda Hamit, yırtılan ağı göstererek gazetecilere fotoğraf için poz verdi. 
     A Milli Futbol Takımı, yarın yapacağı tek antrenmanla hazırlıklarını sürdürecek. 
     
</TEXT>
</DOC>
