<DOC>
<DOCNO> 256748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun19.html </URL>
<DATE> 2004/07/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Hitler'e bombalı suikastın 60. yıldönümü 
</HEADLINE>
<TEXT>

     Alman diktatörü Adolf Hitler'e başarısız bir bombalı suikast girişiminde bulunarak idam edilen Claus Schenk Graf von Stauffenberg ve ona yardım eden diğer askerler, Almanya'da törenle anılacak. 
     Almanya Başbakanı Gerhard Schröder, 20 Temmuz 1944'te, Hitler'in Doğu Prusya'daki Polonya karargahında katıldığı toplantı sırasında patlayan bombayı yerleştiren kahramanları anma törenine katılacak. 
     Törene, Almanya Cumhurbaşkanı Horst Köhler'in de katılacağı ve Stauffenberg'in idam edildiği noktaya çelenk bırakacağı belirtildi. 
     Hitler'i hedef alan suikast girişiminde, bir evrak çantasına konulan bomba, Alman ordusunda üst düzeyde görev yapan ve Hitler'in çok güvendiği von Stauffenberg tarafından toplantı masasının altına yerleştirilmişti. 
     Patlayan bomba, toplantı salonundaki 25 kişiden 4'ünün ölmesine neden olurken, Hitler, büyük konferans masası sayesinde, saldırıdan yara almadan kurtulmuştu. 
     Almanya'daki Nazi rejimini sona erdirebilecek suikast girişimini düzenleyen von Stauffenberg ve ona yardım eden bazı askerler, patlamadan birkaç saat sonra tutuklanarak Hitler'in emriyle idam edildi. 
     
</TEXT>
</DOC>
