<DOC>
<DOCNO> 297765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/spor/spo03.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi lider arıyor 
</HEADLINE>
<TEXT>


Galatasaray Teknik Direktörü, takımındaki tek eksiğin lider futbolcu olduğunu vurguladı, "10 numaraya her takımın ihtiyacı var. Hatta iki tane olsa daha iyi olur" diye konuştu 

BÜNYAMİN OSMAN 


"Bankolarla gitmez" 
FENERBAHÇE galibiyetinin ardından futbolcularına övgüler yağdıran Galatasaray Teknik Direktörü Hagi, şu an takımda sadece liderleri bulunmamasından memnun olmadığını belirtti. Sadece banko oyuncularla bu işin gitmesinin zor olduğuna da dikkat çeken Rumen çalıştırıcı, "Zorluklar beklemediğin anda gelebilir. Çünkü ligde önümüzde daha çok uzun yol var" açıklamasını yaptı. 

"Yolun ortasındayız" 
DAHA iyiyi bulabilmek için futbolculardan daha fazlasını isteyeceğini de vurgulayan Hagi, "Yolun ortasındayız. Lider eksikliğini giderip, şampiyonluğa doğru emin adımlarla gideriz" ifadesini kullandı. Galatasaray Teknik Direktörü, birden eskiye dönmenin zor olduğunu da söyleyerek, "Kafamda bir sürü proje var. Ancak ilk olarak, şampiyonluk ve Avrupa'yı düşünüyoruz" dedi. 

"Tanrı vergisi yetenek" 
10 numaraya her takımın ihtiyacı olduğunu da söyleyen Hagi, "Hatta iki tane olsa iyi olur. 10 numaranın, Tanrı'nın verdiği yeteneklerle donatılmış olması gerekir. Bu futbolcular üç tiptir Bir, klasik 10 numaradır, iki oyun kurucudur, üçüncüsü de forvetin arkasında oynar" yorumunu yaptı. Galatasaray Teknik Direktörü, "Bunlardan biri olsa bana yeter" diye konuştu. 

Aslan, arsa zengini 

Galatasaray, ekonomik krizden çıkmak için dört koldan atağa geçerken, Silivri bölgesinde aldığı arazilerle, büyük projelerin düğmesine bastı 

İSMET TONGO 

Spor kompleksi 
SARI - Kırmızılı kulüp, Seyrantepe projesinin ardından arazi ataklarıyla da harekete geçti. Seyrantepe arazisinin yarısına stadı inşa edecek Cim - Bom, geriye kalan bölümü kooperatife ve iş merkezine ayıracak. Başkan Özhan Canaydın, Refik Arkan ve Cengiz Özyalçın'dan oluşan komitenin yaptığı yoğun çalışma sonunda Silivri hudutları içinde yer alan ve TEM otobanına cephesi bulunan 360 bin metre karelik arazi de kulübe kazandırıldı. Bir belediyeye ait olan bu araziye spor kompleksi inşa edilecek. 

Göl kenarı 
YÖNETİM, Büyükçekmece gölüne cephesi olan 300 bin metre karelik bir arsanın daha peşine düştü. Cim - Bom, öncelikle Florya tesislerini taşımayı düşündüğü, ancak elverişli olmaması nedeniyle vazgeçtiği bu araziyi, su sporları ve diğer amatör branşlara tahsis edecek, kamp yeri ve amatör sporcuların rahatça yaşayabileceği tesisler kuracak. Ayrıca Metin Oktay Tesisleri, prosedürler tamamlandıktan sonra Silivri'deki diğer araziye taşınacak ve değeri çok yüksek olan Florya, konut yapımına açılarak, gelir elde edilecek. 

Riva'ya konut 
GALATASARAY, Riva'da atıl halde bulunan arazi için de planlarını tamamladı. Buna göre, borçlu günlerde kulübe destek veren bankalarla kurulacak konsorsiyum, Riva'ya 750 konut yapacak. "Galatasaray Country" ismiyle inşa edilecek bu site nedeniyle oluşturulacak ortaklıktan kulübe gelir kaydırılacak. Başbakan R.Tayyip Erdoğan'ın isteğiyle, Ali Sami Yen Stadı'nın bulunduğu bölgeye, iş merkezleri, kongre salonları, otopark ve spor merkezleri kurularak, 20 milyon dolar kasaya girecek. 

Şanssız Hasan Şaş 

DERBİDE koluna aldığı darbe ile sakatlanan Hasan Şaş, dün sabahki antrenmanda da Petre'nin darbesiyle yerde kalınca isyan etti. Sağ ayağına gelen tekmeyle sakatlanıp antrenmanı terk eden yıldız oyuncu, öfkesini kramponlarını yere fırlatarak gösterdi. Kulüp Doktoru Murat Çevik, Hasan Şaş'ın aşil tendonunda ödem tesbit edildiğini söyledi. Conceiçao'nun arka adelesinde spazm oluştuğu da açıklandı. 

'Aziz bey kardeşimiz' 

HALİL ÖZER 

GALATASARAY 2. Başkanı Ergun Gürsoy, ezeli rakiplerinden gelen tepkilere ölçülü bir şekilde yaklaştı, ceza konusunun kendisinde merak uyandırdığını söyledi. Gürsoy "Acaba bize neye göre ceza verecekler. Cezadan korkmuyoruz. Ama yönetmelikte merdiven boşluğu ihlali diye bir şey var mı " ifadelerini kullandı. 
GÜRSOY, Aziz Yıldırım'ın Ali Sami Yen'e bir daha gelmeme kararına ise şu yorumu yaptı "Aziz, kardeşimiz. Hem, o maça daha çok var. Ayrıca biz olur muyuz, olmaz mıyız belli değil. Zamanı gelince konuşuruz. Ben, üç puanı almışım, onları yenmişim. Tebrikleri kabul ediyorum, yoluma devam ediyorum". 

Protesto 

AZİZ Yıldırım'ın eleştirilere "Mekteb-i Sultani" diyerek Galatasaray Lisesi'ni de dahil etmesi camiayı kızdırdı. Liseliler, gazetelere verecekleri bir ilan ile durumu protesto ettiler. İlanda, Galatasaray Lisesi'nin, 523 yıllık bir eğitim kurumu olduğu hatırlatıldı "Böylesine bir kurum, bu tür tartışmaların içine çekilmemeli" denildi. 
BİLDİRİDE Galatasaray Lisesi'nin, Atatürk ilkelerine ve cumhuriyetine bağlı bir devlet okulu olduğu hatırlatıldı. Ayrıca birçok okul öğrencisinin Çanakkale ve Kurtuluş savaşları sırasında şehit olduğu belirtilirken "Böylesine bir irfan kurumu anlamsız çekişmenin içine çekilmemeli. Bu durumu kınıyoruz" yorumu yapıldı. 

Eurocard için Schalke ile maç 

CİM - BOM'UN üzerinde uzun süre çalıştığı Eurocard projesi, 15 Ocak'ta hayata geçecek. Sarı - Kırmızılılar, Auf Arena Stadı'nda Schalke 04 ile özel bir karşılaşma oynayıp, gurbetçilere projenin tanıtımını yapacak. 15.30'da başlayacak maçın biletleri de satışa sunuldu. 


</TEXT>
</DOC>
