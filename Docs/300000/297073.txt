<DOC>
<DOCNO> 297073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sontur03.html </URL>
<DATE> 2004/12/12/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
İzmir... 'Dedikodu işkencesi'nin zanlıları tutuklandı... 
</HEADLINE>
<TEXT>

     İzmir'de bir genç kızı kaçırarak dövdükleri iddia edilen 4 kişi, çıkarıldıkları mahkemede tutuklandı. 
     Alınan bilgiye göre, polise başvuran Burçin G, aynı mahallede oturdukları Reyhan B, kardeşi Ceyhan B. ile arkadaşları Orhan F. ve Bilal D. tarafından kaçırıldığını söyledi. Burçin B, kendisini kaçıranların, götürdükleri Ballıkuyu'daki evde bir gün boyunca dövdükten sonra serbest bıraktıklarını ileri sürdü. 
     İhbar üzerine, Asayiş Şube Müdürlüğü Gasp Büro Amirliği ekipleri, Burçin B'yi kaçırdığı iddia edilen 4 kişiyi yakaladı. Gözaltına alınan zanlılardan Reyhan B'nin, ifadesinde, aynı mahallede oturan Burçin B'nin erkek arkadaşı Turgut A'nın yolda yürürken önünü kestiğini, ''Burçin ve benim hakkımda kötü dedikodular çıkardığını duydum. Bir daha bizim hakkımızda böyle şeyler söylersen pişman olursun'' diye tehdit ettiğini söylediği öğrenildi. 
     Reyhan B'nin, tehdit olayından sonra kardeşi ve 2 arkadaşıyla birlikte Burçin B'yi ''Ballıkuyu'da bir eve götürüp uyardıklarını, ancak dövmediklerini'' bildirdiği ifade edildi. 
     Mahkemeye çıkartılan Reyhan B, kardeşi Ceyhan B, arkadaşları Orhan F. ve Bilal D, tutuklanarak cezaevine gönderildi. 
     Öte yandan, dövülme olayından sonra ilk tedavisi Yeşilyurt Atatürk Eğitim ve Araştırma Hastanesi'nde yapılan Burçin B, daha sonra sevk edildiği 9 Eylül Tıp Fakültesi Hastanesi'nde ameliyat oldu. Yoğun Bakın Servisi'nde gözlem altında olan Burçin B'nin, hayati tehlikeyi atlattığı öğrenildi. 
     
     OLAY 

     Olay, geçen salı günü saat 23.30 sıralarında 27 sokak 25 numara önünde meydana geldi. Bir süre önce çalıştığı işyerinden ayrılan 20 yaşındaki Burçin Günal, akşam saatlerinde esrarengiz bir kişinin açtığı telefonla dışarıya çıktı. 
     İddiaya göre kimliği belirlenemeyen kişiler tarafından tabancayla tehdit edilen Burçin Günal, zorla bindirildiği otomobille kaçırıldı. Kadifekale semtindeki surlara götürülen Burçin Günal'ı çırılçıplak soyan saldırganlar, yakınları hakkında dedikodu yaptığı gerekçesiyle kendisini kaçırdıklarını söyledi. 
     Yüzü tanınmaz hale gelene kadar dövdükleri Burçin Günal'ı, bir gün sonra Hatay'daki evinin önüne bırakıp kayıplara karıştı. Yardım çığlıklarına koşan çevre sakinleri tarafından Atatürk Eğitim ve Araştırma Hastanesi'ne kaldırılan Burçin Günal kendisini kaçıranları tanımadığını önesürdü. 
     Burçin Günal polise verdiği ifadede, "Bir yakınımız için dedikodu yapmışsın'' diyerek dövdüklerini söyledi. Burçin Günal, iki gün süren tedavisinin ardından Dokuz Eylül Üniversitesi Hastanesi'ne sevk edildi. Burçin Günal'ın ciddiyetini koruduğu belirtilirken, olayla ilgili soruşturmanın sürdürüldüğü kaydedildi. 
     
</TEXT>
</DOC>
