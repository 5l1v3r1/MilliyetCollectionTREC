<DOC>
<DOCNO> 250537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko33.html </URL>
<DATE> 2004/06/24/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Dedeman, madencilikte yabancılarla işbirliği yapacak... 
</HEADLINE>
<TEXT>

     Dedeman Holding, madencilik sektöründe yabancı yatırımcılarla işbirliği yapacak. 
     Dedeman Madencilik A.Ş. Genel Müdür Yardımcısı Şeyda Çağlayan, Dedeman Holding'in gelecek planlarının açıklandığı basın toplantısında yaptığı konuşmada, Türkiye'nin krom ihracatının yüzde 35'ini gerçekleştiren şirketlerinin dünya krom pazarında yüzde 3.5 paya sahip olduğunu belirterek, ''En büyük üretici Güney Afrika'ya bile krom ihraç ettik'' dedi. 
     Yeni krom yatırımlardan bahseden Çağlayan, Kayseri-Pınarbaşı Toruntepe bölgesinde 1 milyon ton rezerve sahip bir işletme projesi başlattıklarını, yatırım süresi 18 ay ve yatırım tutarı 6.5 milyon dolar olan projede Japonya'nın dünya devi şirketi Mitsui Co. UK Plc. ile işbirliği yaptıklarını bildirdi. 
     250 kişilik istihdam sağlanacak, 2006 yılında realize olacak bu projeyle, yılda 100 bin ton krom üretimi yaparak, yılda 10-15 milyon dolarlık ihracat geliri hedeflediklerini aktaran Çağlayan, ayrıca Denizli civarında yeni bir işletme açmayı planladıklarını, bu konuda da yabancı bir grupla görüşmelerinin sürdüğünü söyledi. 
     Çağlayan, mevcut krom işletmelerinden yılda 12.5 milyon dolarlık gelir elde eden Dedeman Holding'in, krom yatırımlarını gerçekleştirdiğinde üç yıl içinde dünya pazarındaki payını yüzde 7'ye yükseltmeyi, yıllık 20-25 milyon dolar gelir hedeflediğini kaydetti. 
     Şeyda Çağlayan, Kayseri-Yahyalı bölgesinde yeni başlatacakları proje ile yılda 350 bin ton kurşun ve çinko üreteceklerini de açıkladı. 
     Kurşun ve çinko yatırımlarımlarından beklentilerinin yılda 12-15 milyon dolar ciro olduğunu bildiren Çağlayan, bu alanda dünyanın önde gelen yatırımcı bir firmasıyla ortak girişim görüşmelerinin devam ettiğini söyledi. 
     
     OTELCİLİKTE YÜZDE 200 BÜYÜME HEDEFİ 
     Dedeman Turizm Yatırımları Genel Müdürü Koray Yetik de, Türkiye, KKTC, Moldova ve Özbekistan'da toplam 15 otelleri bulunduğunu, 3 bin 108 oda ve 7 bin 40 yatak kapasitesine sahip olduklarını belirtti. 
     Ekonomik krizler ve 11 Eylül olayının etkilerinden başarıyla geçtiklerini ifade eden Yetik, ''2010 yılına kadar otel sayısını 50'ye çıkarmayı, yüzde 200 büyümeyi hedefliyoruz. Büyümenin yüzde 30'u yurtdışında, yüzde 70'i yurt içinde gerçekleşecek'' dedi. 
     Türkiye'de önemli şehirlerde ve belli başlı sanayi bölgelerinde, yurtdışında ise ABD, Doğu ve Batı Avrupa'da, Ortadoğu ve Türk Cumhuriyetleri'nde büyümeye ağırlık vereceklerini anlatan Yetik, 2003 yılında 42.6 milyon dolar olan otelcilik faaliyetleri cirosunu, bu yıl 49 milyon dolara çıkarmayı hedeflediklerini bildirdi. 
     Bir soru üzerine Koray Yetik, otel yatırımlarında nerede imkan çıkarsa orayı değerlendireceklerini ifade ederek, işletme, stratejik ortaklık, kiralama veya isim hakkını verme yoluyla yatırımları yapabileceklerini anlattı. 
     
     DETUR VE DEKON ÇALIŞANLARA DEVREDİLECEK 
     Dedeman Holding Yönetim Kurulu Başkanı Murat Dedeman da, soruları yanıtlarken, kaplıca turizmine girmek istediklerini ama şu anda Afyon'da ciddi çalışmaları olmadığını bildirdi. Dedeman, Turizm Bakanlığı'nın yaptığı tahsisler sırasında Belek'te bir arsaya müracat ettiklerini ve 15 trilyona kadar fiyat verdiklerini, ancak rakamlar daha üste çıkınca çekildiklerini belirtti. 
     Murat Dedeman, otelcilik faaliyetleri açısından dezavantaj oluşturduğu için tur operatörlüğü ve acentalıktan ayrılmayı düşündüklerini, seyahat acentesi Detur ve kongre turizm şirketi Dekon'un hisselerinin tamamının çalışanlara devredileceğini bildirdi. 
     TL'nin değerlenmesinin otelcilik cirolarını önemli ölçüde etkilediğini kaydeden Dedeman, artan giderlerini önlemek için genelde dolar olan fiyatların bir kısmını TL, bir kısmını euro yaptıklarını anlattı. 
     Dedeman, bir soru üzerine, Türk Cumhuriyetleri ve Doğu Avrupa'da büyüyüp kendilerini ispat ettikten sonra Avrupa'daki büyük otel zincirleri ile yarışabileceklerini söyledi. 
     
</TEXT>
</DOC>
