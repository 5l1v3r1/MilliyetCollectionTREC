<DOC>
<DOCNO> 263944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/ekonomi/eko05.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemada üçüncü taksit hazırlıkları başladı 
</HEADLINE>
<TEXT>


EKONOMİ SERVİSİ 

Ziraat Bankası, nemada üçüncü taksit ödemeleriyle ilgili kurum ve işyeri toplu başvurularını, 18 Ağustos 2004 tarihinden itibaren kabul etmeye başlayacak. 
Ziraat Bankası'ndan yapılan yazılı açıklamaya göre, Tasarrufu Teşvik işyeri sicil numarası olan ve elektronik posta uzantıları, k12.tr, edu.tr, com.tr, gov.tr, mil.tr, pol.tr ve bel.tr olan özel kuruluşlar ile kamu kurum ve kuruluşları personeli üçüncü taksit nema ödemelerini işyerleri aracılığı ile alabilecek. 
Daha önceki taksit ödemelerinde olduğu gibi, kurum ve işyeri aracılığı ile talepte bulunan hak sahiplerinin ödemeleri, başvuru tarihinden itibaren en geç üç gün içinde yapılacak. Kurum aracılığı ile başvurmayan hak sahipleri, eskiden olduğu gibi bir aylık takvim içinde sıralarını bekleyecek. 
Kurum ve işyerleri, unvanlarını taşıyan elektronik posta adresi ile birlikte en son kesinti ve katkı tutarlarını yatırdıkları Ziraat Bankası şubelerine başvuracak. 


</TEXT>
</DOC>
