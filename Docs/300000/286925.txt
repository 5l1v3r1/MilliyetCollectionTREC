<DOC>
<DOCNO> 286925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur09.html </URL>
<DATE> 2004/11/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Tokat'ta bir erbaş şehit oldu... 
</HEADLINE>
<TEXT>

     Tokat'ın Erbaa İlçesi'nde arazi taraması yapan timde görevli bir erbaşın, av tüfeğiyle vurularak, şehit olduğu bildirildi. 
     AA muhabirinin aldığı bilgiye göre, Tokat'ın Gümenek Bölgesi'nde konuşlandırılan Nevşehir İl Jandarma Komutanlığı'na bağlı komando timlerinin, Erbaa İlçesi yakınlarındaki Keseci Köyü kırsalında arazi arama-tarama çalışması sırasında, timde görevli Jandarma Komando Onbaşı Hakan Keleş'in, av tüfeğiyle açılan ateş sonucu ağır yaralandığı bildirildi. 
     Erbaa Devlet Hastanesi'ne kaldırılan Keleş'in kurtarılamadığı belirtildi. 
     Yetkililer, alınan ilk bilgiye göre, olayın, bölgede görevli timin arazi arama-tarama çalışması sırasında, ismi açıklanmayan 15-16 yaşlarındaki bir çobanın, kaybettiğini söylediği ineğini ararken, tedirgin bir şekilde, köpeğinin havladığı yöne doğru ateş açması nedeniyle meydana geldiğini bildirdiler. 
     Çobanın gözaltına alındığı, olayla ilgili soruşturmanın sürdürüldüğü kaydedildi. 
     
</TEXT>
</DOC>
