<DOC>
<DOCNO> 296772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/tamer.html </URL>
<DATE> 2004/12/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Brüksel'e Türk çıkartması 
</HEADLINE>
<TEXT>


17 Aralık'a bir hafta kala Brüksel, tam anlamıyla Türk işgali altında. Türkiye'den binlerce kişi, artı Avrupa ülkelerinde yaşayan Türkler, Brüksel'e akın ediyor. Herkes kendi kimliğine, mesleğine ve bakış açısına göre dili döndüğünce Türkiye'nin neden AB'ye üye olması gerektiğini anlatıyor. 
En büyük çıkartma dündü. Türkiye Odalar ve Borsalar Birliği TOBB ve İktisadi Kalkınma Vakfı İKV'nin dün Ankara ve İstanbul'dan kaldırdığı 3 özel uçak, 252 sivil toplum kuruluşunu çatısı altında toplayan Türkiye Platformu üyelerini gazetecilerle birlikte Brüksel'e sabah götürüp akşam getirdi. Ve böylelikle son haftalardaki daha küçük çaplı çabalar, TÜSİAD'dan Türk - İş'e, TÜRSAB'dan meslek odalarına, üniversitelerden sendikalara tek ses olarak gür bir biçimde AB'nin merkezinde dile getirildi. 
Avrupa Parlamentosu Başkanı Josep Borrell Fontelles Türkiye'ye geldiğinde de yazmıştım. AB'deki muhataplarımıza karşı sürekli savunmada kalmayıp, hücum oynamayı öğrendik nihayet. TOBB Başkanı Rifat Hisarcıklıoğlu da İKV Başkanı Davut Ökütçü de dün Brüksel'de yeni hücum taktiğimizin göz dolduran örneklerini verdiler. 

AB ilkeler bütünüyse... 
İşte Ökütçü'nün Türkiye Platformu adına dün Brüksel'de yaptığı konuşmadan birkaç paragraf 
"AB kendini her zaman bir ilkeler ve değerler bütünü olarak ortaya koymuş, farklı muamele taleplerinin AB felsefesiyle kesinlikle bağdaşmayacağı vurgulanmıştır. Bugün geldiğimiz noktada ise, AB Komisyonu raporundaki belirsizlikler, AB'nin yaklaşımını nasıl algılamamız gerektiği konusunda tereddüt yaratmaktadır. 
AB Türkiye'ye farklı mı davranacak Eğer öyleyse bu "AB ne istiyorsa yapar. Kuralları o koyar, istediği zaman ve istediği şekilde değiştirir" anlamına mı gelmektedir 
Böyle bir yaklaşımın AB'nin temel ilke ve değerleriyle bağdaşmayacağına inanıyor, ve 17 Aralık'ta bu inancımızın teyidini bekliyoruz. 

AB'de kimlik arayışı 
Türkiye'nin üyeliği tartışmalarının, AB içinde bir "kimlik tanımlama" meselesine dönüşmeye başladığını ise hayretle izlemekteyiz. AB içinde bazı çevreler, birliğin 41 yıl önce verdiği ve süreç içinde sayısız kez teyit ettiği bir kararı sorgular gibi görünüyor. "AB nedir" sorusuna bu şekilde cevap aranıyorsa, bu yanlıştır. Kimlik tartışmalarını Türkiye üzerinden yapmak ve bugün yapmak, her şeyden önce "ahde vefa" ilkesini göz ardı etmek, verilen sözleri unutmak demektir. 
Türkiye ile ilgili kararın sadece Türkiye'nin kaydettiği ilerlemeler ve Türkiye'nin eksiklikleri temelinde verilmesini istiyoruz. Türkiye - AB ilişkilerinin bugün geldiği noktada, artık bazı tarihi önyargıların ve mesnetsiz kaygıların aşılmış olması gerektiğine inanıyoruz." 

İç sesim diyor ki... 
Konunun uzmanı Mehmet Ali Birand'ın Posta gazetesinde son 2 gündür yazdıklarından, AB konusundaki iyimserliğini yitirdiğini hayretle izliyorum. Dün "Yetti artık, AB işin tadını kaçırıyor" başlıklı yazısında AB üyesi 25 ülkenin Türkiye ile tehlikeli bir oyun oynadığını vurguluyordu. Bugünkü yazısında "AB pes ettirmek, Türkiye kaçmak mı istiyor " diye soruyor. 
Bazen konunun çok içinde olmadığınız zaman, dışardan daha serinkanlı, kuşbakışı bir değerlendirme yapabiliyorsunuz. Naçizane kanaatim şu ki, Avrupa Birliği'nde son güne kadar 25 ayrı kafadan 25 ayrı ses çıkacak. Türk tarafı olarak bizler de yapılan taahhütlerden tek adım gerilemeyi kesinlikle kabul etmediğimizi her vesileyle değişik kişilerin ağzından farklı üsluplarda tekrarlamaya devam edeceğiz. Geçmişte de müzakereye her başlanacak ülkeyle benzeri karşılıklı atışmaların yaşandığı biliniyor. 
Ben 17 Aralık Zirvesi'nden, 6 Ekim'de Avrupa Komisyonu'nun aldığı kararın aksine kötü bir sürpriz kesinlikle beklemiyorum. 



</TEXT>
</DOC>
