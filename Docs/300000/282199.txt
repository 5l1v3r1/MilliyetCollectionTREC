<DOC>
<DOCNO> 282199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy17.html </URL>
<DATE> 2004/10/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Erdoğan Türkiye Kıbrıs'tan asker çekmez 
</HEADLINE>
<TEXT>

     Başbakan Recep Tayyip Erdoğan, ''Türkiye Ermeni soykırımı konusunda rahat bir ülkedir. Çünkü bu konu ne Osmanlı ne de Türkiye Cumhuriyeti'nin arşivlerine bakılıp konuşulmuş bir konu değildir'' dedi. 
     OECD raporunun açıklanmasının ardından OECD Genel Sekreteri Donald Johnston ile basın toplantısı düzenleyen Başbakan Erdoğan habercilerin sorularını yanıtladı. 
     Erdoğan habercilerin Ermeni soykırımıyla ilgili soruları üzerine, haftada dört Ermenistan uçağını havaalanına kabul eden bir ülkenin başbakanı olduğunu belirterek "Türkiye'nin yaklaşımı henüz karşı tarafta yok. Soykırım konusunu kabul edebilmem için gelin arşivlere girin. Objektif bir değerlendirme yapabilmeniz için bunu halletmeniz lazım" diye konuştu. 
     
     "Türkiye, KKTC'den askerini çekmez" 

     OECD Annan Planı'na KKTC'nin 'evet' dediğini hatırlatan Başbakan, "Türkiye KKTC'den asker çekmez. 'Evet' diyen KKTC'ye hala izolasyon uygulanmaktadır. 'Hayır' diyen Rum tarafı ise AB üyesi olmuştur. Bu çelişki değil midir Bunu taraflı bir yaklaşım olarak değerlendiriyorum" diye konuştu. 
     
     "Türkiye ödevini yerine getirmiştir" 

     Başbakan Erdoğan, Türkiye'nin AB üyeliğine karşı duran ülkelerden Fransa'yla ilgili olarak ise "Helsinki ve Kopenhag zirvelerinde verilen sözlerin altında Fransız dostlarımızın da onayı ve desteği var. Fransa'nın bizi iç siyaset malzemesi yapacağını düşünmüyoruz, çünkü biz dostuz" dedi. 
     
     "AB üyelik kararında duygusallık yoktur" 

     Siyasi liderlerin halklarından aldıkları yetkileri kullandıklarını söyleyen Erdoğan, "AB'ye girmenin şeklini oradaki kayıtlar ve kriterlerinden biliriz. Bunlar yapıldığında müzakere süreci başlar ve tam müzake olur, 'ben istersem olur' olmaz. Ciddi kriterlere bakılır. Duygusallık yoktur. Devlet idare ediliyor" dedi. 
     
     "Almanya ile iyi bir noktadayız" 

     Yabancı yatırımın süratle arttığını da vurgulayan Erdoğan, "Almanya ile iyi bir noktadayız. Temmuz sonu ile yabancı sermaye 1.8 milyar dolara ulaşmıştır. Yılsonuna kadar 2.5 milyar dolara ulaşacağını tahmin ediyorum" diye konuştu. 
     Güven ve istikrarın oluşmaya başladığına da değinen Erdoğan, "AB müzakereleri başladıktan sonra yabancı sermaye daha da artacaktır" yorumunu yaptı. 
     Erdoğan NATO'da AGİT'te, OECD'de beraberiz, AB de olmayacak mıyız 
     Öte yandan Başbakan Recep Tayyip Erdoğan, Türkiye'nin batı ile NATO'da, AGİT'te, OECD'de birlikte, birarada olduğunu vurgularken, ''Peki niçin AB'de bir arada olamayacak mışız '' diye sordu. 
     Başbakan Erdoğan, bir gazetecinin, ''Fransa kamuoyunu ikna etmek isterseniz, Türkiye'nin AB'ye üyeliğinin onların da yararına olacağına dönük ne gibi mesajı olduğunu'' sorması üzerine, şöyle konuştu 
     ''Bu konuda aylardır konuşuyoruz. Ama ben burada bir şeyi ifade etmek istiyorum. Birincisi, AB'ye girmenin kriterleri içerisinde halkların referandumu yoktur. Halkların yetki verdiği siyasi iradenin kararı vardır. Bu siyasi irade, bu atmosferi oluşturur. 
     Ben Fransız dostlarımıza şunu söylüyorum Türkiye'yi bir defa, Fransa'nın yatırımlar noktasında en önemli bir partneri olarak görmeniz gerekir ve küresel bir güç oluşturuyorsunuz. Dünyada terörün ne büyük bir düşman olduuğunu görüyorsunuz.'' Erdoğan, milletler olarak ortak bir platform oluşturulmak zorunda olunduğuna işaret ederken, şöyle devam etti 
     ''Ve biz Türkiye olarak öyle bir kültürün mensuplarıyız ki, biz yaradılanı yaradan da ötürü seven bir anlayışın mensuplarıyız. Bunu yaygınlaştırmak, sevgi temelli bir barış anlayışını dünyada egemen kılmak gayreti içerisinde olmalıyız. Geleceği böyle inşa etmek durumundayız. 
     Bu bakımdan NATO'da, AGİT'te, OECD'de hep birlikte, biraradayız. Peki niçin AB'de bir arada olamayacak mışız '' 
     
     Yabancı sermaye girişi 

     Erdoğan, bir başka soruya karşılık, AB ile müzakere süreci başladıktan sonra, Türkiye'ye doğrudan yabancı sermaye girişinde artış olacağını ifade etti. 
     Başbakan, Ocak ayından bu yana Türkiye'ye 1.8 milyar dolarlık doğrudan yabancı sermaye girdiğini vurgularken, yıl sonunda bu rakamın 2.5 milyar dolara ulaşacağı tahmin ettiklerini kaydetti. 

     
</TEXT>
</DOC>
