<DOC>
<DOCNO> 275434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas14.html </URL>
<DATE> 2004/09/27/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Uzay turizmi başlıyor... Peki fiyat ne kadar 
</HEADLINE>
<TEXT>

     İngiliz milyarder Richard Branson, sahibi olduğu Virgin Havayolları'nın ilk ticari uzay seferlerini gelecek yıllarda başlatmayı planladığını bildirdi. 
     Virgin Havayolları'nın kurucusu ve başkanı Branson, düzenlediği basın toplantısında, şirketinin, haziranda ilk özel uzay uçuşunu yapan Amerikan SpaceShipOne uzay aracının yaratıcısıyla 20 milyon euroyu aşkın bir anlaşma yaptığını belirtti. 
     Richard Branson, Virgin firmasının dünyanın ilk uzay seferi yapacak ticari şirketini kurmak amacıyla Mojave Aerospace Ventures MAV havacılık şirketiyle yaptığı anlaşmada, SpaceShipOne füzesinin yaratıcısı Burt Rutan'ın teknolojisinin kullanılmasının kararlaştırıldığını açıkladı. 
     Havacılık ve uzaya tutkun İngiliz işadamı, ''Önümüzdeki yıllarda binlerce astronot yaratmayı ve gezegenimizin eşsiz güzelliğini uzaydan görme hayallerini gerçekleştirmek istiyoruz'' diye konuştu. 
     Ticari uzay seferinin, kişi başı yaklaşık 169 bin euro olması ve uçuşun 3 gün sürmesi bekleniyor. 
     
</TEXT>
</DOC>
