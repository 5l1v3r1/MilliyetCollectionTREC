<DOC>
<DOCNO> 257339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/soneko21.html </URL>
<DATE> 2004/07/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Enerji Bakanı Nükleer santrallerde maliyet konusu netlik kazanmadı 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, nükleer santrallerde yer ve maliyet konusunun henüz netlik kazanmadığını bildirdi. 
     Güler, Hilton Otel'de düzenlenen ''Ekonominin En Başarılı İsimleri'' ödül töreni öncesinde gazetecilerin konuya ilişkin sorularını yanıtladı. 
     Nükleer santrallere ilişkin bir soru üzerine Güler, nükleer enerji stratejisinin hazırlandığını, nükleer enerjiyle birlikte doğalgaz ve diğer enerji kaynaklarının ikinci plana atılmayacağını söyledi. 
     Güler, nükleer enerjiye sadece nükleer santral olarak bakmamak gerektiğini anlatarak, nükleer enerjide çevre ve güvenlik konularında duyarlı olduklarını ifade etti. 
     Dünyada 440 tane nükleer enerji santrali bulunduğunu belirten Güler, 31 tanesinin de inşaatının sürdüğünü kaydetti. 
     Çevreci olduklarını belirten Güler, buna örnek olarak Bakü-Tiflis-Ceyhan Petrol Boru Hattı inşaatında 40 kilometrelik bir bölümde karatavukların yumurtlama dönemi olması nedeniyle inşaat çalışması yapmadıklarını söyledi. Güler, ''İnşaat sırasında ayıların özel günlerini bile hesaplıyoruz'' dedi. 
     Güler, İran gezisinde doğalgaz indiriminin de gündeme geldiğini kaydetti. 
     
</TEXT>
</DOC>
