<DOC>
<DOCNO> 258069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur07.html </URL>
<DATE> 2004/07/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kütahya'da bir mahalledeki araçlar ve işyerleri kundaklandı 
</HEADLINE>
<TEXT>

     Kütahya'da 2 işyeri, bir otomobil, kamyonet ve halk otobüsü, kimliği belirsiz kişi ya da kişilerce ateşe verilerek kundaklandı. 
     Alınan bilgiye göre, Mehmet Akif Ersoy Mahallesi Mersinli Ahmet Caddesi'nde Arif Saygılı'ya ait bakkal dükkanı ve odunlukta yangın çıktı. 
     Kütahya Belediyesi'ne ait itfaiye ekipleri tarafından işyerlerine müdahale edildiği sırada, İhram Sokak'ta park halindeki Namık Kemal Durdu'ya ait 43 NL 689 plakalı otomobil, Ali Kayırmaz'a ait 43 RC 500 plakalı özel halk otobüsü ve İsmail Şen'e ait 43 DA 838 plakalı kamyonet de yanmaya başladı. 
     Kütahya Orman Bölge Müdürlüğü ve Azot Fabrikası'na ait 7 itfaiye ekibinin de katıldığı çalışmalar sonucu, işyerleri ve araçlar kısa sürede söndürüldü. 
     Söndürme çalışmalarının ardından yapılan incelemede, işyeri ve araçların, kimliği belirsiz kişi ya da kişilerce ateşe verilerek kundaklandığı belirlendi. 
     Yetkililer, olayla ilgili soruşturmanın sürdürüldüğünü kaydettiler. 
     
</TEXT>
</DOC>
