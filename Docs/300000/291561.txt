<DOC>
<DOCNO> 291561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur57.html </URL>
<DATE> 2004/11/23/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
ART, Türkiye'de yayına başladı... 
</HEADLINE>
<TEXT>

     Avrasya Radyo ve Televizyonu'nun ART Türkiye'de yayınına başlaması dolayısıyla bir resepsiyon verildi. 
     Devlet Konukevi'ndeki resepsiyona çok sayıda siyasetçi ve gazeteci katıldı. 
     Resepsiyonda konuşan ART Onursal Başkanı, Metal-İş Sendikası Genel Başkanı Mustafa Özbek, ART'nin ülkenin içinde bulunduğu gerçek şartları millete duyuracağını, tarafsız bilgi vereceğini söyledi. 
     AB yetkililerinin ellerine çantayı aldıkları zaman Türkiye'ye geldiklerini ancak Türkiye'nin yanı başındaki Irak'a gidemediklerini belirten Özbek, Türkiye'de kimlik tartışmasının olmadığını kaydetti. 
     Özbek, AB ile ilişkilerde dikkatli olunması, Avrasya ülkeleri ile ilişkilerin güçlendirilmesi gerektiğini savundu. 
     Eski başbakanlardan Bülent Ecevit de Sovyetler Birliği dağıldıktan sonra Türkiye'nin Avrasya'dan Avrupa'ya kadar açıldığını belirterek, Türkiye'nin bunu iyi değerlendirmesinin çok yararlı olacağını kaydetti. 
     17 Aralık ya da başka bir tarihte ABD veya AB'nin KKTC ile ilgili dayatmalarının ortaya çıkabileceğini belirten Ecevit, ne ABD'nin ne de AB'nin böyle bir dayatmaya hakkının olmadığını söyledi. Ecevit, ''Türkiye'de herhangi bir hükümetin KKTC'nin bağımsızlığını ortadan kaldırmaya, zayıflatmaya yönelik girişimleri olursa, milletin büyük çoğunluğunun engeliyle karşılaşacaktır'' dedi. 
     Ecevit, hangi hükümet olursa olsun KKTC ile ilgili dayatmalara karşı koyma gücünün bulunduğunu ifade etti. 
     DYP Genel Başkanı Mehmet Ağar da Türkiye'nin, dünyadaki bütün devletler gibi Türkiye Cumhuriyeti'nin de kuruluş konseptini tartıştırmayacağını belirtti. 
     ''Türkiye, bugün milletinin şuurunda aşmış olduğunu farklı problemlerini, birtakım farklı tesirlerle, yeni baştan tartışma alanı içerisine almayacaktır'' diyen Ağar, şunları kaydetti 
     ''Türkiye, milli sınırlarının ötesinde de üzerine düşenleri yapmaktan geri kalmamalıdır. Irak'taki olaylar, milletin her ferdinin yüreğinde büyük yaralar açmaktadır. Bugün birtakım politik mülahazalarla, Türkiye'nin tarihine, şanına, geleneğine, çizgisine yaraşır tepkiyi göstermekten çekinmenin Türkiye'ye gelecekte karşısına çıkaracağı önemli faturalar olacaktır. Milletin düşündüğünü, milleti adına görev yapanlar seslendirmek durumundadırlar. Böylesine önemli bir görevden kaçanlar, birtakım geçmiş siyasi meselelerle suçlanacağı endişesiyle hareket edebilme hakkına sahip değildirler. Milletin yüreği ne yönde çarpıyorsa, millet adına, milleti yönetme hakkına haiz olanlar, bu feryadı yerine getirmek durumundadırlar. Bunların yapmadığı görevi, milyonlarca millet evladının yapma kabiliyetinin olduğu bilinmelidir.'' Saadet Partisi Genel Başkan Vekili Recai Kutan da ART'nin milli, manevi değerlere uygun bir yayın anlayışı içinde olacağını belirterek, şunları kaydetti 
     ''Hemen yanı başımızda insanlık dışı olaylar oluyor. ABD, İngiltere ve İsrail pervasızca kan döküyor. Çocukları, kadınları alçakça katlediyor. 
     Afganistan ve Irak'ın ardından sıra maalesef Türkiye'ye de gelecektir. Onun için ülkemizin birliğe, dirliğe ihtiyacı vardır.'' BBP Genel Bakanı Muhsin Yazıcıoğlu da herkesin söze ''AB'ye karşı değiliz ama'' diyerek başladığını söyledi. Yazıcıoğlu, ''Eğer AB, Türk'ü Kürt'ten, Alevi'yi Sünni'den ayıracaksa, Türkiye Cumhuriyeti'ni azınlıklar cumhuriyeti haline getirecekse ben böyle bir AB'ye karşıyım'' dedi. 
     Resepsiyona, CHP Genel Başkanı Deniz Baykal, Türk-İş Genel Başkanı Salih Kılıç, Kamu-Sen Genel Başkanı Bircan Akyıldız, çok sayıda siyasi parti yöneticisi ve gazeteci katıldı. 
     
</TEXT>
</DOC>
