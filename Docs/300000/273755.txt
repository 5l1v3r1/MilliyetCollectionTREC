<DOC>
<DOCNO> 273755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonyas08.html </URL>
<DATE> 2004/09/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Çekici sesle seks doğru orantılı 
</HEADLINE>
<TEXT>

     BBC 
ABD'li bilim adamları, güzel sesli insanların daha çapkın olduğunu öne sürdü. ABD Albany Üniversitesi'nde 149 deneğe çeşitli kişilerin sesleri dinletilip değerlendirmeleri istendi. Sonuç oldukça ilginçti. Deneklerin en çekici buldukları seslerin sahipleri, diğerlerine göre daha küçük yaşta ilk cinsel deneyimlerini yaşamış, daha sık partner değiştirmiş kişiler oldu. 
     Ayrıca 'en çekici' kadın seslerinin sahiplerinin ince belli, güzel sesli erkeklerin de geniş omuzlu ve dar kalçalı olduğu görüldü. 
     New York Üniversitesi Psikoloji Fakültesi'nden Gordon Gallup, "Telefonda konuşurken, karşımızdaki kişiyi tanımasak da erkek mi kadın mı, genç mi yaşlı mı olduğunu anlıyoruz, yani ses bize kişilerin biyolojileriyle ilgili ipuçları veriyor. Yani sesin kişinin fiziksel görüntüsü hakkında bilgi veren bir araç olduğu varsayımında bulunmak mümkün" dedi. Gallup ses kalitesiyle simetri arasında bir bağ bulduklarını öne sürdü. Çekici seslilerin sağ ve sol ellerinde parmak uzunluğunun aynı olduğu, 'çekicilik' azaldıkça uzunluk farklarının arttığı tespit edildi. 
     David Beckham gibi 'kendi çekici, sesi berbat' ünlülere dikkat çeken evrim biyolojisi uzmanı Dr. Sarah Collins ise "Bulgular, ses güzelliğinin kişinin kendine güvenini artırdığını gösteriyor olabilir. Kendine güvenenlerin karşı cinsten çok sayıda arkadaşı olması süpriz değil" dedi. 
     
</TEXT>
</DOC>
