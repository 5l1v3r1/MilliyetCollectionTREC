<DOC>
<DOCNO> 284935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur35.html </URL>
<DATE> 2004/10/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çocuk Meclisi başkanını seçti... 
</HEADLINE>
<TEXT>

     Ankara Büyükşehir Belediyesi Çocuk Meclisi'nin 10. dönem başkanlığına Telsizler İlköğretim Okulu 7. sınıf öğrencisi Hilal Özdemir seçildi. 
     Büyükşehir Belediyesi Meclis Salonu'nda gerçekleştirilen seçimde, ilk olarak divan oluşturuldu. Daha sonra, başkanlığa aday olanlar, birer konuşma yaparak gerçekleştirmek istedikleri projeleri anlattılar ve destek istediler. 
     Başkan adayları, özellikle, çocuk hakları, çevre kirliliği, hayvan hakları, çocuklar için hayatın kolaylaştırılması, trafik kurallarına uyulması, temizlik bilincinin oluşturulması, herkesin eşit şartlarda eğitim görebilmesi ve sokak çocuklarına yardım edilmesi konularında çalışma yapacaklarını anlattılar. 
     Konuşmaların ardından oylamaya geçildi. 128 üyenin hazır bulunduğu seçimde, 25 aday başkanlık için yarıştı. Üçte iki çoğunluğun arandığı ilk turda kimse yeterli oyu alamayınca, ikinci tura geçildi. İkinci turda da yeterli oyu alan çıkmayınca, üçüncü turda en fazla oyu alan Telsizler İlköğretim Okulu 7. sınıf öğrencisi Hilal Özdemir, Büyükşehir Belediyesi Çocuk Meclisi'nin yeni başkanı oldu. 
     Oy sayım işlemi devam ederken, çocukların anlattıkları fıkralar ile seslendirdikleri şarkı ve türküler, farklı bir seçim ortamı oluşturdu. Çok sayıda anne-baba da, çocuklarını bu heyecanlı günde yalnız bırakmadı. 
     Başkanlık seçiminin ardından, eğitim, kültür-sanat, çevre ve sağlık, barış ve kardeşlik, yardımlaşma, çocuk hakları ile basın-yayın komisyonlarına üyelik seçimi gerçekleştirildi. 
     
</TEXT>
</DOC>
