<DOC>
<DOCNO> 279173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonspo24.html </URL>
<DATE> 2004/10/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Aydın Haksız eleştirilerle Sakaryaspor yıpratılmamalı... 
</HEADLINE>
<TEXT>

     Sakaryaspor Kulübü Başkanı Selahattin Aydın, yapılan haksız eleştirilerle takımın yıpratıldığını kaydetti. 
     Aydın, AA muhabirine yaptığı açıklamada, Sakaryaspor'un birlik ve beraberliğe ihtiyacı olduğunu söyledi. Takımın kötü günler yaşadığını, ancak gerekli desteği göremediklerini ifade eden Aydın, ''Haksız eleştirilerle takım yıpratılmamalı'' dedi. 
     Şu anki olumsuz eleştirilerin takıma bir yarar sağlamayacağını, aksine zarar verdiğini belirten Aydın, şunları söyledi 
     ''Geçtiğimiz yıl da aynı eleştiriler yapıldı. Buna rağmen başarıya ulaştık. Bu bir spordur, her türlü sonuca katlanmak gerekir. Uzun bir maratondayız, lig sonuna kadar arzu ettiğimiz yere geleceğiz. Ben takımın mücadelesinden memnunum. Eleştirilerin yapıcı olması gerekir. Futbolcular da birer genç insan, üzmemeliyiz. Eğer futbolcuların psikolojik tedaviye ihtiyacı olursa, bunu da gerçekleştiririz.'' Aydın, yaşanan olumsuzlukların alınacak bir galibiyetle sona ereceğini savundu. 
     
</TEXT>
</DOC>
