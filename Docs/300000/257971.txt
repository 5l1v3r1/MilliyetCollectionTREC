<DOC>
<DOCNO> 257971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/axspo04.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Buruk açılış 
</HEADLINE>
<TEXT>


Trabzonspor, yeni sezonu dün açtı, ancak taraftarının ilgisizliği nedeniyle hayal kırıklığı yaşadı. Planlanan bazı organizasyonlar iptal edilirken, Başkan Aktuğ dahi konuşmadı 

ERGUN ATA 


Sönük geçti 
ŞAMPİYONLAR Ligi'nde 28 Temmuz'da Skonto Riga ile deplasmanda ikinci ön eleme turu ilk maçına çıkacak olan Trabzonspor, dün öğleden sonra 2004 - 2005 sezonunu açtı, H.Avni Aker Stadı'nda az sayıdaki taraftarıyla kucaklaştı. 23 futbolcunun katıldığı açılışta yaklaşık 2 bin 500 taraftar tribünlerde yer aldı. Yönetim de, beklenen ilginin olmaması nedeniyle planlanan bazı organizasyonları yürürlüğe koymadı. 

Yeniler tanıtıldı 
SADECE iki yerel sanatçı taraftarlara konser verdi, taraftarın ilgisizliği eleştirildi. Dedesi vefat eden Mehmet Yılmaz ile milli takım kampında bulunan genç oyuncu Emre Aygün açılışa katılmadı. Yeni transferler Belçikalı Bernd Thijs, Malatya'dan alınan Celalettin ve Ankaragücü'nden renklere bağlanan Adem Koçak ilk kez Bordo - Mavili forma ile H.Avni Aker'e çıkarken, üç oyuncunun da heyecanlı oldukları gözlerden kaçmadı. 

Alkışlar yıldızlara 
TRABZONSPOR'UN sezon açılışında en fazla alkışı başta İbrahim Yattara olmak üzere iki kaptan Fatih Tekke ve Gökdeniz Karadeniz aldı. Özellikle Gineli futbolcu yine ilgi odağıydı, büyük sevgi gösterileri ile karşılandı. Taraftarlar ve yöneticiler, Malatyaspor Teknik Direktörü Aykut Kocaman'a da yakın ilgi gösterdiler. Öte yandan tribünlerin İbrahim Ege lehine tezahürat yapmaları dikkat çekti. 

Trabzon boş geçmedi 1-0 

Lemi'ye veda 
HAZIRLIK maçlarında hiç yenilmeyen Karadeniz ekibi, sezon açılışında Lemi Çelik'in jubilesi için karşı karşıya geldiği Malatyaspor'u da tek golle geçti. "Başbakan" lakaplı Lemi, 10. dakikada kaptan olarak çıktığı sahayı omuzlarda terketti. Trabzon, yedek ve PAF takım ağırlıklı olarak mücadele verirken, maçın skorunu 36'da Augustine'nin şık kafa golü belirledi. Lemi'nin, davetiyeler dahil 300 milyar liralık gelir elde ettiği öğrenildi. 

Maçın karnesi 
HAKEMLER Hamza Mısır, Serdar Diyadin, Gökhan Memişoğlu 
TRABZONSPOR Hasan Sönmez 6 Tolga Zengin Dk.60 4 - Mustafa 5 , Selim 7 Yusuf Dk. 67 4 , Tayfun 6 , Çağlar 6 Yiğit Dk. 90 - Yavuz 5 , Thijs 4 Hüseyin Dk.46 5 , Adem 6 Hasan Dk. 46 5 , Ufuk 7 - Augustine 6 Ergin Dk. 70 4 , Lemi Çelik 10 Yattara Dk. 11 7 Emre Hızarcı Dk.82 
MALATYASPOR Fevzi 5 Bora Dk. 46 5 - Serkan Bensol 5 İbrahim Dk. 63 4 , Mert 5 Serkan Özsoy Dk.46 5 , Ömer 6 - Schuman 5 Eren Dk. 46 5 , Bülent 5 , Bilal 4 İlyas Dk. 46 4 , Yunus 6 , Atilla 4 Ostenc Dk. 46 4 - Mkalele 5 Mehmet Dk. 63 4 , M'Bayo 7 Volkan Dk. 72 4 
GOL Augustine Dk. 36 
SARI KARTLAR Yattara Trabzonspor , Serkan Özsoy Malatyaspor 

Yattara'nın öfkesi 

MAÇIN 82. dakikasında Yattara, kendisine sert giren Volkan'a tekme attı. Genç oyuncu yerde kalırken, Yattara daha sonra da kendisine tepki gösteren Serkan Özsoy'la tartıştı. Ortamın gerginleşmesi üzerine iki takımın yedek kulübesindeki görevliler sahaya girerek, oyuncuları yatıştırdı. Ziya Doğan, Yattara'yı kenara alırken, Volkan'ın sakatlanıp, çıkması nedeniyle tüm oyuncuları değiştiren Malatyaspor maçı on kişi tamamladı. 

İbrahim Ege gönderildi 

Tartışmalar çıktı 
TRABZONSPOR yönetiminin dün yapılan dört saatlik olağanüstü toplantısı sonrasında İbrahim Ege'nin kulüp ile ilişkisi kesildi. Almanya kampında bir kadını taciz ettiği gerekçesiyle kamptan kovulan genç oyuncunun bir kulübe kiralık olarak gönderilmesine karar verildi. İbrahim Ege konusu masaya yatırılırken, yönetim içinde sert tartışmaların yaşandığı, ancak Başkan Atay Aktuğ ile Yardımcısı Sıtkı Hacisalihoğlu'nun görüşlerinin kararda etkili olduğu bildirildi. 

Yeni prim sistemi 
MEHMET Yılmaz'a iyileştirme yapılması önerisini de ele alan yönetim, 4 yıllık olan sözleşmeyi 3 yıla indirmeyi kabul etti. Bu sezon 760 milyar lira alacak olan golcü futbolcuya gelecek yıl enflasyon oranında zam yapılacak. Öte yandan iç saha galibiyet primi 3 milyar olarak belirlenirken, yenilgilere de aynı miktarda ceza uygulanacak. Dış saha galibiyetine 5 milyar verilecek, yenilgide ceza 2.5 milyar lira olacak. Sarı karta 3.5, kırmızıya da 10 milyar lira ceza kesilecek. 

Volkan için alarm verildi 

SAKATLIĞI nedeniyle hazırlık maçlarında yer alamayan Volkan Bekiroğlu'nun, 28 Temmuz'daki Skonto Riga maçında forma giymesi için seferberlik ilan edildi. Kulüp Doktoru Mesut Çelebi, "Volkan tıbbı anlamda Skonto Riga maçına kadar hazır duruma gelir. Ancak kondisyon sorunu olabilir" diye konuştu. Çelebi, sakatlığı süren Erdinç'in ise Şampiyonlar Ligi ön eleme maçına yetişmesinin imkansız olduğunu söyledi. 

Transferde rota stoper 

TRABZONSPOR yönetimi, savunmayı güçlendirmek amacıyla transferde stoper arayışına hız verdi. Beşiktaşlı Emre Aşık, Samsunsporlu Kenan Yelek, Hırvat Tomas ve Polonyalı Mariej Stolarczyk ile Marius Jop'tan en az birisinin renklere bağlanması planlanıyor. Orta alan için düşünülen ilk ismin ise Polonya'nın Wisla Krakow takımında forma giyen Miroslaw Szmkowiak olduğu bildirildi. 


</TEXT>
</DOC>
