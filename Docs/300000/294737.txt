<DOC>
<DOCNO> 294737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/soneko12.html </URL>
<DATE> 2004/12/04/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kapıkule'de TIR'lar 10 kilometre kuyruk oluşturdu... 
</HEADLINE>
<TEXT>

     Kapıkule'de sınır kapısından çıkış yapacak TIR'lar ile Bulgaristan'dan getirdikleri ürünleri günü birlik satıp ülkelerine dönen Bulgar vatandaşlarının, kullandıkları araçlar uzun kuyruk oluşturdu. 
     AA muhabirinin, Kapıkule gümrük yetkililerinden aldığı bilgiye göre, firmaların ihraç yüklerini, gidecekleri ülkeye Pazartesi günü ulaştırmaya çalışması nedeniyle, hafta sonları TIR'ların Kapıkule girişindeki Türk tarafında 10 kilometrelik, TIR kuyruğu oluştu. 
     TIR sürücüsü Ramadan Güler, AA muhabirine yaptığı açıklamada, gümrük yetkililerinden geçişin kolaylaştırılmasını istedi. 
     İstanbul'dan geldiğini ve buradan da Romanya'ya gideceğini ifade eden Güler, ''Cumartesi-Pazar günleri kuyruk daha da uzuyor. Bu yüzden kapılarda beklemekten bıktık. Ben buradan ancak yarın sabah çıkarım'' dedi. 
     TIR sürücüleri son 2 aydır Kapıkule Gümrük Kapısı'nın çok yoğun olduğunu ifade ederek, ''Gümrük personeli görevlerini yaptıklarını belirtiyorlar. Ama böyle görev mi olur Bir X-Ray cihazı getirmişler. Uzun süre kuyrukta bekliyoruz. Eskiden sadece hafta sonları kuyruk oluyordu. Şimdi ise her gün sıra bekliyoruz'' diye konuştular. 
     
     UZUN ARAÇ KUYRUĞU 
     Bu arada sınır kapısından her gün Türkiye'ye giriş yapan ve aynı gün ülkeden ayrılan Bulgar plakalı araçlarla, Türkiye'de yaşayan ve çifte pasaporta sahip soydaşlar ile Bulgaristan'da oturma iznine veya çok girişli süreli vizeye sahip kişiler, bu trafiğin sınır kapısında yığılmasına neden oluyor. 
     Kapıkule'den pazarcılık amaçlı geçiş yapan araç sayısının her geçen gün artttığını belirten yetkililer, haftasonları pazarcı sayısının 1500'ü geçtiğini bildirdiler. Kapıkule Yolcu Salon Müdürlüğü'nün sahası araçlarla dolarken, iki sıra halindeki otomobil kuyrukları sahanın sonuna gelince, yanlarına yeni sıra oluşuyor. 
     Bulgaristan gelerek Edirne'nin Keşan İlçesi'ne giden Mümin Çakır da, her hafta sonu Türkiye'ye geldiğini belirterek, ''Ailem Türkiye'de bulunuyor. Burası sürekli kalabalık. Geçen hafta pazar günü 2 saat sıra bekledik. Kapıkule'de bir düzenleme yapılması gerekir'' dedi. 
     
</TEXT>
</DOC>
