<DOC>
<DOCNO> 267193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur15.html </URL>
<DATE> 2004/08/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Emniyet kemerine alışamadık... 
</HEADLINE>
<TEXT>

     Yaralamalı trafik kazalarının büyük bölümü kent merkezlerinde gerçekleşmesine karşın, sürücülerin çoğu, emniyet kemerinin şehirlerarası yollara özgü olduğunun düşünüldüğü bildirildi. 
     Konya Emniyet Müdürlüğü Trafik Denetleme Şube Müdürü Abdullah Yağmur, AA muhabirine yaptığı açıklamada, tüm uyarı ve cezai işlemlere karşın, emniyet kemeri kullanılması gibi bazı basit trafik kurallarının, sürücüler tarafından halen tam olarak benimsenmediğini söyledi. 
     Avrupa'da artık emniyet kemeri takılmadan çalışmayan ya da kemer takılı olmadan hareket etmeyen özellikte araçların üretilmeye başlandığını belirten Yağmur, sürücü ve yolcuları yaşama bağlayan emniyet kemerine Türkiye'de, genel olarak gereken önemin verilmediğini vurguladı. 
     Yağmur, ''Yaptığımız denetimlerde, ne yazık ki sürücülerimizin çoğunun, emniyet kemerini ceza yazılacağı korkusuyla, trafik polislerinin bulunduğu yerlerde taktığını, diğer zamanlarda ise kullanmadığını gözlemliyoruz'' dedi. 
     
     KENT İÇİNDE EMNİYET KEMERİ KULLANIMI 
     Emniyet kemeri konusunda yapılan tüm uyarılara karşın istenilen davranış değişikliğinin elde edilememesinin, emniyet kemerinin sürücüler tarafından halen ''formalite'' olarak görüldüğünü ortaya koyduğunu ifade eden Yağmur, şunları kaydetti 
     ''Yaralamalı trafik kazalarının büyük bölümü kent merkezlerinde gerçekleşmektedir. Bu kazaların yüzde 90'ından fazlasında ise emniyet kemeri kullanımı, yaralanma olaylarını önleyebilmektedir. Çünkü, en basit kazada bile belli bir süratte gitmekte olan aracın aniden durması, hiç beklenmedik şekilde, kişinin cama doğru hareket etmesine neden olur. Bu da kaçınılmaz şekilde başın ön cama ya da ön konsüle çarpmasına ve ciddi yaralanmalara yol açabilmektedir. Bununla birlikte, arkadan çarpma olaylarında sürücü ve yolcuların boynunun kırılmasının önlenmesi için de koltuk başlıklarının mutlaka takılı durumda olması gerekir. Bu nedenle emniyet kemeri can güvenliği için şehir içinde de takılmalıdır.'' Muhtemel bir kazada hava yastığının koruyacağı düşüncesiyle emniyet kemeri takılmasının ihmal edildiğini belirten Yağmur, ''En büyük yanlışlardan biri de araç güvenlik sistemlerinden sadece birine güvenip, diğerlerinin ihmal edilmesidir. Birbirini tamamlayan güvenlik sistemlerinden biri dahi yerine getirilmezse, aracın hiç bir güvenlik önlemi olmayan araçtan farkı olmaz. Bunun için, hava yastığı var diye emniyet kemeri takılmaması çok yanlış'' diye konuştu. 
     Yağmur, tatil dönüş yolculuklarının yoğunlaştığı bugünlerde emniyet kemeri kullanılması konusunda daha dikkatli olunmasının can kayıplarını en aza indireceğini sözlerine ekledi. 
     
</TEXT>
</DOC>
