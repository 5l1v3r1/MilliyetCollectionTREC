<DOC>
<DOCNO> 279542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur44.html </URL>
<DATE> 2004/10/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Vakıflar Bankası, 1 lira borç için 3 milyar 858 milyon faiz istedi 
</HEADLINE>
<TEXT>

     Ankara 2. Tüketici Mahkemesi, Türkiye Vakıflar Bankası'nın, bireysel kredi ödemesi sırasında 1 lira borcu kalan Ahmet Sarı ile kefil Nurullah Yazıcı aleyhine açtığı 3 milyar 858 milyon 957 bin 358 liralık alacak davasını reddetti. 
     Edinilen bilgiye göre, Ahmet Sarı adlı vatandaş, Türkiye Vakıflar Bankası'ndan 2 Aralık 1997 tarihli Bireysel Kredi Borçlanma ve Rehin Sözleşmesi'ne istinaden 06 AS 697 plakalı aracın alımı için 10 milyar lira kredi kullandı. Kredi alımı sırasında, Nurullah Yazıcı adlı kişi de kefil oldu. 
     Vakıflar Bankası, aldığı krediyi geri ödeme planına uygun ödemediği iddiasıyla borçlu Sarı ile kefil Yazıcı aleyhine, 1 lirası asıl alacak, 3 milyar 675 milyon 197 bin 483 lirası faiz, 183 milyon 759 bin 874 lirası BSMV olmak üzere toplam 3 milyar 858 milyon 957 bin 358 liranın tahsili istemiyle 2. Tüketici Mahkemesi'ne dava açtı. 
     Tüketici Mahkemesi Yargıcı Naci Özdamar, bankanın açtığı davayı reddetti. Kararda, şu görüşlere yer verildi 
     ''Davacı banka, davalılara keşide ettiği 2 Şubat 1999 tarihli ihtarnamede 2 Ekim 1998 tarihli taksidin ödenmediğinden bahisle temerrüde düşüldüğünü iddia etmişse de, bu borcun nasıl oluştuğunu gerek ihtarnamede gerekse yargılama aşamasında açıklayamamıştır. Davacı, davasını ispat etmek zorundadır. 
     Kaldı ki 2 Ekim 1998 tarihinde 1 lira tedavülde yoktur. Tedavülde bulunmayan, günlük hayatta kullanılmayan ve alım gücü olmayan bir paradan dolayı takip yapılamaz. Bu istem, 'hakkın kötü kullanılmasının' en bariz örneğidir.'' Yargıtay 13. Hukuk Dairesi de bu kararı, yasaya uygun bularak onadı. 
     
</TEXT>
</DOC>
