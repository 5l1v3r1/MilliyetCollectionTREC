<DOC>
<DOCNO> 256742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun13.html </URL>
<DATE> 2004/07/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Chirac'tan İsrail'e rest Şaron, Paris'te memnuniyetle karşılanmayacak 
</HEADLINE>
<TEXT>

     İsrail Başbakanı Ariel Şaron'un, Yahudi düşmanlığının arttığını ileri sürerek, Fransa'daki Yahudilere ülkelerine dönmeleri çağrısında bulunmasının ardından iki ülke ilişkileri, Fransa Cumhurbaşkanı Jacques Chirac'ın sert cevabıyla daha da gerildi. 
     İsrail'de yayımlanan Haaretz gazetesinin internet sayfasında verilen habere göre, Fransa Cumhurbaşkanlığı'ndan İsrail'e cevap niteliğinde bir mesaj gönderildi. 
     Mesajda, Şaron'un, olası bir Paris ziyaretinde memnuniyetle karşılanmayacağı bilgisinin iletildiği ve İsrail Başbakanı'nın son açıklamalarından duyulan rahatsızlığın bu şekilde vurgulandığı belirtildi. 
     
     İSRAİL'E GÖRE GERGİNLİK, ''KÜLTÜREL ANLAŞMAZLIK'' 
     İsrail hükümeti ise Fransa ile İsrail arasındaki gerginliği, ''kültürel anlaşmazlık'' olarak nitelendirdi. 
     Hükümet sözcüsü Avi Pazner, AFP'ye yaptığı açıklamada, ''İki ülke arasında kriz değil, kültürel anlaşmazlık var'' ifadesini kullandı. 
     İsrail'in eski Paris Büyükelçisi Pazner, bu anlaşmazlığın aşılması gerektiğini belirterek, ''Şaron'un sadece Fransa'da değil, tüm dünyadaki Yahudilere yaptığı çağrı, bizim için İsrail devletinin ilkelerinden biridir. Fransızlar bunda başka bir şey görüyor'' diye konuştu. 
     Pazner, ''Başbakan Şaron'un herhangi birisini incitme niyeti yoktu. Zaten Chirac'ın Yahudi düşmanlığına karşı yürüttüğü kararlı eylem nedeniyle minnet duyduğunu ifade etti'' dedi. 
     Şaron'un Fransa ziyareti konusunda temaslara yılbaşında İsrail Cumhurbaşkanı Moşe Katzav'ın Paris ziyareti sırasında başlandığını söyleyen Pazner, bu temasların son haftalarda kesildiğini ve ziyaret için tarih belirlenmediğini belirtti. 
     İsrailli ve Fransız yetkililer, Şaron'un Paris'e yapacağı ziyaretin programı üzerinde görüşüyorlardı. Şaron'un sonbaharda Paris'e gitmesi bekleniyordu. Fransa'ya son olarak 2001 yazında giden Şaron'un, Paris gezi tasarısına sadık kalıp kalmayacağı henüz bilinmiyor. 
     Şaron'un üslubunun kabul edilemez olduğunu açıklayan Fransa, İsrail'den açıklama talep etmiş, İsrail Başbakanı'nın, tarihi henüz saptanmayan olası Paris ziyaretinin, ancak talep edilen açıklamanın yapılmasının ardından değerlendirilebileceğini bildirmişti. 
     
</TEXT>
</DOC>
