<DOC>
<DOCNO> 263965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/gun06.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demiryoluna deprem sensörü gerekir' 
</HEADLINE>
<TEXT>


ÖNAY YILMAZ İstanbul 

TCDD Emekli Protokol Müdürü, Hızlı Tren ve Boğaz Tüp Geçit Teknik Heyet Başkanı Önder Özdeyen, 1982 yılında Japon mühendislerin hızlı tren için çalışırken bazı uyarılarda bulunduklarını belirterek, "Japon mühendisler o zamanlar, bir trenin hızını artırırsanız yolu yenilemek gerektiğini, aksi takdirde o yol üzerinde çok çeşitli kazaların meydana gelebileceğini söylemişlerdi" dedi. 
Özdeyen, zaman geçirilmeden depremlere karşı trenlerde erken uyarı sisteminin kurulması gerektiğini belirterek, "Bunun için trenleri bilgisayarla donatmak gerekir" diye konuştu. 
Japonya'da bu sistemin yıllardır işlediğini kaydeden Özdeyen, şöyle dedi "Kuzey Anadolu Fay Hattı'nın 27 kilometre uzunluğundaki güney kolunun Pamukova da olduğu, Büyükderbent'te tren hızlarının 106 ve 105 kilometre, Köseköy arasında ise 120, 115, 120 kilometre olduğu ve 1999 depreminde 49.503'lük rayların S haline dönüştüğü dikkate alınırsa, 7.5 büyüklüğüne yakın deprem de her an kapıda olduğuna göre, hafif raylı ve ağır raylı sistemlerde depreme karşı erken uyarı sistemini vakit geçirmeden uygulamamız kaçınılmazdır. Japonlar, Tohoku ve Joetsu Shinkansen hatlarına sahil boyunca yerleştirdikleri deprem sensörleri sayesinde yıkıcı bir deprem meydana geldiğinde trenlerini otomatik olarak durdurabiliyor." 

Demiryollarına 23 saldırı 

GÜLÇİN ÜSTÜN Ankara 
PAMUKOVA ve Tavşancıl'daki tren kazalarından sonra sabotaj ihtimalini inceleyen TCDD, mayıs ayından bu yana yaşanan 23 şüpheli olaydan 16'sında sinyal renklerinin değiştirildiğini, rayların söküldüğünü ve makinistlere talimat verilen telefonların tellerinin kesildiğini tespit etti. 

Zarar 6-7 milyon dolar 

SAKARYA DHA 
PAMUKOVA'da meydana gelen ve 38 kişinin ölümüyle sonuçlanan hızlandırılmış tren kazasında, Yakup Kadri Karaosmanoğlu Ekspresi'nin 5 vagonunda yaklaşık 6-7 milyon dolarlık hasar meydana geldiği bildirildi. İncelemelerde, en büyük hasarın, ölü sayısının çok olduğu 1. vagonda olduğu belirlendi. En az hasarın ise yemekli vagonda olduğu tespit edildi. 


</TEXT>
</DOC>
