<DOC>
<DOCNO> 288815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur17.html </URL>
<DATE> 2004/11/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İki aile birbirine girdi 16 yaralı... 
</HEADLINE>
<TEXT>

     Kayseri'nin Yahyalı İlçesi'nde Tunç ve Tığ aileleri arasında çıkan kavgada, biri polis memuru, 16 kişi yaralandı. 
     Kayseri Caddesi üzerindeki Tunç Ekmek Fabrikası önünde, Bilal Tunç ile Gazi Tığ arasında henüz belirlenemeyen nedenle tartışma çıktı. Tartışmanın büyümesi üzerine başlayan kavga, ekmek fabrikasındaki Bilal Tunç'un yakınları ile çevreden gelen Gazi Tığ'ın yakınlarının da karışmasıyla genişledi Tunç ve Tığ aileleri arasındaki taşlı sopalı kavgayı önlemek için polis ekipleri müdahale etti. Kavga, polis ekiplerinin havaya ateş etmesi sonucu da önlenemeyince İlçe Jandarma Komutanlığı'ndan yardım istendi. Kavga, askerlerin müdahalesiyle ancak, önlenebildi. 
     Kavgada başından taşla yaralanan polis memuru Hasan Kızıltepe ile Bilal, Naif, İzzet, Mehmet, Uğur ve İsrafil Tunç, Mehmet, Mustafa, Ali ve Gazi Tığ, Harun İbibik, Hasan İbibik, Mustafa Özdemir, Hanifi Yaşar ve Mehmet Karamızrak, Yahyalı ve Kayseri Devlet hastanelerinde tedavi altına alındı. 
     Yetkililer, soruşturmanın sürdürüldüğünü belirttiler. 
     
</TEXT>
</DOC>
