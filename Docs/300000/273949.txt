<DOC>
<DOCNO> 273949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko26.html </URL>
<DATE> 2004/09/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yunanistan, AB'yi yanlış bilgilendirmiş... 
</HEADLINE>
<TEXT>

     Yunanistan Maliye Bakanı George Alogoskoufis, daha önceki resmi rakamlarda gayri safi yurt içi hasılanın GSYİH yüzde 2'si olarak gösterilen 2000 yılı bütçe açığının gerçekte çok daha yüksek olduğunu itiraf etti. 
     Avrupa Komisyonu'nun Yunanistan'ın son 4 yılı kapsayan bütçe açığı rakamlarının revize edilmesi gerektiğini belirterek, ''gerçek bütçe açığı konusunda konuşmak için erken'' denilen açıklamasının ardından gözlerin çevrildiği Yunanistan'dan komisyonu doğrulayan ifadeler geliyor. 
     Reuters ajansına konuşan ve adının açıklanmasını istemeyen bir Yunan yetkili, 2001 ve 2002 yıllarına ait bütçe açığının daha önce rakamlarda açıklandığı gibi yüzde 1.4 olmadığını kabul ederek, ''Söz konusu yıllardaki açığımız yüzde 3 olarak belirlenen euro kriterlerinin üzerindeydi'' diye konuştu. 
     Maliye Bakanı George Alogoskoufis ise parlamento komisyonunda yaptığı konuşmada, ''Daha önce GSYİH'nin yüzde 2'si olarak duyurduğumuz 2000 yılı bütçe açığımızı yüzde 4.1'e revize ettik. Aynı şekilde 2000 yılına ait toplam borç stokumuz da toplam hasılamızın yüzde 106'sı değil yüzde 114'üdür'' dedi. 
     Yunanistan geçen yıl da Avrupa Komisyonu'nu yanıltmaktan geri durmadı. Ülkenin ilk olarak GSYİH'nin yüzde 1.7'si olarak açıkladığı bütçe açığı, komisyonun uyarısıyla euro kriterlerinin üzerinde bir nokta olan yüzde 3.2'ye yükseltildi. 
     Avrupa Komisyonu Yunanistan'ın bu rakamını da ciddi bulmadı ve Birliğin resmi istatistik bürosu Eurostat'da Yunanistan'ın 2003 bütçe açığı yüzde 4.6 olarak yayınlandı. 
     
     EUROYA GEÇMEK İÇİN Mİ YAPTI 
     Euro, 1 Ocak 1999 tarihinde AB'nin o zamanki 15 üyesinden İngiltere, İsveç, Danimarka ve Yunanistan dışında geri kalan 11 ülkenin katılımıyla kaydi para olarak yürürlüğe girmişti. 
     Yunanistan dışındaki üç ülke Avrupa Tek Parasına katılabilme koşullarını şarta bağlayan Maastricht kriterlerini yerine getirmiş oldukları halde kararları doğrultusunda Euro Bölgesi dışında kalmış, Yunanistan ise bu konuda istekli olduğu halde kriterleri karşılayamadığı için Bölge dışında tutulmuştu. 
     Yunanistan, kısa sayılabilecek bir süre zarfında söz konusu kriterleri karşılamış ve AB Ekonomi ve Maliye Bakanları Konseyi'nin ECOFIN , Yunanistan'ın Ekonomik ve Parasal Birliğe dahil olmak için gerekli koşulları karşıladığını teyit eder mahiyetteki 19 Haziran 2000 tarihli kararının ardından, 1 Ocak 2001 tarihinde dahil olmuştu. Böylece halen olduğu gibi Euro Bölgesi üye sayısı 12'ye çıkmıştı. 
     Yunanistan'ın Euro Bölgesine katılmakta gerekli kriterleri sağlayamadığı halde daha fazla beklemek için ekonomik göstergeleriyle oynama yoluna gitmiş olabileceği değerlendiriliyor. 
     
</TEXT>
</DOC>
