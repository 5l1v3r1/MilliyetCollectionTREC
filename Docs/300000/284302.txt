<DOC>
<DOCNO> 284302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yazar/civaoglu.html </URL>
<DATE> 2004/10/29/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Çağın şafağında 
</HEADLINE>
<TEXT>


Türkiye Cumhuriyet Bayramı ile AB Anayasası imza töreninin 29 Ekim'de örtüşmesinin, tarihin mi, talihin mi bilemem ama, Anıtkabir'in işi olduğu kesin... 
81 yıl önce Atatürk, Cumhuriyeti ilan etmeseydi, hilafet hala sürüyor olsaydı, Atatürk, "İslam devleti" tanımını çıkarıp "Türkiye, laik Cumhuriyet'tir" ifadesini, "değiştirilemez" hüküm olarak Anayasa'ya koydurtmasaydı, acaba, bugün Türkiye Başbakanı'nın Avrupa Birliği Anayasası'na imza atabileceğini kimse aklından geçirebilir miydi 
"Gerekirse bazı kelleler gidecek ama bu karar alınacaktır" iradesi, 81 yıl sonra, Türkiye'ye, tarihin bu en büyük uygarlık projesine imza koymak onurunu yaşatmaktadır. 
Yaşamım boyunca en büyük mutluluğu yaşadığım Cumhuriyet Bayramı. 
Ata'yı şükranla anıyorum. 

100 yıl sonra... AB ile İslam Ülkeleri Konferansı arasında, "Medeniyetler Buluşması" toplantısından bir anı yansıtayım. 
ABD'den Ortadoğu uzmanı Profesör Bernard Lewis ile konuşuyorduk. 
Çırağan Sarayı salonlarında dolaşan, şıpıdık terlikli, beyaz entarili, göbekli Arapları gösterdi ve şöyle dedi 
"Şu insanlara bakınız... Arap ülkelerinin bugünkü Türkiye uygarlık düzeyine gelmeleri için en az 100 yıl geçmesi gerek, Atatürk mucizesi bu toplantıda Türkler ve diğer İslam ülkelerinin mensupları aynı mekanda olduklarında çok daha net görünüyor." 
Atatürk, bu toprakların büyük talihidir... Bu topraklar ve onun insanları da onun talihi olmuştur. 

İmza kimin Bu bağlamda, Avrupa Birliği Anayasası'nda görünmez mürekkeple atılan imzanın, Atatürk'e ait olduğu kanısındayım. 
Elbette... 
Başbakan Erdoğan'ın katkılarının altını çizmeliyim. 
İki yılda 20 yıllık mesafe aldırdı Türkiye'ye. 
Kaptan köşkündeydi. Dümeni o tutuyordu. 
Ama... 
Yelkenlerini 81 yıldır esen güçlü laik rüzgarlar doldurdu. 
Bunu vurgulamak gerekir. 
Türkiye, bugün Cumhuriyet'in 81. yıldönümüyle birlikte AB Anayasası'nda Türkiye imzasını da kutlayacak. 
Çifte bayram. 
Atatürk'ün taş plaktan her yıl dinlediğimiz sesi kulaklarımda 
"Bu... en büyük bayramdır... kutlu olsun." 
İleride bugün, "çifte bayram" kutlayacağız. 
Atatürk'ün 81 yıl önce diktiği fidan, artık dev bir çınar. 
Dalları Avrupa'ya uzanmakta. 
Cumhuriyet ilan edildiğinde çoğumuz doğmamıştık bile... 
Ama kendimizi hep "Cumhuriyet çocuğu" olarak hissettik. 
Bizden sonraki nesiller "Avrupalı çocuklar" olacak. 
Ne güzel... 

Atatürk'ün çağı Bir başka bakış açısı daha... 
Türkiye'nin AB üyeliği, "Müslümanlıkla demokrasinin çatışmadığını... Türkiye'de uygarlıklar buluşmasının gerçekleştiğini... Uygarlıklar çatışması tezinin yanlışlığının kanıtlandığını" ortaya koyan küresel bir olay. 
Yani sadece "Türkiye - Avrupa" değil, "İslam dünyası ile Batı" ekseninde küresel bir tarihi tez yazılıyor. 
Küresel ölçekte yeni bir "anlayış çağı" yaşanacak. 
Türkiye'nin AB üyeliği, belki bilgisayarın icadı ile bilgi çağı, Ay'a ilk ayak basış miladı ile uzay çağı gibi bir "insanlık çağı küresel sözleşmesinin" ya da "Küresel Anayasa" yazılımının önsözü olabilir. 
Atatürk, kurtuluş savaşları meşalesini ateşleyerek, bağımsızlık çağını başlatmıştı... 
Şimdi de O, gene böyle bir küresel çağın şafağında, muhteşem bir ışık. 



</TEXT>
</DOC>
