<DOC>
<DOCNO> 256662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/guncel/axgun01.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvalet yok diye kızlar okumuyor 
</HEADLINE>
<TEXT>


İngiliz basını, Milli Eğitim Bakanlığı'nın, Güneydoğu'daki ailelerin tepkisi nedeniyle köy okullarına kızlar için ayrı tuvalet yapma kararı aldığını yazdı 

LONDRA Milliyet 

İngiliz Daily Telegraph gazetesi, Milli Eğitim Bakanlığı'nın hazırladığı bir rapora dayanarak, Türkiye'nin özellikle doğu bölgelerinde, ilköğrenim çağındakı kız çocukların, kendileri için ayrı tuvalet olmadığından okula gitmediklerini yazdı. 

Ayrı tuvalet kararı 
"Aşırı muhafazak r Güneydoğu şehirlerinde binlerce kız çocuğu okula gitmiyor" diyen gazete, bu tepki üzerine bakanlığın Erzurum'un 800 köyündeki okullarda kızlar için ayrı tuvalet yapılmasını kararlaştırdığını belirtti. 
Gazeteye göre, kadınların vücutlarını tepeden tırnağa örten çarşaf giymesinin yaygın olduğu bölgede, okul çağında 180 bin öğrenci bulunmasına karşın, çoğu kız olmak üzere 20 bini okula gitmiyor. "Tuvaletler olmadan okul da yok, kız öğrenci de" diyen Milli Eğitim Bakanlığı'nın Erzurum'daki en üst düzey yetkilisi Ahmet Er, alınan önlemler sonucunda 10 bin yeni kız öğrenci beklediklerini söyledi. 

Yüzde 60'ı gitmiyor 
Gazete, okullarda kızlar için ayrı tuvalet inşaasının BM Çocuk Fonu UNICEF'in katkılarıyla geçen yaz düzenlenen ve Türkiye'de kadın okur yazar oranını yükseltmeyi hedefleyen "Haydi kızlar okula" kampanyasının bir parçası olduğunu belirtti. 
UNICEF raporuna göre, Türkiye'nin kırsal kesimindeki 11 - 15 yaşları arasındaki kızların yüzde 60'ı sekiz yıllık ilköğrenim zorunlu olduğu halde okula gitmiyor. 


</TEXT>
</DOC>
