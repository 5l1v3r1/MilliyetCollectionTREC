<DOC>
<DOCNO> 293031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun36.html </URL>
<DATE> 2004/11/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
'Subaylar erlere cinsel taciz yapıyor' iddiası ortalığı karıştırdı 
</HEADLINE>
<TEXT>

     Hırvat ordusundaki bazı subayların erlere cinsel tacizde bulunduğu, hatta tecavüz ettiği ve bunun üst düzey askeri hiyerarşi tarafından örtbas edilmeye çalışıldığı iddia edildi. 
     İnsan Hakları İçin Dalmaçyalı Komitesi adlı sivil toplum kuruluşu, ''Hırvatistan'ın güneyindeki Split'te bulunan deniz kuvvetlerine bağlı bir kışlada en az 4 yıldan beri cinsel şiddet uygulandığına dair üç subayın kanıt sunduğunu'' belirtti. 
     Bu kuruluştan bir yetkili, ''Elde ettiğimiz bilgiler yazılı beyanatlara ve diğer belgelere dayanıyor. Mağdurlardan bazıları savcı önünde ifade vermeye hazır. Üst düzey subaylar bu durumu başından beri biliyor. Split'teki kışla bu tip olayların meydana geldiği tek kışla değil'' dedi. 
     Bu arada, Savunma Bakanı Berislav Ronceviç, olay hakkında soruşturma açılması talimatı verdiğini kaydetti. 
     
</TEXT>
</DOC>
