<DOC>
<DOCNO> 284265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/spor/axspo01.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'nin k busu 
</HEADLINE>
<TEXT>


Beşiktaş Teknik Direktörü, Fenerbahçe derbisinde en çok Hooijdonk ve Nobre'den çekiniyor. İspanyol hocanın, oyuncularına "İkisini durdurursak, üç puan bizim olur" dediği bildirildi 

BİLAL MEŞE 


14 gol attılar 
SİYAH - Beyazlı ekipte, zorlu Fenerbahçe maçı öncesi kırmızı alarm verildi. Teknik Direktör Vicente del Bosque, oyuncuları ile yaptığı toplantıda derbinin kilit isimlerini masaya yatırdı. İspanyol hocanın, Fenerbahçe'nin 27 golünden 14'ünde imzaları olan Hooijdonk ve Nobre'ye çok dikkat edilmesini istediği ve "İkisini durdursak kazanırız. Fırsat vermeyin" diyerek, oyuncularına uyarıda bulunduğu ve dikkatlerini çektiği öğrenildi. 

'Her şey değişir' 
BOSQUE'NİN, Nobre'nin fırsatçılığını, Hooijdonk'un da hava toplarındaki hakimiyetini ve serbest vuruşlardaki başarısının altını çizerek, "Fenerbahçe'nin temelini bu iki oyuncu oluşturuyor. Eğer onlara fırsat vermezsek, üç puan bizim olur" ifadelerini kullandı. Yarışta havlu atmadıklarını kaydeden tecrübeli çalıştırıcının, "Galibiyet ligde birçok şeyi değiştirir" yorumunu yaptığı bildirildi. 

Berkant yok 

LİGDE yarın İnönü Stadı'nda Fenerbahçe'yi konuk edecek olan Beşiktaş dün yaptığı tek çalışmayla zorlu derbinin hazırlıklarını sürdürdü. Del Bosque'nin basına kapalı olarak gerçekleştirdiği çalışmaya sakat olan Ronaldo, Berkant ve Fatih Sonkaya katılmadı. Sağ ayak tarak kemiğinde ödem oluşan Berkant'ın maç kadrosuna alınmayacağı belirtildi. 
SİYAH - Beyazlı takımda Ronaldo ve Fatih'in dün Memorial Hastanesi'nde MR'ı çekildi. Kulüp Doktoru Yalçın Yavuzer, "Ronaldo'nun sağ kasık adalesinde ödem vardı. Tedavisi nedeniyle birkaç gün dinlenecek. Kolundaki alçıyı da çıkardık. Bir hafta sonra koluyla ilgili sorunu kalmayacak" dedi. Yavuzer, Fatih Sonkaya'nın da kas ödemi nedeniyle MR'ını çektiklerini ve bu oyuncunun durumunun bugün netlik kazanacağını söyledi. 

Demirören'den derbi çıkarması 

BAŞKAN Yıldırım Demirören ve yönetim bugün Ümraniye'deki kampa giderek, teknik heyet ve oyuncularla akşam yemeğinde buluşacak. Demirören, içinde bulundukları durumu özetleyip, Siyah - Beyazlılar'dan galibiyet isteyecek. Bu arada derbi öncesi oyuncuların tüm alacaklarının ödenmesi takımdaki moral motivasyonu artırdı. Futbolcular, Fenerbahçe maçını kazanmaları halinde 5'er bin dolar prim alacaklar. Öte yandan Beşiktaş altyapı komitesi dün akşam Ortaköy'de bir iftar yemeği verdi. 

Ramazan iddialı 

BEŞİKTAŞ'IN genç kalecisi Ramazan, Fenerbahçe maçını kayıpsız geçeceklerini ileri sürdü. Son üç maçta eldivenleri eline geçiren Ramazan, "Kesin kazanmak için sahaya çıkıyoruz. Fenerbahçe'nin Hooijdonk, Nobre ve Alex gibi yıldızları kadrosunda bulundurması benim için önemli değil. Gol için kimseye izin vermeyeceğim" diye konuştu. 

Kartal da kapı açmadı 

FENERBAHÇE ile yollarını ayıran Fatih Akyel'in, geçen hafta Beşiktaş yönetimine ara transferde gelmek istediğini bildirdiği, ancak olumsuz yanıt aldığı ortaya çıktı. Milli oyuncuya, geçen yıl kamp için Antalya'ya gidiş sırasında Antalya havalimanında Beşiktaşlı taraftarlarla tartışması nedeniyle sıcak bakılmadığı öğrenildi. 

Özel indirim 

BJK Store, derbi için özel indirim yaparak, taraftar formalarını 29 milyon 900 bin liradan satışa sundu. Her taraftarın Siyah - Beyaz formalarla maça gelmesi amacıyla bu uygulamanın yapıldığı ve taraftarının yoğun ilgisinin beklendiği ifade edildi. 


</TEXT>
</DOC>
