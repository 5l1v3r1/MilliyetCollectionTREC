<DOC>
<DOCNO> 287441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko38.html </URL>
<DATE> 2004/11/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Cansızlar Piyasa mekanizması içinde halka arzlar ertelenebilir 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Coca-Cola İçecek A.Ş'nin halka arzının ertelenmesine ilişkin olarak, ''Piyasa mekanizması içinde halka arz ertelenebilir, onun için hiç endişeye gerek yok'' dedi. 
     Doğan Cansızlar, Coca-Cola İçecek'in halka arzının ertelenmesinin piyasada moralleri bozduğunun anımsatılması üzerine, morallerin bozulmasına gerek bulunmadığını söyledi. 
     Bu yıl 12 halka arz olduğunu, sadece birincil halk arzları düşünmemek gerektiğini, ikincil halka arzlar da yapıldığını kaydeden Cansızlar, bazı şirketlerin sermayeyi artırarak hisselerini piyasada sattıklarına işaret etti. 
     Cansızlar, ''Bununla birlikte bakıldığında 1.1 milyar doları bulduk bu sene. Sene sonuna kadar 1.5 milyar doları bulacağız. Bu, 1.5 milyar dolarla reel sektöre, sermaye piyasalarına fon yaratılmış demektir. Az bir rakam değil. Piyasa mekanizması içinde halka arz ertelenebilir, onun için hiç endişeye gerek yok'' dedi. 
     Doğan Cansızlar, bu ertelemenin diğer bekleyen halka arzları erteleyip ertelemeyeceğine ilişkin görüşünün sorulması üzerine de, ''Zannetmiyorum. Çünkü, piyasa mekanizması kendi kendine düzeltir bazı şeyleri'' diye konuştu. 
     
</TEXT>
</DOC>
