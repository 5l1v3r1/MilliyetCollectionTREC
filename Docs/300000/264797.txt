<DOC>
<DOCNO> 264797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur20.html </URL>
<DATE> 2004/08/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yağmur yağdı oteller boşaldı 
</HEADLINE>
<TEXT>

     Balıkesir'in Marmara İlçesi'ne bağlı Avşa Beldesi ile Erdek İlçesi'ne bağlı Ocaklar Beldesi'ndeki otellerin doluluk oranında, Marmara Bölgesi'nde etkili olan yağış nedeniyle büyük düşüşler yaşandığı bildirildi. 
     Avşa Belediye Başkanı Cevdet Çağlar, AA muhabirine yaptığı açıklamada, olumsuz hava şartları nedeniyle beldelerinde bulunan turistik tesislerin büyük kısmının boşaldığını belirterek, hava sıcaklığının artmasıyla birlikte otellere yeniden rezervasyon yaptırılacağını umduğunu söyledi. 
     Ocaklar Belediye Başkanı Hüseyin Durak da beldelerini ağırlıklı olarak İstanbul'dan gelen yerli turistlerin tercih ettiğini ifade ederek, ''İstanbul'da etkisini gösteren sağanak yağıştan sonra, bir çok yerli turist rezervasyonlarını iptal ettirdi. Beldede bulunan turistik tesislerin doluluk oranı yüzde 48'e düştü'' dedi. 
     
</TEXT>
</DOC>
