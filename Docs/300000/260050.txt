<DOC>
<DOCNO> 260050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur39.html </URL>
<DATE> 2004/08/02/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hırsız, ''Yangın var'' diye bağırdı ama vatandaşlar kanmadı 
</HEADLINE>
<TEXT>

     Antalya'da bir evden ziynet eşyaları çalarken olayı fark eden ev sahibinin bağırması üzerine kaçan 2 hırsızlık zanlısının, ''Yangın var'' diyerek dikkati dağıtma çabaları sonuç vermedi. Kaçarken ayağını kıran ve vatandaşlar tarafından yakalanan zanlılardan biri darp edildi. 
     Alınan bilgiye göre, Kızıltoprak Mahallesi'ndeki Çelik Apartmanı'nın 10. katındaki daireye kimsenin bulunmadığı sırada kapı kilidini kırarak giren 2 kişi evdeki ziynet eşyalarını çaldı. 
     Komşusunda bulunan ev sahibi İlkay Öner, ellerinde bıçak bulunduğu bildirilen hırsızları evden çıktıkları sırada fark ederek, balkondan bağırarak, yardım istedi. 
     Kaçan zanlılar ev sahibinin bağırması üzerine vatandaşların dikkatini ''yangın var'' diyerek dağıtmaya çalışırken, bu çabaları sonuç vermedi ve zanlı M.T. sokakta vatandaşlar tarafından yakalandı. M.T. kendisini yakalayan vatandaşlar tarafından darp edildi. Diğer zanlı ise kaçmayı başardı. 
     Gözaltına alınan zanlının kaçarken düşerek ayağını kırdığı da belirlendi. M.T. polis gözetiminde Antalya Devlet Hastanesi'nde tedavi altına alındı. 
     
</TEXT>
</DOC>
