<DOC>
<DOCNO> 275195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/siyaset/siy06.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre konusunda tartışma çıktı 
</HEADLINE>
<TEXT>


ANKARA Milliyet 


Türk Ceza Kanunu görüşmelerinde "çevre" tartışması yaşandı. TBMM Adalet Komisyonu'nda, AKP'nin önergesiyle, "Çevrenin kasten ve taksirle kirletilmesine iki yıla kadar hapis cezası" getiren düzenleme, TCK'nın yürürlüğü girmesinden itibaren iki yıl sonraya ertelenince tartışma çıktı. 
CHP'li Orhan Eraslan, "Ulla'lar batarken, Türkiye, dünyanın atık çöplüğü olmaya adayken, iki yıl daha zaman tanımak doğru değildir" dedi. AKP'li Hakkı Köylü, tek bir yürürlük tarihinin olmasının kanunun sistematiği açısından doğru olacağını belirterek, "Çevreyi kasten kirletmek iki yıl daha serbest demek hiç uygun değil" diye konuştu. AKP'li Mahmut Durdu, güçlükle kurulan tesislerin düzenlemelerden olumsuz etkilenebileceğini belirtirken, AKP'li İsmail Bilen, "Arıtma tesisi bir günde 'ha' deyince kurulmuyor" görüşünü savundu. 

'Zina gibi dert olur' 
CHP'li Kemal Anadol, "Çevre suçunu meşrulaştırmak isteyen bu maddeye karşı Anayasa Mahkemesi'ne gideceğiz. Zinadan daha vahim bir iş yaptınız. Bu çevre olayı zina kadar başınıza dert olacak" diye konuştu. 



</TEXT>
</DOC>
