<DOC>
<DOCNO> 254691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/siyaset/siy03.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ve Arınç nüfus artışına karşı çıktı 
</HEADLINE>
<TEXT>


Cumhurbaşkanı ile Meclis Başkanı, nüfus artış hızının düşürülmesinde aynı fikirde 

ANKARA Milliyet 


Türban başta olmak üzere bir çok konuda zaman zaman ters düşen Cumhurbaşkanı Ahmet Necdet Sezer'le TBMM Başkanı Bülent Arınç, Dünya Nüfus Günü'nde, nüfus artış hızının düşürülmesi ve kontrol altına alınması gerektiğinde uzlaştı. Başbakan Recep Tayyip Erdoğan da kaliteli nüfus artışının sağlanmasını istedi. 
Sezer mesajında, hızlı nüfus artışının gelir dağılımının bozulması, işsizlik, çarpık kentleşme, eğitim ve sağlık alanlarındaki sorunların büyümesi gibi çok yönlü etkileri olduğuna dikkati çekti. 
Sezer, yaşam koşullarının iyileştirilmesiyle eğitim, sağlık, istihdam, iş güvencesi gibi birçok alanda öngörülü programların başarıya ulaşmasının nüfus artış hızının düşürülmesiyle gerçekleşebileceğini bildirdi. Meclis Başkanı Bülent Arınç da, nüfus artışının yoksulluk ve geri kalmışlığı körüklediğini, kaynaklar üzerinde büyük baskı oluşturduğunu ve Türkiye'de uzun yıllar nüfusun düşürülemediğini bildirdi. 



</TEXT>
</DOC>
