<DOC>
<DOCNO> 259724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun13.html </URL>
<DATE> 2004/08/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Schily İlticacıların sayısı büyük ölçüde azaldı... 
</HEADLINE>
<TEXT>

     Almanya Federal İçişleri Bakanı Otto Schily, Almanya'ya iltica başvurusunda bulunanların sayısının büyük ölçüde azaldığını söyledi. 
     Schily, Welt am Sonntag gazetesine verdiği demeçte, ''İlticacıların sayısı büyük ölçüde azaldı. 1998 yılında iltica başvurusunda bulunanların sayısı 98 bin 600'dü. Bu başvurulardan 5 bin 800'ü kabul edildi. Geçen yıl ise başvuruda bulunanların sayısı sadece 50 bin 500'dü ve bu başvuruların 10'u kabul edildi. İlticacıların sayısı bu yıl da düşüyor'' dedi. 
     Terör tehdidinin Almanya'da ne kadar büyük olduğu şeklindeki bir soruya karşılık Schily, ''Almanya dünyanın en güvenli ülkelerinden biri. Bununla gurur duyuyorum. Yine de kendimizi kandırmamamız lazım. Bizler genel olarak terör tehdidi altında bulunan bölgenin bir parçasıyız. Bu tehdidi çok ciddiye almamız gerekir'' diye konuştu. 
     Teröristlerin saldırabileceği çok sayıda hedef olduğuna ve bunların hepsinin korunamayacağına işaret eden Schily, bu nedenle olası terör saldırılarının önceden haber alınması ve bu alanda diğer ülkelerle işbirliğinin daha da geliştirilmesi gerektiğini belirtti. 
     Schily, Göç Yasası ile ilgili olarak da şunları kaydetti 
     ''Bu modern yasa hem ekonomik çıkarlarımıza, hem de ülkemizin insani sorumluluklarına uygun. Aynı zamanda uyum gibi önemli bir göreve yönelik. Artık devlet olarak kimin ülkemize gelmesi, kimin gelmemesi gerektiği konusunda daha iyi karar verebiliriz. Ancak bununla birlikte mülteci sorunu ortadan kalkmayacak. Avrupa ülkeleriyle bazı Doğu Avrupa ve Afrika ülkeleri arasında refah, barış ve istikrar konularında büyük uçurumlar mevcut olduğu için bu sorun bizi daha uzunca bir süre uğraştıracak.'' Almanya'nın mültecilere yardım konusunda çok büyük çaba harcadığını ifade eden Schily, Almanya'nın 1990'lı yıllarda sadece Balkan ülkelerinden yaklaşık 350 bin mülteci kabul ettiğini, bunun, tüm Batı Avrupa ülkelerinin kabul ettiğinden daha fazla olduğunu hatırlattı. 
     Schily, Afrika ülkelerinde mülteci kampları kurulması şeklindeki önerisinin, sonunun ne olacağı düşünülmediği gerekçesiyle Dışişleri Bakanı Joschka Fischer tarafından eleştirildiğinin hatırlatılması üzerine de ''Bence kendisi sonuna kadar düşünmedi'' dedi. 
     Schily ayrıca, Sosyal Demokrat Parti'nin SPD 2006 yılında genel seçimleri yeniden kazanması durumunda görevde kalmak istediğini kaydetti. 
     
</TEXT>
</DOC>
