<DOC>
<DOCNO> 284482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur64.html </URL>
<DATE> 2004/10/29/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Cumhuriyet Bayramı Roma'da da kutlandı 
</HEADLINE>
<TEXT>

     Cumhuriyet'in kuruluşunun 81. yıldönümü dolayısıyla Roma'daki Türk Büyükelçiliği'nde resepsiyon verildi. 
     Resepsiyona katılan Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül, konukları tek tek ellerini sıkarak karşıladı. Resepsiyona, Roma'daki yabancı misyon temsilcileri, İtalyan yetkililer ile çok sayıda davetli katıldı. 
     Erdoğan, daha sonra, Gül'e sürpriz bir doğum günü düzenledi. 
     Başbakan Erdoğan ve Gül, üzerinde ''nice yıllara'' yazılı pastayı birlikte kestiler. Başbakan Erdoğan, pastayı keserken, ''Bugün aynı zamanda Abdullah Bey'in doğum günü. Nice yıllara temennisi ile pastayı kesiyorum'' dedi. 
     Erdoğan, pastadan kestiği ilk parçayı tabağa koyarak, Gül'e takdim etti. Gül ise kendisine sunulan pastayı bir muhabire verdi. 
     Erdoğan da başka bir tabağa koyduğu pastayı bir kameramana sundu. 
     Gazetecilere ''çekiyorsunuz'' diyen Erdoğan, pastasından ilk dilimi, sırtını gazetecilere dönerek yedi. 
     Bir soru üzerine doğum gününün, ''Başbakan'ın sürprizi'' olduğunu söyleyen Abdullah Gül, ''Kaç yaşınıza girdiniz'' sorusuna, ''1954 doğumluyum'' yanıtını verdi. 
     Erdoğan, Gül'e bir hediye de verdi. Gül, ''merak ettim'' diyerek ve gülümseyerek hediye paketini açtı. Gül, kendisine kalem hediye eden Başbakan Erdoğan'a teşekkür etti. 
     Başbakan Erdoğan, sürpriz doğum günü fikrinin kendisinden çıkıp çıkmadığı yönündeki bir soru üzerine, ''Sabahtan beri bu anı hazırlıyorum. Abdullah Bey'e çaktırmadan'' dedi. 
     
</TEXT>
</DOC>
