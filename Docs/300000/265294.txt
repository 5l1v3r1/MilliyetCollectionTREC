<DOC>
<DOCNO> 265294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo16.html </URL>
<DATE> 2004/08/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hagi Galatasaray'ın bu duruma gelmesinde sorumlu ben değilim 
</HEADLINE>
<TEXT>

     Galatasaray Teknik Direktörü Gheorghe Hagi, Ali Sami Yen Stadı'nda yarın oynayacakları Çaykur Rizespor maçına mutlak 3 puan almak için çıkacaklarını söyledi. 
     Hagi, Florya Metin Oktay Tesisleri'nde düzenlediği basın toplantısında, Çaykur Rizespor maçının kendileri için çok önemli olduğunu belirterek, ''Evimizde oynayacağımız Çaykur Rizespor maçına mutlak 3 puan almak için çıkacağız. Kendi sahamızda oynayacağımız için hata yapmamalıyız. Rakibimiz lige iyi bir başlangıç yaptı. Agresif ve sert oynuyorlar. Ümit ediyorum ki iyi oynayıp 3 puanı alır ve taraftarımızı mutlu ederiz'' diye konuştu. 
     Kadroyu akşam idmanından sonra belirleyeceğini anlatan Rumen teknik adam, ''Elimden gelse herkesi kadroya almak isterim, ancak 18 kişi alabiliyorum. Milli takımdan dönen bazı oyuncularımda yorgunluk var. Yarına kadar her şeyi çözeceğimize inanıyorum. Akşam futbolcularımın performansına baktıktan sonra kadromu belirleyeceğim'' dedi. 
     
     ''ZAMAN İSTİYORUM'' 

     Gheorghe Hagi, basın mensuplarının Gaziantepspor yenilgisi sonrası kendisine yöneltilen eleştirileri hatırlatmaları üzerine, ''Bazı şeyleri anlayamıyorum. Gaziantepspor maçından önce her şey mükemmeldi. Mağlubiyetten sonra her şey kötü oldu. Gaziantepspor karşısında iyi oynadık, ancak son 30 metrede etkili değildik'' şeklinde konuştu. 
     Henüz ligin 2 haftası geride kalmasına rağmen yapılan eleştirileri normal karşılamadığını anlatan Hagi, şunları söyledi 
     ''Galatasaray'a kötülük yapmak isteyen bazı kişiler olduğunu düşünüyorum. Ben yeni bir hocayım, koltuğuma iyi yerleşmedim, ama bu tür spekülasyonlardan bıktım. Bu dönemdeki eleştirileri normal karşılamıyorum. Herhangi bir hoca gelse de zamana ihtiyacı vardı. Başkanımız, başkan yardımcımız herhangi bir problem olmadığını söylemelerine rağmen, benimle ilgili bu tür spekülasyonlar çıkıyor. Biraz kızgınım. Beni iyi tanıyorsunuz. Belki ailemden daha iyi tanıyorsunuz. Çünkü hayatımın büyük bir süresini futbol için ayırdım. 5 yıl Galatasaray'da kaldım. Buradan ayrıldığımda Galatasaray Avrupa'daydı. Döndüm bu durumda buldum. Galatasaray'ın bu duruma gelmesinde sorumlu olan ben değilim. Benim hedefim Galatasaray'ı yeniden Avrupa'ya taşımak, bunun için de zaman istiyorum.'' 
     
     ''ALLAH DEĞİLİM'' 

     ''Ben Allah olmadığım için her şeyi bir anda değiştiremem. Mucizeleri ancak Allah yapar. Biraz zamana ihtiyacım var. Diğer hocalara zaman tanındı, ben de zaman istiyorum'' diyen Hagi, geçen sezonki takımın kadrosundan 3-4 oyuncunun değiştiğini, yeni gelen yabancıların da takıma uyum için zamana ihtiyaçları olduğunu kaydetti. 
     Hagi, şampiyonluğa oynayan bir takım kurmak istediklerini vurgulayarak, şöyle devam etti 
     ''Hedefimiz bu ama zamana ihtiyacımız var. Bu olayların arkasında bizi bozmak isteyen birileri var. Onlardan rica ediyorum, bizi rahat bıraksınlar, çünkü Galatasaray'a zarar veriyorlar. Beni hiçbir şey korkutmuyor. Ben herhangi bir hoca gibi geçiciyim. Neticelerin yargılanması zaman içinde yapılır. Taraftar beni istiyor, yöneticililer beni istiyor, ama arkada bu işi ısıtmak isteyen bazılarının olduğunu biliyorum. Ben hoca olarak kendimi teyit ettiğimi düşünüyorum. Lige başladık, hazırlık dönemi iyi geçti, sonuçlar iyiydi. Ama eleştirilerin bir haftadan diğer haftaya bu kadar değişeceğini sanmıyordum. Bana hakaret bile edildi. Ben sadece zaman istiyorum. Kişisel olarak kendime karşı saygı istiyorum.'' Bazı kişilerin kendisinin oyuncu gibi davrandığını söylediğini anlatan Hagi, ''Benim oyuncu gibi davrandığım söylenince gülmem geliyor. Sahada değilim, kulübedeyim. Bunlara karşı şunu söyleyebilirim. Oyuncu olarak yaptığım davranışlarla Galatasaray takımı bir yerlere geldi. Dolayısıyla bazı kişilerin bana kötülük yapmak istedikleri gözüküyor. Ben oyuncu olarak yaptığım her şeyin süper olduğunu düşünüyorum. Yolun başındayım, bana zaman versinler'' dedi. 

     
</TEXT>
</DOC>
