<DOC>
<DOCNO> 272562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yasam/ayas.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve İvan ABD'de 12 can aldı 
</HEADLINE>
<TEXT>


Alabama ve Florida'yı saatte 220 km hızla vuran kasırga hem can hem de milyonlarca dolarlık mal kaybıyla yoluna devam ediyor... 

SEMA EMİROĞLU New York 

ABD'nin Alabama eyaletini dün sabaha karşı vuran ve Louisiana'dan Florida'ya kadar Meksika Körfezi kıyılarını etkisi altına alan İvan kasırgası, saatte 220 kilometreyi bulan rüzgarlarıyla bölgeyi tam anlamıyla 'savaş alanına' çevirdi. 
Florida'da 8, Louisiana'da da 4 can alan kasırga yüzünden Alabama'da en az 200, Louisiana'da 37, Mississippi'de 45 ve Florida'da 21 bin ev ve işyerine elektrik verilemedi. Kasırganın yol açtığı ve yüksekliği 7.5 metreye varan dalgaların Florida kıyılarındaki evleri büyük ölçüde tahrip ettiği kaydedildi. 

Adalar da batabilir 
Alabama ve Florida'ya bağlı küçük adaların kasırga nedeniyle suya gömülebileceği belirtilirken, denizin taşması tehlikesi altındaki New Orleans kenti, kasırganın son anda yön değiştirmesiyle doğrudan vurulmaktan kurtuldu. Yine de Teksas eyaleti büyüklüğündeki İvan'ın, "felaket" düzeyinde su baskınlarına yola çabileceği bildirildi. 
Yalnızca Florida'da 200'den fazla evi tahrip eden, Alabama'nın Mobile kentinde ise ağaçları ve elektrik direklerini söken kasırga, iç bölgelere ilerledikçe hız kaybetti. Ancak uzmanlar, bu kez de metrekareye 38 santimetrelik şiddetli yağışların başlayacağı uyarısında bulundu. 


</TEXT>
</DOC>
