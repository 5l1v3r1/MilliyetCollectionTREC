<DOC>
<DOCNO> 291983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun32.html </URL>
<DATE> 2004/11/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Stern'den destek Suç, Türkleri dışlayan Almanlar'da... 
</HEADLINE>
<TEXT>

     Almanya'da yaşayan Türklerin, Almanlar tarafından dışlandıkları için uyum sağlayamadıkları bildirildi. 
     Stern dergisinde Stefanie Rosenkranz tarafından kaleme alınan ve ''Büyük Hoşgörü Yalanı'' başlığıyla verilen haberde, Türklerin uyum sorunlarının, Almanların kendilerini dışlamalarından kaynaklandığı belirtildi. 
     Türklerden ''Ali'' olarak bahsedilen haberde, ''Ali çalışmak zorundaydı, Almanca öğrenmek değil. Dönmek istiyordu, ancak topluma katılamadan kaldı. Çünkü Almanlar onu dışladı'' ifadesine yer verildi. 
     Almanya'nın, ''kullanıldıktan sonra geri gönderilmek üzere insanlar'' ithal ettiği belirtilen haberde, ''Ne Ali'nin umutları, beklentileri bizi ilgilendirdi, ne de bizim umut ve beklentilerimiz Ali'yi'' denildi. 
     Almanların, 1970'li yıllarda Türklerin geri dönmeyeceği anlaşıldığı zaman, Türkleri gettolarında kendi başlarına bıraktığı kaydedilen haberde, ''Biz onları orada bıraktık ve bize yaklaşmadıkları sürece inanılmaz hoşgörülüydük. Yani uyuşuk, ilgisiz ve düşünce tembeliydik'' şeklinde görüşe yer verildi. 
     Türk öğrencilerinin İtalyan ve Rus çocuklarına göre okullarda daha fazla başarılı olduğu da kaydedilen haberde, çok kültürlü toplum projesinin de başarısız olamayacağı, çünkü Almanya'da zaten bugüne kadar çok kültürlülüğün olmadığı savunuldu. 
     Sorulması gereken sorunun ''Türklerle birlikte yaşayalım mı '' değil, ''Nasıl yaşayalım '' olması gerektiği ifade edilen haberde, uyum için Türklere hoşgörü göstermek yerine, kendilerinin Almanlar gibi kabul edilmelerinin yeterli olacağı kaydedildi. 
     
</TEXT>
</DOC>
