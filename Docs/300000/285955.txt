<DOC>
<DOCNO> 285955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yasam/ayas.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Türk dostuydu 
</HEADLINE>
<TEXT>


BAE'nin ölen Devlet Başkanı Şeyh Zayed, çok sevdiği Türkiye'de, cömert bağışları ve 240 miniğin hayatını kurtaran Çocuk Vakfı ile yaşayacak... 

Ümran Avcı 

Birleşik Arap Emirlikler'nin BAE 86 yaşında ölen Devlet Başkanı Şeyh Zayed Bin Sultan Al Nıhayyan, Türkiye'yi çok seviyordu. 
Yardımseverliğiyle tanınan Zayed, Sosyal Hizmetler ve Çocuk Esirgeme Kurumu'na SHÇEK 2 bina bağışlamıştı. Türkiye'yle iyi ilişkiler içinde olan Zayed, 1990'ların başında, bugün Gayrettepe'deki Metropolitan Florance Nightingale Hastanesi'nin bulunduğu yere otel için bina yaptırdı. 

Darıca'da köşk 
SHÇEK'e bağışlanan bu bina, daha sonra hastaneye kiralandı. Zayed, 1991'de de Bahçelievler'deki Şeyh Zayed Çocuk Yuvası'nı inşa ettirdi. SHÇEK de, Zayed'e teşekkür göstergesi olarak, 1993'te kurduğu vakfa 'Şeyh Zayed Çocuk Koruma Vakfı' adını verdi. 
Halen 7 - 12 yaşlarında 240 çocuğun kaldığı yuvanın giderleri, yine Zayed'in isteğiyle Metropolitan Florance Nightingale Hastanesi'nin kira gelirleriyle karşılanıyor. SHÇEK'in binasının kullanım hakkını vakfa devrettiğini söyleyen Vakıf Temsilcisi Osman Kapusuz, "Hastane kirası olan 41.7 milyar lirayla halen çocuk yuvasının personel ve diğer giderlerini karşılıyoruz" dedi. 
Turgut Özal döneminde Türkiye'yle yakın ilişkiler içine giren Şeyh Zayed, Süleyman Demirel'le kişisel dostluğunu da hep sürdürdü. Zayed, 1986'da Darıca'da da 100 dönüm üzerine 54 odalı bir köşk yaptırdı. Darıca Belediye Başkanı Şükrü Karabacak, "Kendisi gelemese de bu yaz bahçede yetişen kiraz, kayısı gibi meyvelerden gönderdiler" diye konuştu. 

Yerine oğlu seçildi 
Şeyh Zayed Al Nıhayyan'ın ölümü üzerine boşalan Birleşik Arap Emirlikleri BAE Devlet Başkanlığı'na Veliaht Prens Şeyh Halife Bin Zayed Al Nıhayyan seçildi. Resmi haber ajansı WAM, 7 emirliğin liderlerinin oluşturduğu Yüksek Konsey'in, ölen Devlet Başkanı Şeyh Zayed'in oğlunu oybirliğiyle devlet başkanı seçtiğini duyurdu. 1969'dan beri Abu Dabi veliaht prensi olan yeni devlet başkanının, petrol konusunda iyi bir uzman olduğu, ancak babasının karizmasına sahip olmadığı belirtiliyor. Şeyh Halife, emirliğin petrol politikasını belirleyen Yüksek Petrol Konseyi'nin başkanlığını yapmıştı. 


</TEXT>
</DOC>
