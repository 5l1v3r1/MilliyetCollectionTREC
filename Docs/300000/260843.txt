<DOC>
<DOCNO> 260843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonsiy15.html </URL>
<DATE> 2004/08/05/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
BM Güvenlik Konseyi'nde Kıbrıs karar tasarısı rafa kalktı 
</HEADLINE>
<TEXT>

     BM Güvenlik Konseyi'nde, Kıbrıs'la ilgili karar tasarısı hazırlığının rafa kalktığı öğrenildi. 
     AA muhabirinin edindiği bilgiye göre, Genel Sekreter Kofi Annan'ın Kıbrıs'la ilgili İyi Niyet Raporu'nun yayınlanmasının ardından, konseyde karar tasarısı hazırlanması konusunda yapılan toplantı ve pazarlıklardan sonuç alınamadı. 
     ABD'nin güçlü bir karar tasarısı hazırlanması yönündeki isteğine karşın, Fransa'nın buna karşı çıkmayı sürdürdüğünü belirten diplomatik kaynaklar, Fransa'nın bu tutumuyla konseyden karar tasarısı çıkması olasılığının da ortadan kalktığını kaydettiler. 
     Güvenlik Konseyi'nden Annan raporunu destekleyecek karar tasarısı yerine, başkanlık ya da basın açıklamasıyla yetinileceği belirtiliyor. 
     Diplomatik kaynaklar, konseyden beklenen karar tasarısı çıkmasa da Annan'ın İyi Niyet Raporu'nun kendi başına Kıbrıs Türklerinin tecridinin kaldırılmasını destekleyen çok önemli bir belge olduğunu ifade ediyorlar. 
     Rum basınında bugün çıkan haberlerde de, BM Genel Sekreteri Kofi Annan'ın kayıplar konusunda Kıbrıs'taki taraflara mektup göndereceğini ileri sürülmüştü. 
     
</TEXT>
</DOC>
