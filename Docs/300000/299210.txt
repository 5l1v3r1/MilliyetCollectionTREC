<DOC>
<DOCNO> 299210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo24.html </URL>
<DATE> 2004/12/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Alman basını Yıldıray, Hertha Berlin'de anahtar oyuncu olarak düşünülüyor 
</HEADLINE>
<TEXT>

     Alman spor dergisi Kicker, Türk milli futbolcu Yıldıray Baştürk'ün, Hertha BSC Berlin takımında anahtar oyuncu olarak düşünüldüğünü yazdı. 
     Derginin haberinde, Yıldıray'ın, Bayer Leverkusen'den Hertha BSC Berlin'e transfer ücreti ödenmeden geldiği hatırlatılarak, ''Yıldıray Baştürk, Hertha BSC Berlin'de anahtar oyuncu olarak düşünülüyor'' denildi. 
     Sakatlığından dolayı ancak 1,5 ay sonra takımdaki yerini alan Yıldıray'ın toplam 10 maçta oynadığı ve bunlardan 7'sinde 90 dakika boyunca sahada kalarak, bir maçta 2 de gol attığı hatırlatıldı. 
     Orta saha oyuncusu olarak Yıldıray'ın oyuna canlılık getirdiği ve golcü Marcelinho'ya büyük destek sağladığı kaydedilen haberde, Hertha BSC Berlin Teknik Direktörü Falko Götz'ün, ''Yıldıray oyun kalitemizi inanılmaz derecede artırdı'' sözlerine yer verildi. 
     Derginin değerlendirmesinde, Yıldıray'la birlikte bu sezon takıma yeni gelen Gilberto'nun Hertha BSC Berlin'e verecek çok şeyleri olduğu savunuldu. 
     
</TEXT>
</DOC>
