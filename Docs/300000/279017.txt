<DOC>
<DOCNO> 279017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/yasam/ayas.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ucuz kürtaj' öldürdü 
</HEADLINE>
<TEXT>


İki çocuk annesi Şenli, ikizlerini aldırırken önce fenalaştı, sonra beyin ölümü gerçekleşti, dün de hayata veda etti, ailesi organlarını bağışladı 

MUSTAFA KURTARAN M. AKİF ERDEM İstanbul 

Ümraniye'de eşinden habersiz olarak 2.5 aylık ikizlerini kürtajla aldırmaya giden Nurcan Şenli 30 hayatını kaybetti. 6 ile 10 yaşlarında iki kızı bulunan Nurcan Şenli, 2.5 ay önce hamile kaldı. Şenli, hamileliği sırasında şiddetli ağrılar çekmeye başladı. Önce Zeynep Kamil Kadın Doğum ve Çocuk Hastanesi'nde dört gün tedavi gören Şenli, sonra Haydarpaşa'ya gitti. Ağrıları bir türlü dinmeyen Şenli, "ucuza kürtaj" yaptıracağı bir doktor aramaya başladı. Ümraniye'de muayenehanesi bulunan A.R.A.'ya başvurdu. 
İddiaya göre Şenli, arkadaşıyla gittiği doktorla 125 milyon liraya anlaştı. Operasyon sırasında fenalaştı. "Beynine oksijen gitmediği ve ödem oluştuğu" öne sürülen Şenli, Haydarpaşa Numune Hastanesi'ne kaldırıldı. İlk müdahalesi yapıldı, Özel Vatan Hastanesi'ne gönderildi. Cihaza bağlı 48 saat yaşatılan Şenli'nin beyin ölümü gerçekleşti. Ailesi, organlarını bağışladı. 

Masada fenalaştı 
Geçimini balıkçılıkla sağlayan eşi Hasan Şenli 48 , eşinin kendisinden habersiz kürtaj yaptırmaya karar verdiğini belirterek, şunları söyledi 
"Sıra eşime geldiğinde, doktor test yapmadan kürtaja başlamış. Anestezi de uygulamamış. Tam çocukları alacağı sırada eşim feryat etmiş. Burada fenalaşınca, bana haber geldi. Gittiğimde eşim ambulansa konuluyordu. Her tarafı mosmordu. Ağzından köpükler gelmişti. Bana göre o masada öldü." 
Şenli'nin komşusu Nuriye Bulut ise, olayı şöyle anlattı "Doktorun malzemeleri yerde bir leğenin içerisinde duruyordu. Her yer çok pisti. Kürtaja başladığında ikimiz de 'Bayıltmayacak mısınız ' diye sorduk. Ama o 'Ben sonra bayıltacağım' dedi. Kürtaj başladığı an Nurcan çığlık atıp bayıldı. Haydarpaşa'ya götürdük. Acil serviste ilk müdahalesi yapıldı, yoğun bakımda yer olmadığı belirtilerek, başka bir hastaneye sevki istendi." 
Gözaltına alınan doktor A.R.A, Ümraniye Cumhuriyet Savcılığı tarafından serbest bırakıldı. Doktorun, "Kadına kürtaj yapmıyordum. Sadece muayene ediyordum" dediği öne sürüldü. 


</TEXT>
</DOC>
