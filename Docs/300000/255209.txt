<DOC>
<DOCNO> 255209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonyas02.html </URL>
<DATE> 2004/07/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Avustralya... Beatles'ın yayımlanmamış şarkıları ortaya çıktı 
</HEADLINE>
<TEXT>

     Avustralya'nın Lara kentinde, bit pazarından satın alınan bir bavuldan, ünlü İngiliz grup Beatles'ın daha önce yayımlanmamış şarkılarının yer aldığı kasetler çıktı. 
     İngiliz Times gazetesinin haberinde, Beatles elemanlarının bir yakınına ait olduğu sanılan bavulun, birkaç ay önce Melbourne yakınlarındaki Lara'da tatil yapan bir İngiliz turist tarafından 50 Avustralya dolarına yaklaşık 54 milyon TL satın alındığı belirtildi. 
     Habere göre, eşyalarını yerleştirmek için bavul arayan Fraser Claughton adlı turistin aldığı bavuldan, 400 kadar fotoğraf, konser programları ve üzerinde Beatles'ın kayıt stüdyosu ''Abbey Road''un ismi bulunan kasetler ve ses bantları çıktı. 
     Times'a açıklamada bulunan uzmanlar, valizin 1976'da ölen ve bir süre Beatles ile çalışan ses teknisyeni Mal Evans'ın Beatles arşivini içeren uzun süredir kayıp olan bavulu olabileceğini düşünüyor. 
     Uzmanlara göre bavuldaki kasetlerde, ''We Can Work It Out'' gibi ünlü parçaların değişik versiyonları dışında, hiç yayımlanmamış Beatles parçaları da bulunuyor. 
     Habere göre, valizdeki ses bantlarından birinde Paul McCartney ve John Lennon'un bu yayımlanmamış şarkılar konusundaki görüşleri yer alıyor. 
     Valizdeki arşivin değerinin yüz binlerce sterlin olabileceği belirtiliyor. 
     
</TEXT>
</DOC>
