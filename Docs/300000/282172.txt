<DOC>
<DOCNO> 282172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko28.html </URL>
<DATE> 2004/10/21/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Koç.Net, ara bağlantı anlaşmasını imzaladı... 
</HEADLINE>
<TEXT>

     Koç.net, Türk Telekom ile Uzak Mesafe Telefon Hizmeti UMTH ara bağlantı anlaşmasını imzaladı. 
     Koç.net'ten yapılan açıklamaya göre, müşteriler artık Koç.net'in sunduğu telefon hizmetlerine Türk Telekom'a bağlı sabit telefonlarından da rahatlıkla ulaşabilecekler. 
     Arabağlantı anlaşmasını Türk Telekom yetkililerine teslim eden Genel Müdür Vekili Mehmet Ali Akarca, şunları kaydetti 
     ''Ücretler konusunda maalesef, henüz Telekomünikasyon Kurumu tarafından açıklanan Referans Arabağlantı ücretlerine uyum sağlanamadı. Dolayısıyla arzu ettiğimiz ücretlerden oldukça uzağız. 
     Öte yandan Koç.net olarak bayilerimizi, iş ortaklarımızı ve müşterilerimizi düşünerek artık bu anlaşmayı imzalamanın gerekli olduğunu düşündük. Fiyatları daha avantajlı bir seviyeye çekmek için Telekomünikasyon Kurumu ve Türk Telekom ile olan görüşmelerimiz devam edecek. '' Her iki kurumun da bu konuda yaşanan ve tüm sektöre zarar veren gecikmelere rağmen iyi niyetli tutumunun süreceğine inandıklarını belirten Akarca, telekom sektörünün gelişmesi ve sağlıklı bir rekabet ortamının sağlanması adına bu düzenlemelerin zamanında ve herkesin yararını gözetecek şekilde yapılması için Koç.net olarak ellerinden gelen tüm çabayı göstermeye devam edeceklerini bildirdi. 
     Telekomünikasyon Kurumu'ndan 17 Mayıs 2004 tarihinde A tipi Uzak Mesafe Telefon Hizmeti UMTH lisansı alan Koç.net'in ara bağlantı anlaşmasının yürürlüğe girmesiyle birlikte, hizmetlerini müşterilerine Türkiye'nin dört bir yanındaki iş ortaklarıyla birlikte hızla ulaştıracağı belirtilen açıklamada, bu yeni dönemde Koç.net'in, teknoloji ve altyapı yatırımlarındaki tecrübesi ve yüksek kapasitesini daha verimli kullanarak telefon görüşmelerini çok avantajlı fiyat tarifeleri ile sunacağı, böylece kurumların uluslararası ve şehirlerarası telefon görüşme maliyetlerinde önemli ölçüde tasarruf sağlayacağı vurgulandı. 
     
</TEXT>
</DOC>
