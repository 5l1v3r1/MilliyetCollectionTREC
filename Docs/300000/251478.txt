<DOC>
<DOCNO> 251478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur04.html </URL>
<DATE> 2004/06/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
TÖMER'den "Avrupa Dil Pasaportu" 
</HEADLINE>
<TEXT>

     Ankara Üniversitesi Türkçe ve Yabancı Dil Araştırma ve Uygulama Merkezi TÖMER'in, Avrupa Dil Pasaportu veren bir kurum olmak için Avrupa Konseyi'ne yaptığı başvurunun, konsey tarafından kabul edildiği bildirildi. 
     TÖMER Kayseri Şube Müdürü Oktay Durukan, yaptığı yazılı açıklamada, TÖMER'in Avrupa Dil Pasaportu veren bir kurum olmak için Avrupa Konseyi'ne yaptığı başvurunun, konseyin Strazburg'da toplanan Avrupa Geçerlilik Komitesi tarafından kabul edildiğini belirtti. 
     Komitenin, TÖMER'e akreditasyon numarasını da belirten ''Geçerlilik mektubu'' gönderdiğini ifade eden Durukan, şunları belirtti 
     ''Türkiye'de yabancılara Türkçe ile birlikte başta İngilizce, Almanca, Fransızca, İspanyolca, İtalyanca olmak üzere 20'ye yakın dil öğreten TÖMER, uzun ve titiz çalışma sonucu hazırladığı Avrupa Dil Portfolyosunu geçtiğimiz aylarda Avrupa Konseyi'ne yollamıştı. Avrupa Geçerlilik Komitesi tarafından incelenen bu portfolyo ile TÖMER Türkiye'de yetişkinlere yönelik yabancı dil öğretimi alanında dil pasaportu veren ilk dil merkezi olma hakkını kazanmıştır. 45 üyesi bulunan Avrupa Konseyi'nde Türkiye, Dil Portfolyosunu hazırlayan ilk 15 ülke arasında yer almıştır.'' Avrupa Dil Portfolyosunun, Dil Pasaportu, Dil Öğrenim Geçmişi ve Dil Dosyası olmak üzere üç bölümden oluştuğunu dile getiren Durukan, Avrupa Dil Pasaportu'nun, bu pasaporta sahip olan kişilerin hangi dilleri ne düzeyde bildiklerini, bu dilleri nasıl, ne kadar sürede ve nerelerde öğrendiklerini ayrıntılı olarak gösteren bir belge olduğunu kaydetti. 
     Durukan, ekim ayından itibaren verecekleri Avrupa Dil Pasaportu'nun, kişilere dilini bildiği Avrupa ülkelerinde serbestçe seyahat etme, oturma ve çalışma hakları kazandırmada büyük kolaylıklar sağladığını bildirdi. 
     
</TEXT>
</DOC>
