<DOC>
<DOCNO> 279974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/kohen.html </URL>
<DATE> 2004/10/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Şili Cumhurbaşkanı Lagos, Milliyet aracılığıyla seslendi 
</HEADLINE>
<TEXT>
'Birlikte çalışalım' 
Şili lideri, Türkiye'yle Serbest Ticaret Anlaşması müzakerelerine yakında başlanacağını, depremden savunmaya kadar, birçok alanlarda işbirliği yapılacağını söyledi 
Şili'nin 68 yaşındaki Cumhurbaşkanı Ricardo Lagos Escobar, bir ekonomist ve akademisyen. Ancak, Allende döneminden beri siyasette faal olmuş, Pinochet diktasına karşı mücadele etmiş, sosyal demokrat eğilimli Demokrasi Partisi'nin PPD lideri olarak 2000'de yapılan seçimlerde cumhurbaşkanı Şili'deki başkanlık sistemine göre yönetimin başı seçilmiştir. 
Konuk lider, dün istanbul'da yaptığımız söyleşide ikili ilişkilerin geleceği, yeni işbirliği olanakları, siyasal ve ekonomik alanlarda Şili'nin deneyimleri üzerine şunları söyledi 

NEDEN TÜRKİYE 
"Santiago'dan göründüğü şekliyle Türkiye giderek dünya sahnesinde önemli rol oynayan bir ülke. Medeniyetlerin çatışması konusunun tartışıldığı bir dönemde, topraklarında pek çok uygarlığın izlerini taşıyan Türkiye'den öğreneceğimiz çok şey var... Türkiye'yle aynı değerleri paylaşıyoruz. Bu da ilişkilerimizin güçlenmesine katkıda bulunacaktır..." 

İŞBİRLİĞİ ALANLARI 
"Ticaretin artırılması dışında, birçok işbirliği alanları mevcut. Ankara'da vardığımız mutabakat uyarınca, yakında bir Serbest Ticaret Anlaşması için müzakerelere başlayacağız. Bu, Türkiye'nin AB'ye girmeye hazırlandığı bir sırada, karşılıklı yarar sağlayacaktır Şili'nin AB ile de böyle bir anlaşması var ... Şili bir deprem bölgesidir ve bu konuda geliştirdiği teknolojiler vardır. Bu deneyimlerini Türkiye'yle paylaşmaya hazırdır... Askeri alanda da ABD'den aldığımız F - 16'ların pilotlarının Türkiye'de eğitim görmesi konusunda bir mutabakata vardık. Genelkurmay Başkanı Org. Hilmi Özkök önümüzdeki yıl Şili'yi ziyaret edecek... Ankara'da bilim ve kültür alanında da bir anlaşma imzalandı..." 

ŞİLİ MODELİ 
"Şili, demokrasi ile ekonomik kalkınmanın aynı zamanda gelişebileceğini gösterdi. Demokrasi, uzlaşma gerektirir. Halen Şili'de hükümet ve halk düzeyinde böyle bir uzlaşma havası var. Ekonomik büyümenin halen yüzde 5 halka geniş şekilde yayılması, insanların mesken, sağlık, eğitim, sosyal güvenlik alanlarında bundan pay alabilmesi gerek. Şili, bu alanda başarılı bir performans gösteriyor... 

PİNOCHET NE OLACAK 
"Biz artık onu tarihin bir parçası sayıyoruz. Varsın, mahkeme onun hakkında karar versin. Ama artık Pinochet Şili'de siyasi bir faktör değil. Ülkede siyasi istikrar vardır ve önemli olan da budur..." 

Uzaktaki "yakın" ülke Türkiye, ilk kez bir Şili Cumhurbaşkanı'na ev sahipliği yaptı. "Türkiye nire, Şili nire " diye düşünebilirsiniz. Evet, Türkiye'den 12 bin kilometre uzaklıktaki bir ülkeden bahsediyoruz. Tevekkeli değil, Şili sözcüğü, yerlilerin dilinde, "dünyanın bittiği toprak" anlamına geliyor .. 
Ancak coğrafi uzaklığa rağmen, Türkiye ile Şili arasında eskiden beri bir siyasal ve psikolojik yakınlık var. Şili, Türkiye Cumhuriyeti'ni 1926'da ilk tanıyan Latin Amerika ülkesi... Bizim gibi bazen Santiago'ya yolu düşenler, Şili halkının Türkiye'ye ve kurucusu Atatürk'e ne kadar büyük sempati duyduğunu bilirler. Başkentin merkezinde Atatürk Koleji ile Türkiye Caddesi'nde bir Atatürk Anıtı var... 
Şili Cumhurbaşkanı Ricardo Lagos Escobar, Türkiye'ye, konumu ve rolü nedeniyle büyük önem veriyor. Aynı şekilde Şili de, Türkiye açısından önemli - ve daha da önemsenmesi gereken - bir ülke. İkili ilişkiler bağlamında düşük olan toplam 130 milyon dolar ticaret hacmini artırmak mümkün ayrıca başka alanlarda deprem, savunma, bilim, kültür, vs. işbirliği geliştirilebilir. Bunun yanı sıra, Şili giderek dünya siyasetinde ve ekonomisinde yer almaya başlayan bir ülke. Halen Güvenlik Konseyi üyesi. Dolayısıyla Türkiye - Şili yakınlaşması, iki taraf için de önemli ve yararlı. İlişkilerdeki yakınlık, coğrafyadaki uzaklığı arka plana itebilir... 



</TEXT>
</DOC>
