<DOC>
<DOCNO> 273012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/guncel/axgun01.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Garson polis' çözdü 
</HEADLINE>
<TEXT>


Van'da gözaltına alındıktan sonra karakoldan kaçırılan, eski milletvekili Mustafa Bayram'ın oğlu Hamit Bayram, önceki gece Ankara'da yakalandı 

ANKARA Milliyet 

Van'da gözaltına alındıktan sonra karakoldan kaçırılan Hamit Bayram, önceki gece yarısı "Su" adı verilen operasyonla Ankara'da yakalandı. Firardan sonra Bayramlar'ın yakalanması için Kaçakçılık ve Organize Suçlarla Mücadele Daire Başkanlığı özel ekip oluşturdu. Mustafa ve Hamit Bayram'ın bağlantılarını izleyen polis, Hamit Bayram'ın izini Ankara'da buldu. 
Müteahhit Süha Gültekin'in Hişar Bayram'la görüşmelerini saptayan polis, bu kişinin Çankaya'daki evini takibe aldı. Gültekin'in eve ara sıra geldiği ve evdeki 2 kişinin hiç dışarı çıkmadığı saptandı. Polis, evdeki kişilerden birinin Hamit Bayram olabileceğinden şüphelenirken, eve günaşırı gelen Rus uyruklu kadın da takibe alındı. 

Kolyeden tespit 
Evden sürekli aynı lokantaya kebap siparişi verildiğinin saptanması üzerine garson kılığına giren bir polis, siparişleri eve teslim etmeye başladı. Kapıyı hep aynı kişinin açması üzerine evdeki ikinci kişinin kimliği saptanamadı. Önceki gün öğle saatlerinde şüphelilerin "su siparişi" vermesi üzerine eve giden polis, ikinci kişiyi gördü. 
Polisin, Bayram'ın daha önce çekilen bir fotoğrafındaki kolyeyi, koridordan geçen şüphelinin boynunda görmesi üzerine bu kişinin Hamit Bayram olduğu anlaşıldı. Çelik daire kapısını balyozla kırarak eve giren polis, 2 kişiyi etkisiz hale getirdi. Mustafa Bayram'ın şoförü İsmail Zorlo, kimliğini ink r eden Bayram'ın kimliğini doğruladı. Evde de 200 milyon lira, 7 gram afyonsakızı ile 46 gram eroin, 3 kutu prezervatif ve Rus kadının iç çamaşırları bulundu. Emniyette uyuşturucu krizine giren ve polisten eroin isteyen Bayram, baskından sonra önce köyündeki evine, daha sonra da yakınlarının yardımıyla İran'a gittiğini anlattı. Babasının da aynı yöntemle Tahran'a geçtiğini belirten Bayram, kardeşi Hişar Bayram ve Zorlo ile Ankara'ya geldiğini kaydetti. 

Bayram cezaevinde 
Sorgusu tamamlanan Hamit Bayram, Ankara 11. Ağır Ceza Mahkemesi tarafından Malatya Başsavcılığı'nın verdiği gıyabi tutuklama kararı vicahiye çevrildikten sonra tutuklanıp Ulucanlar Cezaevi'ne konuldu. Zorlo ise serbest bırakıldı. 20 gündür Ankara'da olan Bayram'ın Malatya'ya gönderileceği öğrenildi. 

Karakoldan kaçırılmıştı 

Hamit Bayram ve arkadaşları, 7 Temmuz'da Malatya'da, uyuşturucu ticareti yaptıkları gerekçesiyle gözaltına alındı. Malatya polisinin Van Emniyet Müdürlüğü Bölge Trafik Şube Müdürlüğü'ne götürdüğü Bayram'ın telefonla haber vermesi üzerine, babası Mustafa Bayram ile kardeşi Edremit Belediye Başkanı Hecer Bayram, emniyete geldi. Bayram bu sırada emniyetten kaçırılırken, hakkında gıyabi tutuklama kararı çıkarıldı. 10 Temmuz'da tutuklanan Mustafa Bayram 10 gün cezaevinde kaldı. 30 milyar lira kefaletle serbest bırakıldı. 1 hafta sonra hakkında gıyabi tutuklama kararı verilen Mustafa Bayram halen firari. 


</TEXT>
</DOC>
