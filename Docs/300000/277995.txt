<DOC>
<DOCNO> 277995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun05.html </URL>
<DATE> 2004/10/07/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Blair silah raporunu yorumladı Ambargolar işe yaramamış 
</HEADLINE>
<TEXT>

     İngiltere Başbakanı Tony Blair, CIA özel uzmanı Charles Duelfer'ın, Irak'taki kitle imha silahlarına dair raporunun, BM'nin Saddam Hüseyin rejimine uyguladığı ambargoların işe yaramadığını gösterdiğini ileri sürdü. 
     Etiyopya'nın başkenti Addis Ababa'da temaslarda bulunan Blair, raporun, Saddam'ın, ambargolardan kurtulmak için elinden geleni yaptığına işaret ettiğini belirtti. 
     Blair, sadece, konuşlandırılmaya hazır gerçek silah yığınağı olmadığını kabul ettiğini söyleyerek, raporun, BM ambargolarının işe yaramadığı gerçeğini gösterdiğinin benimsenmesini istedi. 
     İngiltere Başbakanı, Saddam Hüseyin'in, ambargolardan etkilenmemek ve kitle imha silahı programını geliştirmek için elinden geleni yaptığını, hiçbir zaman BM kararlarına uymak gibi bir niyeti olmadığını söyledi. 
     Irak'taki Amerikalı silah denetçilerinin başında bulunan Charles Duelfer, Irak'ta araştırma yapan uzmanların, 1991'den sonra ülkede herhangi bir kitle imha silahı üretildiğine dair kanıt bulamadığını açıklamıştı. 
     Irak'a karşı savaşın nedeni olarak ortaya atılan iddiaların aksine, ABD'nin Irak'taki arama ekibinin raporu, savaş başladığında ülkede kitle imha silahı bulunmadığını ortaya koydu. 
     
</TEXT>
</DOC>
