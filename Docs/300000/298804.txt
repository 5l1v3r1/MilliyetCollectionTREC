<DOC>
<DOCNO> 298804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/ekonomi/eko02.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın içki ve puroları 215 milyar liraya satıldı 
</HEADLINE>
<TEXT>



ESRA ALUS İstanbul 

Uzan Grubu'ndan haczedilen ve aralarında Petrus, La Tache ile Romani Conti gibi nadir bulunan şarapların da yer aldığı içki ve purolar 215 milyar 60 milyon liraya satıldı. 
TMSF tarafından Antik A.Ş'de gerçekleştirilen müzayedede, toplam muhammen bedeli 104 milyar 838 milyon lirayı bulan 122 kalem şarap, şampanya, likör, votka ve kanyak ile puro, puro kutusu, dolabı ve kültablası dün satışa çıkarıldı. En çok içki alımını İstanbul Ulus'taki bir restoran için Kimya Çulha yaptı. 
TMSF Satış Komisyonu Başkanı Fethi Çalık, satıştan muhammen bedelin 2 katı gelir elde edildiğini söyledi. Çalık, ocak ayına kadar hemen hemen her gün satış yapılacağını kaydederek, şöyle konuştu 
"29 Aralık'ta Kemal Uzan'ın Yeniköy'deki yalısının satışı gerçekleştirilecek. Ayrıca 3 Ocak'ta yılın ilk YTL'li ihalesini yapacağız ve burada Uzan Grubu ile Murat Demirel'in evlerinden haczedilen eşya satışa çıkarılacak. Hakan Uzan'ın evinden alınanlar arasında Sony Aibo marka uzaktan kumandalı, bilgisayarlı ve gizli kameralı iki oyuncak köpek var. Bu köpekler verilen komutlarla yürüyebiliyor, hareket edebiliyor." 
Çalık, Hakan Uzan'ın eşi Özlem Hanife Uzan'ın annesi Yasemin Bilgen tarafından TMSF'ye teslim edilen ve yaklaşık 2.5 trilyon lira muhammen bedel biçilen tablo ve antika eserlerden oluşan 122 parça eşyanın da, satışa çıkarılacağını bildirdi. 




</TEXT>
</DOC>
