<DOC>
<DOCNO> 298080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/guncel/gun01.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruma ısrarı Yılmaz'ı yaşattı 
</HEADLINE>
<TEXT>


Alerjik reaksiyona bağlı nabzı ve tansiyonu sıfıra inen Yılmaz, korumasının ısrarıyla hastaneye kaldırıldı.Geç kalması halinde ölebileceği belirtilen Yılmaz iyi durumda 

HAKAN ŞANLITÜRK Ankara, GÜRKAN AKGÜNEŞ İstanbul 

Diş tedavisinin ardından alerjik reaksiyona bağlı olarak tansiyonu düşen ve baygınlık geçiren eski Başbakan Mesut Yılmaz, koruması Ahmet Aksakal'ın hassas ve kararlı davranması sonucu ölümden döndü. 
Diş problemi yaşayan Yılmaz, dün tedavi için gittiği dişçisinden evine dönerken arabasında fenalaştı. Nabzı ve tansiyonu sıfıra inen Yılmaz, şoförüne, "Başım dönüyor, çok kötü oldum. Bir an önce eve gidelim" dedi. Yılmaz'ın yanındaki koruması Aksakal tehlikeyi sezerek, "Efendim hastaneye gidelim" diye devreye girdi. 

Arabada restleşme 
Bu isteğe "Hayır, eve gidelim" diye karşılık veren Yılmaz'ın talimatına rağmen, Aksakal hastaneye gitmekte ısrar edince restleşme yaşandı. Aksakal, "İsterseniz beni kovun" diyerek şoförden Florence Nightingale Hastanesi'ne yönelmesini istedi. 
Hastanenin acil servisinde müdahalede bulunulan Yılmaz'a, "anestezi ilacının yol açtığı alerjik reaksiyona bağlı tansiyonda düşüş" teşhisi kondu. Prof. Dr. Osman Bayındır tarafından takibe alınan Yılmaz'ın nabız ve tansiyonu gerekli tedaviler uygulandıktan sonra normale döndü. 
Bayındır, Yılmaz'ın hastaneye geldiğinde tansiyonunun alınamadığını belirterek, "Anaflaktik şok tablosu dediğimiz, tansiyon düşüşü ile beraber gelişen reaksiyon üzerine hastanemize geldi. Sağlık durumu iyi, ancak çok ciddi bir olayı atlattı. Müdahale geç yapılsaydı, vücut ciddi şekilde hayati organlarının kanlanması açısından risk taşırdı. Çok ciddi sonuçlar oluşabilirdi, hayatını kaybedebilirdi. Geceyi hastanede geçirecek" diye konuştu. 

Yılmaz Gidiyorduk 
Tedaviden birkaç saat sonra kendine gelen Yılmaz, kendisinin eve gitmek istemesine karşın korumasının uyanıklığı ve ısrarı sayesinde ölümden döndüğünü belirterek, "Ahmet otoritesini konuşturdu. İyi ki de konuşturdu. Yoksa gidiyorduk" şeklinde konuştu. 
Eşinin rahatsızlığını Ankara'da öğrenen Berna Yılmaz da, apar topar İstanbul'a hareket etti. Yılmaz'ın kardeşi Turgut Yılmaz da hastaneye geldi. Yılmaz'ı hastanede Şarık Tara, Aydın Ayaydın ve Abdürrahim Albayrak ziyaret etti. Yılmaz'ın iyi durumda olduğunu belirten Tara, bir saat sohbet ettiklerini kaydetti. Tara, "AB ve Galatasaray'ı konuştuk. AB'den tarih alınması konusunda pozitif" dedi. 


</TEXT>
</DOC>
