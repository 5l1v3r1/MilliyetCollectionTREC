<DOC>
<DOCNO> 264084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko08.html </URL>
<DATE> 2004/08/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dışbank'ın aktifleri 6 katrilyon lirayı aştı... 
</HEADLINE>
<TEXT>

     Dışbank'ın, bu yılın ilk altı aylık bölümünde aktiflerinin 6 katrilyon lirayı, mevduatının 3.1 katrilyon lirayı aştığı bildirildi. 
     Dışbank'tan yapılan açıklamada, bankanın altı aylık bilanço sonuçları hakkında bilgi verildi. 
     Açıklamada, bankanın perakende bankacılık alanında hızla büyümesini sürdüğü belirtilerek, şöyle denildi 
     ''Perakende bankacılık alanında sağlıklı büyümenin işareti olan net ücret ve komisyonların operasyonel giderleri karşılama oranı ilk altı ayda yüzde 27 olarak gerçekleşti. Bu oran, 2002'ye göre yüzde 285, geçen yıla göre de yüzde 68'lik bir artışı temsil ediyor.'' Bankanın toplam aktiflerinin ilk altı ayda reel bazda yüzde 7 oranında artarak 6 katrilyon lirayı aştığı, toplam aktifleri içinde kredilerin payının da yüzde 49.4'e çıktığı belirtilen açıklamada, Dışbank'ın 294 milyon dolar tutarındaki serbest sermayesiyle de Türkiye'nin sayılı bankaları arasındaki konumunu pekiştirdiği kaydedildi. 
     Açıklamada, bankanın toplam mevduatının yüzde 5 artarak 3 katrilyon 107 trilyon 552 milyar liraya yükseldiği, kredilerin yüzde 36 büyüyerek 2 katrilyon 997 trilyon 170 milyar lira olarak gerçekleştiği bildirildi. 
     Kredi kartı işlem cirosu pazar payı Temmuz ayı itibarıyla yüzde 3.57'ye yükselen Dışbank'ın, bankacılık hizmet gelirlerinin de geçen yıla göre yüzde 93 artarak 50 trilyon liraya ulaştığı belirtildi. 
     Açıklamada, ilk altı ayda 16 trilyon lira net kar açıklayan Dışbank'ın, perakende bankacılık alanında verdiği hizmetlerin sayısını gün geçtikçe artırdığı kaydedilerek, İdeal Kart'la 1 milyon kredi kartı sahibine ve 50 bini aşkın anlaşmalı işyerine ulaşıldığı bildirildi. 
     
</TEXT>
</DOC>
