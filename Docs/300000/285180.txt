<DOC>
<DOCNO> 285180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur02.html </URL>
<DATE> 2004/11/01/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Hacıhüsrev'de olay... Polise taşlı saldırıda bulunuldu 
</HEADLINE>
<TEXT>

     Kasımpaşa Hacıhüsrev Mahallesi'nde iki grup arasında çıkan ve 1 kişinin tabancayla öldürülmesi, 2 kişinin yaralanmasıyla sonuçlanan kavganın ardından olay yerine gelen polise taşlı saldırıda bulunuldu. 
     AA muhabirinin aldığı bilgiye göre, Ali Kabuli Caddesi'ndeki İstiklal ve Hacı Ahmet Mahallesi Çevre Koruma Derneği'nde bulunan kişiler ile derneğin yakınına çalıntı boş bir çanta attıkları belirtilen grup arasında tartışma çıktı. 
     Tartışmanın ardından buradan ayrılan ve bir süre sonra daha kalabalık olarak olay yerine gelen grup, dernekteki Hikmet Bakça 35 , Metin Çoban ve Şahin Özdemir'i tabancayla yaraladı. 
     SSK Okmeydanı Hastanesi'ne kaldırılan Hikmet Bakça, yapılan müdahaleye rağmen hayatını kaybetti. 
     Hastaneye gelen Bakça'nın yakınları, Acil Servis'te olay çıkararak servisin bazı camlarını kırdı. 
     Bu sırada, Hikmet Bakça'ya ait olduğu belirtilen Ali Kabuli Caddesi 18 numaradaki gecekonduda yangın başladı. Kundaklama sonucu çıktığı kaydedilen yangına müdahale eden itfaiye ekipleri ile olay yerindeki polis, burada toplanan kişilerin tepkisine maruz kaldı. Gruptakilerin taşlı saldırısı sonucu bazı itfaiye ve polis araçlarında hasar meydana geldi. 
     Bunun üzerine bölgeye Özel Harekat ve Çevik Kuvvet şube müdürlüklerine bağlı ekipler ile panzerler sevk edildi. Ekipler, yaklaşık 300 kişiden oluşan kalabalığı biber gazıyla müdahale ederek dağıttı. 
     
     PROTESTO YÜRÜYÜŞÜ 

     Öte yandan, olayların ardından mahalle sakinlerinden oluşan yaklaşık 100 kişi, ''Uyuşturucuya hayır'', ''Polis uyuma, görevini yap'' sloganları eşliğinde protesto yürüyüşü yaptı. 
     İstiklal ve Hacı Ahmet Mahallesi Çevre Koruma Derneği önüne gelen grup adına açıklama yapan Dernek Başkan Yardımcısı Salih Deniz Çağlar, alnının teriyle yaşamını sürdüren bir arkadaşlarının hunharca katledildiğini söyledi. Çağlar, şunları kaydetti 
     ''Arkadaşlarımız, burada yuvalanan, gayrı meşru işlerle uğraşan, uyuşturucu kullanan, hırsızlık yapanların saldırısına uğradı. Burada emeğiyle yaşayan insanlardan oluşan bir grup, bir de emeğiyle geçinmek istemeyen insanlar var. Acımız sonsuzdur. Bu tür olaylara karşı polisin daha duyarlı olmasını bekliyoruz.'' 
     
</TEXT>
</DOC>
