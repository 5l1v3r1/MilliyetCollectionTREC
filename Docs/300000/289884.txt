<DOC>
<DOCNO> 289884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo22.html </URL>
<DATE> 2004/11/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İngilizlerin çirkin tezahürat kızgınlığı 
</HEADLINE>
<TEXT>

     İngiltere, dün akşam yapılan İspanya-İngiltere dostluk maçında siyahi futbolcuları aleyhine tezahürat yapan taraftarların engellenmesi için en üst düzeyde girişimde bulunacağını açıkladı. 
     İspanya'nın başkenti Madrid'teki Barnebau Stadı'ndaki dostluk maçında İngiltere Milli Takımı'nın siyahi futbolcuları Ashley Cole ve Shaun Wright-Phillips'in, topu aldıkları anda taraftarların maymun sesi çıkarmaları üzerine ırkçılık tartışmaları hız kazandı. 
     Futbolda ırkçılık tartışmaları, geçen ay İspanya Milli Takımı Teknik Direktörü Luis Aragones'un Jose Antonio Reyes'i motive etmek için Fransa'nın siyahi futbolcusu Thierry Henry'i hedef alan sözleri üzerine başlamıştı. 
     İngiltere Spor Bakanı Richard Caborn, ırkçılıkla ilgili yaptığı açıklamada, modern toplumlarda ve futbolda ırkçılığa yer olmadığını belirterek, futbolda ırkçılığın önlenmesi için girişimde bulunacaklarını söyledi. 
     Caborn, İspanya Spor Bakanı'na konuyla ilgili bir mektup yazacağını dile getirirken, İngiltere Futbol Federasyonu Sözcüsü Adrian Bevington ise FIFA, UEFA ve İspanya Futbol Federasyonu'na ayrıntılı bir rapor göndereceklerini bildirdi. 
     Öte yandan İngiltere Başbakanı Tony Blair'in sözcüsü, Tony Blair'in futbolda yaşanan ırkçılıktan dolayı ''çok büyük hayal kırıklığı'' yaşadığını belirterek, '' O, günlük yaşamda ırkçılığı görmek istemediği gibi sporda da görmek istemiyor'' dedi. 
     Özellikle 1980'li yıllarda İngiltere'de yaşanan ırkçılık ve holiganlıklar nedeniyle, ''Haydi futboldan ırkçılığı atalım'' kampanyaları düzenlenmişti. 
     
</TEXT>
</DOC>
