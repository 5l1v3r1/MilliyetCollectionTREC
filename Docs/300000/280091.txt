<DOC>
<DOCNO> 280091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo19.html </URL>
<DATE> 2004/10/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Trabzonspor'da İbrahim Ege, olayında mutlu son... 
</HEADLINE>
<TEXT>

     Trabzonspor'da, sezon öncesi Almanya kampında bir kadını taciz ettiği gerekçesiyle süresiz kadro dışı bırakılan İbrahim Ege, çalışmalara başladı. 
     Mehmet Ali Yılmaz Tesisleri'ne dün akşam gelerek yönetim kurulu üyeleriyle görüşen İbrahim Ege, bu akşam yardımcı antrenör Abdullah Güllü yönetiminde çalışmalara başladı. 
     Tek başına dayanıklılık çalışması yapan İbrahim Ege'ye basın mensupları yoğun ilgi gösterirken, futbolcunun üzgün olduğu gözlendi. 
     İbrahim Ege'nin antrenmanlar sonunda futbol şubesi ile Trabzonspor Teknik Direktörü Ziya Doğan'ın vereceği raporlar doğrultusunda, A takım kadrosuna alınıp alınmayacağına karar verileceği belirtildi. 
     Trabzonspor Kulübü'nden yapılan açıklamada, İbrahim Ege'nin, tacize uğradığı iddia edilen kadın ile ailesinin, bu futbolcuyu affetmesi üzerine Trabzon'a çağrıldığı kaydedildi. 
     
</TEXT>
</DOC>
