<DOC>
<DOCNO> 274810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sondun11.html </URL>
<DATE> 2004/09/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
The Guardian Türkiye ve Avrupa giderek yakınlaşıyor... 
</HEADLINE>
<TEXT>

     İngiltere'de yayımlanan The Guardian gazetesi, ''Türkiye ile Avrupa'nın giderek yakınlaştığını ve sürecin artık durdurulamaz olduğunu'' yazdı. 
     Gazetenin Türkiye ile Avrupa Birliği ilişkilerini konu alan başyazısında, ''bugüne kadar AB yoluna başını koyan bütün ülkelerin sonunda üye olmayı başardığı, Türkiye'nin de kabulüyle bunun daha dikkat çekici bir başarı haline geleceği'' belirtildi. 
     ''AB'ye kabul edildiğinde Türkiye'nin, kulübün nüfusu en kalabalık, en fakir ve nüfusunun büyük bölümü Müslüman olan tek üyesi haline geleceği'' kaydedilen yazıda, Türk Ceza Kanunu ile ilgili olarak geçen haftalarda çıkan tartışmaların, Başbakan Recep Tayyip Erdoğan'ın, ''hem içeride, hem dışarıda kendisine yönelik eleştirilerle başa çıkmaya çalıştığı birkaç heyecanlı günün ardından'' sona erdiği ifade edildi. 

     
</TEXT>
</DOC>
