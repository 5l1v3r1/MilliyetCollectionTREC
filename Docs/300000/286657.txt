<DOC>
<DOCNO> 286657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonsiy04.html </URL>
<DATE> 2004/11/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Akdağ Sağlık reformu gerçekleşmezse, açıklarımız daha da artacaktır 
</HEADLINE>
<TEXT>

     Sağlık Bakanı Recep Akdağ, Türkiye'de sağlık reformunun başarıyla gerçekleşememesinin, bu konudaki açıkları daha da artıracağını söyledi. 
     Erzincan'da Devlet ve SSK hastanelerinde inceleme yapan Akdağ, ardından temeli 1992 yılında atılan ve yapımı yüzde 30 oranında tamamlanan Araştırma Hastanesi inşaatını gezerek, Atatürk Üniversitesi Fen Edebiyat Fakültesi'ni ziyaret etti. 
     Akdağ, incelemelerinin ardından yaptığı açıklamada, genel sağlık sigortası, aile hekimliği ve verimli hastanecilik uygulamalarının Türkiye'nin geleceği için önemli olduğunu belirterek, şunları kaydetti 
     ''Eğer Türkiye'de sağlık reformu başarıyla gerçekleşmezse bu konudaki açıklarımız daha da artacaktır. Genel sağlık sigortası, aile hekimliği uygulaması ve verimli hastanecilik gibi konular bu değişimin uygulanacağı alanların başında geliyor.'' Akdağ, genel sağlık sigortası uygulamasının sağlık hizmetlerini daha pahalı hale getireceği iddialarının ise hükümete ve halka yapılan bir haksızlık olduğunu ifade etti. 
     Genel sağlık sigortasının, bütün vatandaşların sigortaları sayesinde ücretsiz sağlık hizmeti alabilecekleri bir sistemin adı olduğunu belirten Akdağ, ''Dünyanın bütün gelişmiş ülkelerinde genel sağlık sigortacılığı benzer şekilleriyle var. Bunu geliştirmeye çalışıyoruz. Bu uygulamanın sağlık hizmetlerini nasıl pahalılaştıracağını söyleyebiliyorlar. Ben hayretler içerisinde kalıyorum'' diye konuştu. 
     Erzincan'daki incelemelerini tamamlayan Akdağ daha sonra karayoluyla Bayburt'ta hareket etti. 
     
</TEXT>
</DOC>
