<DOC>
<DOCNO> 290839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun21.html </URL>
<DATE> 2004/10/16/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
"Referandum Kıbrıs'ın kaderini Rumların tayin edemeyeceğini ispatladı" 
</HEADLINE>
<TEXT>

     KKTC Cumhurbaşkanı Rauf Denktaş, ''referandumların, Kıbrıs'ın kaderini sadece Rumların tayin edemeyeceğini ispat ettiğini'' vurgulayarak, ''İki halkın anlaşması lazım'' dedi. 
     KKTC Güvenlik Kuvvetleri Komutanlığı bünyesinde 2004 sonbahar celbi birinci dönem erleri olarak silah altına alınan acemi erler, 4. Piyade Alay Komutanlığı'na bağlı Gülseren Kışlası'nda düzenlenen törenle yemin etti. 
     Cumhurbaşkanı Denktaş, yemin töreninde yaptığı konuşmada, şunları söyledi 
     ''Rumların, 'bütün Kıbrıs'ın meşru hükümeti' olduğu iddiası yalandır, sahtekarlıktır. Kıbrıs'ta bizi mahkum etmek, Türkiye'yi adadan çıkartmak ve bizi avuçlarının içine almak için tasarlanan bir oyundur. Bu oyun karşısında bizim gücümüz devletimizdir. Bu devleti sonuna kadar müdafaa etmek azminde olan imanlı halkımızdır, sizlersiniz. Bunu gösterdiğimiz takdirde dünya Kıbrıs meselesinin ancak eşit şartlarda ortaklıkla anlaşılabileceğini ve halledilebileceğini anlayacaktır.'' Cumhurbaşkanı Denktaş, ''Annan Planı'nın, 'evet' oyu veren Türk tarafınca uygulamaya konulması gerektiği'' yönündeki görüşlere de yanıt vererek, ''Annan Planı'nın uygulanması milli kararımız değildir'' dedi. 
     ''Halkın Annan Planı'na, barış içerisinde, eşit şartlar altında devletiyle birlikte Avrupa Birliği'ne gireceğine inandırıldığı için 'evet' dediğini'' kaydeden Denktaş, ''Milli karar, Büyük Millet Meclisi'nde ve meclisimizde alınmış olan kararlardır, egemenliğimizdir, eşitliğimizdir, devletimizin korunacağıdır'' diye konuştu. 
     Denktaş, Kıbrıs Türkünün, ''milli varlığının kabul edilmesini, Rumların kulu kölesi, azınlığı olmadığını, Rumların 'meşru hükümet' olarak tahakküm etmek ve Kuzey'e gelmek haklarının olmadığını dünyanın tanınmasınını istediğini'' belirterek, ''O güne kadar hepimiz görevdeyiz, hepimiz bu güzel vatanı korumakla mükellefiz, yükümlüyüz'' dedi. 
     
     ÖZKILIÇ ''KIBRIS TÜRKÜ ÖZGÜRLÜĞÜN KIYMETİNİ ÇOK İYİ BİLİYOR'' 
     KKTC Güvenlik Kuvvetleri Komutanı Tümgeneral Tevfik Özkılıç da, konuşmasında, ''dünyanın gözünün Kıbrıs Türkünün üzerinde olduğunu, birçok ülkenin Kıbrıs sorununa kendi görüşleri doğrultusunda çözüm önerileri sunarak KKTC'ye ve Türkiye'ye baskı yaptığını'' ifade ederek, ''Şunu bilmeleri gerekir ki, Kıbrıs Türkü egemenliğini ve özgürlüğünü kazanmak için çok büyük bir bedel ödemiştir. Bu yüzden kıymetini çok iyi bilmektedir'' dedi. 
     ''Kıbrıs Türkünü boş vaatlerle yönlendirebileceğini sananların Kıbrıs tarihini iyi okumaları, özgürlüğün ve egemenliğin değerini iyi öğrenmeleri gerektiğini'' belirten Özkılıç, ''Bunun bedelinin para veya boş vaatler olmadığını anlamalarını tavsiye ediyoruz'' diye konuştu. 
     Özkılıç, ''Türkiye'nin garantör ülke olarak ahdi ve tarihi vecibeleri doğrultusunda Kıbrıs Türk halkının esenliği ve güvenliği için gereken her adımı atmaya devam edeceğini'' vurguladı. 
     Tümgeneral Tevfik Özkılıç, ''Kıbrıs Türkü, 1963'te Kıbrıs Cumhuriyeti'ni yıkıp, Türkleri dışlayan Rumların, bunu bir kez daha yapamayacağı, yüzlerce masum insanın hunharca katledildiği o acı dolu günlere dönüş anlamına gelmeyecek, şerefli, uygulanabilir gelecek nesillerin güven içerisinde yaşamasını sağlayacak bir anlaşmadan yanadır'' diye konuştu. 
     Özkılıç, ''Güvenlik Kuvvetleri Komutanlığı'nın kurulduğu günden bu yana Kıbrıs Türk Barış Kuvvetleri Komutanlığı'yla birlikte sağladığı ve 30 yıldır devam eden huzur ortamında barışı ve vatanı korumak için, Kıbrıs Türk halkını Kıbrıs'tan yok etmek isteyenler karşısında aşılmaz bir güç olarak durduğunu ve ilelebet duracağını'' söyledi. 
     Töreni, Cumhuriyet Meclisi Başkanı Fatma Ekenoğlu, Başbakan Mehmet Ali Talat, Kıbrıs Türk Barış Kuvvetleri Komutanı Korgeneral Hasan Memişoğlu ile diğer üst düzey komutanlar ve davetliler de izledi. 
     
</TEXT>
</DOC>
