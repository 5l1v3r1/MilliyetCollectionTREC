<DOC>
<DOCNO> 261999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun16.html </URL>
<DATE> 2004/08/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Polis, firariler kralını arıyor... 
</HEADLINE>
<TEXT>

     Belçika polisi, geçen Pazar gecesi hapishaneden dördüncü defa firar etmeyi başaran ''bir numaralı kamu düşmanı'' Nureddin Benallal'ı 25 arıyor. 
     Belçika'da işlediği 99 suçla rekor kıran, şiddet kullanarak gerçekleştirdiği soygunlarda ölüm ve ağır yaralanmalara neden olan, bugüne kadar işlediği suçlar nedeniyle defalarca yargılanarak toplam 50 yıldan fazla hapis cezasına çarptırılan Arap asıllı Benallal, Nivelles hapishanesinin 8 metrelik duvarını dışarıdan sarkıtılan bir ipe tırmanıp aşarak firar etti. 
     ''Sirk okulunda eğitim gördüğü'' ve ''akrobasi yetenekli olduğu'' belirtilen Benallal, ilk olarak 2000 yılında çatıdan firar ederek birkaç aylık özgürlük yaşamıştı. Aynı yılın sonunda, yargılanmalarından biri için adliyeye getirildiği sırada polislerin elinden kurtulan ve kelepçeli olarak firar eden sanık, 3 ay sonra tekrar ele geçirilmişti. 
     Benallal, 2001 yılında da, kendisini ziyaret için gelen kardeşi Nureddin ile yer ve kıyafet değiştirerek hapishaneyi kapıdan terk etmiş ve üç hafta süren bir özgürlük yaşamıştı. 
     Avrupa'da en fazla firar olayı kaydedilen Belçika hapishanelerinde güvenlik önlemlerinin yetersizliği uzun yıllardır sorun kaynağı oluyor. Bu ülkede her yıl 100'den fazla mahkum hapishanelerden firar ediyor. 
     Benallal'ı arayan bir polis memuru, basına yansıyan konuşmasında, ''Firariler kralını yakalamamız isteniyor, ama elimizde kaçağın bir fotoğrafı bile yok. Belki önümüzden defalarca geçmiştir. Tanıyamayız'' dedi. 
     Nureddin Benallal, Ağır Ceza Mahkemesi'nde yaptığı bir konuşmada, Belçika hapishanelerinden istediği her an firar edebileceğini belirtmişti. 
     
</TEXT>
</DOC>
