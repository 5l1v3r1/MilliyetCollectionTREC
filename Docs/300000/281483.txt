<DOC>
<DOCNO> 281483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun28.html </URL>
<DATE> 2004/10/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
BM müfettişleri geldi, Brezilya casusluktan şüpheleniyor 
</HEADLINE>
<TEXT>

     Brezilya'nın nükleer silah için uranyum zenginleştirip zenginleştirmediğini denetleyecek BM müfettişleri bu ülkeye geldi. 
     Batılı diplomatlar, BM'ye bağlı Uluslararası Atom Enerjisi Ajansı UAEA ekibinin Rio de Janeiro eyaletindeki Resende santralında yapacakları incelemeyle, bu ülkenin uranyum zenginleştirme işleminin barışçı amaçlı olup olmadığına son noktayı koymayı umduklarını belirttiler. 
     Uranyum zenginleştirme işleminin tamamen sivil amaçlı olduğunu savunan Brezilya ise denetçilere santraldaki nükleer santrifüj bölümüne girmelerine izin vermekle sanayi casusluğu konusunda zarar görebileceğinden endişeleniyor. 
     UAEA ile denetimin tanımı hakkında aylardır anlaşamayan ve nükleer denetçilere geçen Şubat ve Mart'ta denetim izni vermeyen Brezilya, dünyanın dördüncü büyük uranyum rezervlerine sahip bulunuyor. 
     Uluslararası hukuk gereğince nükleer tesisler UAEA denetiminden geçmeden uranyum sürecine başlayamıyor. 
     
</TEXT>
</DOC>
