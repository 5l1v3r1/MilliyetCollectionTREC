<DOC>
<DOCNO> 253476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/spor/axspo02.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'un boşu yok 0-3 
</HEADLINE>
<TEXT>


Galatasaray, Hollanda kampındaki ikinci hazırlık maçından da galip ayrıldı. Aslan'ın gollerini Arif 2 ve Suat Usta attı 


Hakem şaşırttı 
HOLLANDA kampındaki ilk sınavında Vatanspor'u farklı deviren Galatasaray ikinci hazırlık maçında da üçüncü lig takımlarından Capelle'yi üç golle geçti. 20. dakikada Arif kazanılan penaltıyı gole çevirdi, bu golden 13 dakika sonra ise farkı ikiye çıkardı ve ilk yarı 2 - 0 Cim - Bom'un üstünlüğü ile kapandı. Aslan ikinci yarıda da etkili oyununu sürdürdü. 57'de kalecinin hatasından iyi yararlanan Suat Usta maçın skorunu belirledi. Bu arada maçın 26. dakikasında hakemin su molası için düdük çalarak oyunu durdurması şaşkınlık yarattı. Hagi ve oyuncular duruma tepki gösterdi. 

Maçın karnesi 
HAKEMLER K.Blom, Da Cruz, R.Theuns 
CAPELLE Notenboom 5 Nederhand Dk.46 5 , Holl 4 Lagendijk Dk.76 5 , Bremen 4 , Duivenbade 6 , Zenzen 4 Elzinga Dk.76 4 , Jubithana 4 D'Ullois Dk.46 6 , Reith 6 Cruz Dk.76 4 , Molendijk 4 , Lopes 4 Aadrian Dk.80 , Roeand 4 , Doeland 4 L. Molendijk Dk.80 
GALATASARAY Aykut 7 , İbrahim 6 Suat Usta Dk.46 7 , Bülent 7 Uğur Dk.46 6 , Petre 7 Orhan Dk.46 7 , Ergün 7 Hakan Ünsal Dk.46 7 , 20 Volkan 8 Ayhan Dk.46 6 , Saidou 6 2 Conceicao Dk.46 8 , Cihan 6 Mülayim Dk.32 5 Arda Dk.58 7 , Baliç 6 Hasan Şaş Dk.46 8 , Arif 8 Necati Dk.46 7 , Ümit Karan 8 Hakan Şükür Dk.46 7 
GOLLER Arif Dk.20 Pen ve Dk.33 , Suat Usta Dk.57 

Mondragon geliyor 
GALATASARAY'IN Kolombiyalı file bekçisi Mondragon bu sabah Hollanda kampına katılacak. Hagi'nin, deneyimli kaleci ile bir görüşme yapması beklenirken yönetimin herhangi bir ceza verip vermeyeceği ise önümüzdeki günlerde belli olacak. 

Song'da son tur 
KAMERUNLU futbolcunun transferi için yapılan girişimler hız kazandı. Rusya'dan gelen astronomik teklif üzerine kafası karışan Song'a rest çekilirken, bonservis bedelini 2 milyon dolara çıkaran Lens'e ancak 1 milyon 750 bin dolar verilebileceği bildirildi. Tarafların anlaşma ihtimalinin yüksek olduğu öğrenildi. 

Fileye dönüş 
GEÇEN sezon ligden çekilen Galatasaray Bayan Voleybol Takımı, 100. kuruluş yıldönümünde yeniden mücadelesine devam edecek. Sarı - Kırmızılılar, Voleybol Federasyonu'nun kararı gereği, mücadelesine 2. ligden başlayacak. Yeni sezon hazırlıklarına başlayan takımda biri altyapıdan olmak üzere toplam 7 oyuncuyla anlaşma imzalandığı bildirildi. 

Hagi bize acımıyor 

Galatasaray'ın yıldız oyuncusu Hasan Şaş, Rumen hocanın idmanlarda bambaşka bir kişiliğe büründüğünü belirtti, "Bize hiç arkadaş gibi davranmıyor" dedi 

ERHAN TELLİ 


'Çok ciddileşiyor' 
SARI - Kırmızılılar'ın tecrübeli ismi Hasan Şaş, yeni sezon için iddialı açıklamalar yaptı, Hollanda kampından taraftarlara müjde verdi. Hagi ile ilişkilerini değerlendiren milli oyuncu, "Bize idmanlarda hiç acımıyor. Dışarıda arkadaş gibi. Ama idmanda bambaşka biri oluyor. Hiç arkadaş gibi davranmıyor, çok ciddileşiyor. Oyunculuğundaki hırsı devam ediyor. Onunla birlikte maç yaparken, keşke bırakmasaydı diyorum" ifadelerini kullandı. 

İlginç itiraf 
GEÇEN sezonki başarısızlığa da değinen Hasan Şaş, "Florya'nın havası değişmişti. Tam birisine alışıyorduk, o gidiyordu başkası geliyordu. Bu yüzden arkadaşlığı bir türlü bulamadık" yorumunu yaptı. Yeni transfer Conceicao'yu da öven Galatasaraylı futbolcu, "Kendisini Süper Kupa finalinden hatırlıyorum. Karşılıklı oynadığımız zamanlarda bizi çok zorladı. Bu transfer bize tam uydu. Saidou da öyle. Çok iyi bir oyuncu ve beyefendi" diye konuştu. 

'Taş koyacaklar' 
TARAFTARLARA bambaşka bir Galatasaray izleteceklerini kaydeden Hasan Şaş, şöyle devam etti "Bu sene ligde kopma olacağını düşünmüyorum. Tecrübeli oyuncular var. Bu ligi kaldıracağız. Taraftarlar sürekli çok koşan, pozisyon üreten ve keyif veren bir Galatasaray görecek. Ancak bizi 90 dakika desteklemeleri gerek. Çünkü 100. yılda şampiyon olmamamız için önümüze çok taş koyacaklar. Bayrakları dolaplardan çıkarsınlar ve hazır tutsunlar". 





</TEXT>
</DOC>
