<DOC>
<DOCNO> 264231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonyas09.html </URL>
<DATE> 2004/08/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kopenhag Film Festivali başlıyor... 
</HEADLINE>
<TEXT>

     Danimarka'nın başkenti Kopenhag'da düzenlenen 2. Kopenhag Film Festivali, Perşembe günü perdelerini sinemaseverlere açıyor. 
     Hollywood sinemasına nazaran daha çok film üretmesine karşın, büyük bütçeli Amerikan filmleriyle gişede yarışamayan Avrupa sinemasının ''vitrini'' olma hedefiyle yola çıkan festivalde, 10 gün boyunca, 12'si uluslararası yarışmada ''Altın Kuğu''yu almak için mücadele edecek toplam 112 film gösterilecek. 
     Lars Von Trier ve Bille August gibi önemli yönetmenleriyle tanınan Danimarka, Kopenhag Film Festivali'nin ilkini geçen sene, 1 filmle ve ''Avrupa Sinema Sanatına Övgü'' sloganıyla düzenlemişti. 
     Festival direktörü Janne Viese, ''Yılda 600 filmle, 500 film üreten Hollywood'dan daha çok film üreten Avrupa sinemasının vitrini olmak istiyoruz. Ancak Amerikan filmleri beyazperdeyi tamamıyla işgal ediyor. Bu tam anlamıyla haksızlık'' dedi. 
     Viese, bu 600 filmin tamamının başyapıt olmadığını, ancak birçoğunun sinema salonlarına çıkmayı fazlasıyla hak ettiğini vurgulayarak, film dağıtım şirketlerinin tercihlerini ağırlıklı olarak ticari başarısı yüksek olması beklenen Amerikan filmlerinden yana koymalarından yakındı. 
     Festival direktörü, bu sorundan yola çıkarak, uluslararası yarışma dalında yarışacak 12 filmin tamamının Avrupa filmleri olmasına karar verdiklerini, yarışma jürisinin başkanlığını ise ünlü Macar sinemacı İstvan Szabo'nun yapacağını açıkladı. 
     Viese, festivalin diğer bölümlerinde dünya sinemasının seçkin örneklerine yer verileceğini, yaklaşık 1 milyon euro 1,8 trilyon lira bütçeli festivalin 29 Ağustos'ta sona ereceğini kaydetti. 
     
</TEXT>
</DOC>
