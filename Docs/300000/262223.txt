<DOC>
<DOCNO> 262223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas23.html </URL>
<DATE> 2004/08/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Truva atı için geri sayım... 
</HEADLINE>
<TEXT>

     Çanakkale Valisi Süleyman Kamçı, ''Troy'' filminde kullanılan atın, 3 TIR'la 11 Ağustos'ta Çanakkale'ye getirileceğini, montajının da 6 Eylül'de gelecek teknik ekip tarafından, belediyeye ait atölyelerde yapılacağını söyledi. 
     Vali Kamçı, yaptığı yazılı açıklamada, ''Troy'' filminde kullanılan atın, Kültür ve Turizm Bakanlığı'nın girişimleriyle Çanakkale'de sergilenmek üzere Japonya'dan İstanbul'a getirildiğini hatırlattı. 
     Atın, İstanbul'dan Çanakkale'ye getirilmesi için gerekli çalışmaları başlattıklarını ifade eden Kamçı, açıklamasında şunları kaydetti 
     ''At, çelik çerçeveden oluşup, fiberglas ile kaplanmıştır. Yüksekliği 12.4, genişliği 6, uzunluğu da 10 metredir. Toplam ağırlığı yaklaşık 12 ton civarındadır. Atın sergilenmesi konusundaki mahalli çalışmalar Valilik ve Belediye Başkanlığı'nın işbirliğiyle yürütülmektedir.'' Açıklamasında, atın, karayoluyla Çanakkale'ye getirileceğini kaydeden Kamçı, şu bilgileri verdi 
     ''Demonte durumundaki at, gerekli işlemlerin tamamlanmasının ardından 3 TIR'la, 11 Ağustos'ta Çanakkale'ye getirilecek. At, Çanakkale Belediyesi'nin atölyelerinde muhafaza edilecek. 6 Eylül'de gelecek teknik ekip, iki gün atölyedeki ön montaj çalışmalarından sonra valilik binası önündeki platformda montaj çalışmalarına devam edecek. Atın montajı, 8-10 gün sürebilir. Truva atı, bir yıl kadar Morabbin Parkı'nda sergilenecek, daha sonra Çanakkale Belediyesi tarafından 18 Mart Tepesi'nde hazırlanan bölgeye yerleştirilecek. Atın, ilimizde sergilenmesi Çanakkale ve ülke tanıtımına katkı sağlayacaktır.'' 
     
</TEXT>
</DOC>
