<DOC>
<DOCNO> 298988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonyas13.html </URL>
<DATE> 2004/12/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Çikolata ve şarap ömrü uzatıyor 
</HEADLINE>
<TEXT>

     Metin Güneş CNNTÜRK Londra 

Bilim adamları, bazı gıda maddelerin düzenli yenmesi halinde ömrü uzatmanın ve kalp hastalıklarından kurtulmanın mümkün olduğunu ileri sürdü. 
     Araştırmacılar, balık, siyah çikolata, şarap ve sarmısak gibi farklı gıdaların, kalp hastalığı, yüksek tansiyon ve kolestrol düzeylerinin azalmasına yaptıkları katkılar konusunda kanıt topladılar. 
     Bu gıdaların yetişkinler üzerindeki etkilerini belirleyen araştırmacılar, her gün düzenli olarak bu gıdaları alan kişilerde kalp hastalığı riskinin yüzde 76 oranında azaldığını belirlediler. 
     
     En dramatik sonuçlar erkeklerde 
     Araştırmacılar, en dramatik sonuçların erkeklerde görüldüğünü, bu gıdaları alan yetişkin erkeklerin gıdaları almayanlara oranla ortalama 6.6 yıl daha uzun yaşadıklarının ortaya çıktığına dikkat çektiler. 
     Sözkonusu gıdaları alan erkeklerin kalp şikayetlerinin de diğerlerine kıyasla dokuz yıl geç başladığı ve hayatlarının daha uzun bir bölümün sağlıklı olarak geçirdikleri ortaya çıktı. 
     
     'Güvenli, kimyasal olmayan ve lezzetli' hap 
     Araştırmalarının sonuçlarını İngiliz tıp yayını British Medical Journal’da yayınlatan University Medical Centre Rotterdam araştırmacıları şimdi tüm bu gıdaları içeren 'güvenli, kimyasal olmayan ve lezzetli' bir hap üretmeye çalıştıklarını duyurdular. 
     Araştırmacılar, günde 150 ml şarap tüketiminin yüzde 32, haftada dört kez balık yenmesinin ise kalp hastalıklarını yüzde 14 oranında azalttığını belirlediler. 
     
     Siyah çikolata da yüksek tansiyonu düşürüyor 
     Günde belirli oranlarda tüketilen siyah çikolatanın da yüksek tansiyonu düşürdüğü belirlendi. 
     Araştırmacılar, sarmısağın da yüksek tansiyon ve kalbe iyi geldiğini belirtti ancak 'nefesin ve vücudun kötü komasına yolaçması' gibi de bir yan etkisi olduğu esprisini yaparak, "ancak sarmısak kitleler tarafından kullanılan bir ilaç haline geleceğinden, bir süre sonra kimse bu kokuyu farketmeyecek" dediler. 
     
</TEXT>
</DOC>
