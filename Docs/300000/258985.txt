<DOC>
<DOCNO> 258985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun41.html </URL>
<DATE> 2004/07/29/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
KKTC'de 6 kasım erken seçim önerisi reddedildi 
</HEADLINE>
<TEXT>

     KKTC Cumhuriyet Meclisi, erken seçimin 6 Kasım'da yapılmasına ilişkin hükümet önerisinin ivedilikle görüşülmesi önerisini reddetti. Öneriye, 20 milletvekili ''kabul'', 23 milletvekili de ''ret'' oyu verdi. 
     Başbakan Mehmet Ali Talat, muhalefetin erken seçim istemediğini belirterek, ''Bu işin Türkçesi muhalefet seçim istemiyordur. Bunun başka izahı yoktur'' dedi. 
     Cumhuriyet Meclisi Genel Kurulu'nda Seçim ve Halk Oylaması Değişiklik Yasa Tasarısı'nın ivedilikle görüşülmesi önerisi görüşülürken mecliste konuşan Başbakan Talat, hükümete karşı verilen güvensizlik önergesinin, Ulusal Birlik Partisi UBP ile Barış ve Demokrasi Hareketi'nin BDH oylarıyla çoğunluğu bulamadığını, bu nedenle hükümetin istifasının kendi inisiyatifine kaldığını söyledi. 
     Başbakan Talat, ''Boşuna uğraşmayın bu hükümet istifa etmez. Çünkü bu halka bundan büyük bir ihanet olmaz. Ben bu günahı işleyemem. 26'yı bulun hükümeti kurun buna hiç itirazımız yoktur'' diye konuştu. 
     ''Bu meclis kilitlendi, istikrarlı hükümet çıkmaz'' diyen Talat, halkın yüzde 65'inin istemini yansıtmak için erken seçime gidilmesinin şart olduğunu, bu açıdan BDH'yı anlamakta güçlük çektiklerini kaydetti. 
     Eylül ayında seçimi ne UBP'nin ne BDH'nın kabul ettiğini, buna karşın, ''Kasım olmaz, Aralık olur'' denildiğini kaydeden Talat, ''Bunun mantığını anlamak mümkün değil. Sayın Akıncı anlattı hiçbir şey anlamadık'' dedi. 
     Talat, hükümetin çözüm yanlısı olduğunu, bugüne kadar da bu nedenle dünyada takdir gördüğünü kaydetti. 
     DP Genel Başkanı, Dışişleri Bakanı ve Başbakan Yardımcısı Serdar Denktaş, eylül ayında seçime karşı olduklarını başından beri açıkladıklarını, bu nedenle uygun tarih olarak gördükleri kasım ayına ''evet'' dediklerini söyledi. 
     Komitede oturulup konuşulması ve mutabık kalınacak bir tarihte seçime gidilmesi gerektiğini kaydeden Denktaş, işin başka çaresi kalmadığını vurguladı. 
     UBP Genel Başkanı Derviş Eroğlu ise Başbakan Talat'ın, ''Bu meclisten başka formül çıkmaz'' sözlerini eleştirerek, CTP'nin erken seçim önerisinde samimi olmadığını söyledi. Eroğlu, bu nedenle öneriye ''ret'' oyu vereceklerini kaydetti. 
     BDH Genel Başkanı Mustafa Akıncı ise ''Hükümetin erken seçim konusunda ne yapmak istediğini anlamakta zorlanıyoruz'' dedi. 
     KKTC Cumhuriyet Meclisi, bugünkü toplantısının ardından 13 Eylül Pazartesi gününe dek sürecek yaz tatiline girdi. 
     
</TEXT>
</DOC>
