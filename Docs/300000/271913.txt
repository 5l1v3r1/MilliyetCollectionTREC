<DOC>
<DOCNO> 271913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yasam/ayas.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Boğaziçi'li, sahte kart çetesi kurdu 
</HEADLINE>
<TEXT>


Bankalara internet yoluyla sızarak sahte kredi kartı düzenleyen 5'i üniversiteli 9 kişilik çete çökertildi 

M. AKİF ERDEM İstanbul 

Bankaların kredi kartı merkezlerine internet yoluyla sızarak elde ettikleri kredi kartı bilgileriyle düzenledikleri sahte kartlarla yüklü miktarlarda harcamalar yaptıkları öne sürülen beşi üniversite öğrencisi 9 kişilik şebeke çökertildi. 
Polis, üniversite öğrencileri Selim Günay ve Ethem Tanta'yı sahte kredi kartlarıyla gözaltına aldı. Daha sonra üniversite öğrencileri Sadun Özkaya ile Ahmet Hamdi Güler ve Murat Şahin Malkoç yakalandı. Şebekeyle çalıştıkları iddiasıyla Abdullah Avcı, Mustafa Baloğlu, Nihat Öztürk ve Sibel Karagül de gözaltına alındı. 
Şebekeden 2 dizüstü bilgisayar, kredi kartı numaralarının bulunduğu 5 disket ve 7 CD, 87 sahte kredi kartı, 18 sahte reçete, 41 sahte kredi kartı slipi, 2 sahte nüfus cüzdanı, 1 sahte sürücü belgesi, kredi kartı yapımında kullanılan madde ve 18 gram hintkeneviri ele geçirildi. Şebekenin, internetten Türk ve bazı yabancı bankaların kredi kartı merkezlerine sızarak, kredisi yüksek olan kartların bilgilerini kopyaladıkları ve bu bilgilerle de sahte kredi kartı düzenledikleri iddia edildi. 
Boğaziçi üniversiteli Güler'in ifadesinde, "20 dakikada bir bankanın bilgisayar ağını çökertebilirim. Bildiklerimi doğru şekilde kullanmak istiyorum" dediği iddia edildi. 



</TEXT>
</DOC>
