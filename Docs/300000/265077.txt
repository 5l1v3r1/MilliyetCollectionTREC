<DOC>
<DOCNO> 265077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur16.html </URL>
<DATE> 2004/08/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Er "Çakıcı polisin ihmali sonucu değil, illegal yollardan kaçtı" 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, eski milletvekili Mustafa Bayram'ın yurt dışına kaçma olasılığı üzerinde durulduğunu belirterek, Bayram'ın yurt dışında aranması için de difüzyon hazırlığı yapıldığını söyledi. 
     Er, Emniyet Genel Müdürlüğü'nde düzenlediği haftalık basın toplantısında, polisin, silah ve mühimmat kaçakçılığına karşı yaptığı çalışmaları anlattı. 
     Geçen yıl 57 olayın tespit edildiğini, operasyonlarda 192 tabanca, 32 uzun namlulu silah, 33 av tüfeği ve yaklaşık 38 bin fişek ele geçirildiğini bildiren Er, bu yıl 132 silah ve mühimmat kaçakçılığına karşı polisin düzenlediği operasyonda 392 tabanca, 11 uzun namlulu silah, 66 av tüfeği ile yaklaşık 9 bin fişeğin ele geçirildiğini belirtti. 
     Ramazan Er, geçen yıl suça karışan bin 220 ruhsatlı silaha el konulduğunu, 4 bin 1 ruhsatsız silah ele geçirildiğini ifade etti. Er, bu yıl içerisinde suça karışan bin 295 ruhsatlı silaha el konulduğunu, polisin yaptığı çalışmalarda suça karışan 5 bin 66 ruhsatsız silahın da ele geçirildiğini kaydetti. 
     Ramazan Er, Alaattin Çakıcı'nın yakalanması konusunda polisin bir ihmali olup olmadığına ilişkin soru üzerine, Türkiye'de 101 hudut kapısı bulunduğunu, Alaattin Çakıcı'nın bu kapıları kullanarak, polisin ihmali sonucu değil, illegal yollardan kaçtığını söyledi. 
     ''Alaattin Çakıcı'nın yakalanmasını MİT mi, polis mi sağladı '' şeklindeki soruya Ramazan Er, Çakıcı'nın Türk güvenlik güçlerinin çabasıyla yakalatıldığı karşılığını verdi. Er, ''Güvenlik güçlerimiz Jandarma, MİT, Sahil Güvenlik Teşkilatı ve emniyet teşkilatımız koordinasyon ve işbirliği halinde çalışmaktadır'' dedi. 
     Alaattin Çakıcı'nın telefonlarının dinlemesinin hangi kurum tarafından yapıldığının sorulması üzerine de Ramazan Er, bunun 4422 Sayılı yasa kapsamında adli mercilerin izni ve kontrolü ile gerçekleştiğini bildirdi. 
     Van Emniyet Müdürlüğü'nden oğlu Hamit Bayram'ın kaçırılması olayıyla ilgili hakkında gıyabi tutuklama kararı çıkarılan Mustafa Bayram'ın yurt içinde mi yoksa yurt dışında mı olduğu yolundaki soruyu yanıtlarken de Er, duyumların değerlendirildiğini, Bayram'ın yurt dışında bulunma olasılığına karşı uluslararası alanda aranması için difüzyon çalışmalarının sürdüğünü bildirdi. Er, bu konuda bulgu elde edilmesi durumunda difüzyon yayınlanarak Bayram'ın yurt dışında da aranacağını sözlerine ekledi. 
     
</TEXT>
</DOC>
