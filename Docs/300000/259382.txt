<DOC>
<DOCNO> 259382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur11.html </URL>
<DATE> 2004/07/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yargıtay'dan manevi tazminat yorumu... 
</HEADLINE>
<TEXT>

     Yargıtay Hukuk Genel Kurulu, doktor hatası sonucu ölen hastanın, kocası ve çocuklarının yanı sıra kardeşlerine de manevi tazminat verilmesini yasaya uygun buldu. 
     Manevi tazminatın gelişmiş ülkelerde eski kalıplarından çıkarılarak caydırıcılık unsuruna da ağırlık verildiğine işaret eden Genel Kurul, ''Aslolan insan yaşamıdır ve bu yaşamın yitirilmesinin yakınlarında açtığı derin ıstırabı hiçbir değerin telafi etmesi olanaklı değildir'' dedi. 
     AA muhabirinin aldığı bilgiye göre, İstanbul'da bir hastanede ameliyat olan kadının hayatını kaybetmesi üzerine, eşi, çocukları ve kardeşleri, ölümün doktor hatası sonucu medyana geldiği gerekçesiyle maddi ve manevi tazminat istemli dava açtı. 
     Kadıköy 1. Asliye Ticaret Mahkemesi, Adli Tıp Kurumu'nun raporu doğrultusunda, hastane ve ameliyat eden doktoru, kadının kocasına 9 milyar 800 milyon lira maddi 16 milyar lira manevi, 3 çocuğuna 15'er milyar lira manevi ve 3 kardeşine 4'er milyar lira manevi tazminatın faiziyle birlikte ödenmesine karar verdi. 
     Temyiz istemini inceleyen Yargıtay 13. Hukuk Dairesi, önce kararı usul ve yasaya uygun bularak onadı. Ancak, Daire, ''karar düzeltme'' istemini görüşürken, bu kez manevi tazminatı fazla bularak yerel mahkemenin kararını bu yönden bozdu. 
     Yerel mahkeme, ilk kararında direndi. Davalı hastane ve doktorun, direnme kararını temyiz etmesi üzerine anlaşmazlığı Yargıtay Hukuk Genel Kurulu sonuçlandırdı. 
     Genel Kurul, yerel mahkemenin direnme kararını onadı. 
     
     ''NE TAZMİNAT NE DE CEZADIR'' 
     Genel Kurul'un gerekçesinde, Adli Tıp Kurumu'nun raporuna göre, olayda ölene atfedilecek bir kusur bulunmadığı konusunda bir uyuşmazlık bulunmadığı vurgulandı. Gerekçede, manevi tazminat isteminin temelinde davalıların haksız eyleminin yattığına işaret edildi. Borçlar Kanunu'nun manevi tazminata ilişkin hükümlerine atıfta bulunulan gerekçede, şöyle devam edildi 
     ''Bu para tutarı aslında ne tazminat ne de cezadır. Çünkü, zararın karşılanmasını amaç edinmediği gibi kusurlu olana yalnız hukukun ihlalinden dolayı yapılan bir kötülük de değildir. Aksine, zarara uğrayanda bir huzur duygusu uyandırmaktadır. Aynı zamanda ruhi ıstırabın dindirilmesini amaç edindiğinden tazminata benzer bir fonksiyonu da vardır. O halde bu tazminatın sınırı onun amacına göre belirlenmelidir. Taktir edilecek miktarı mevcut halde elde edilmek istenilen tatmin duygusunun etkisine ulaşmak için gerekli olan kadar olmalıdır. 
     Olayda davacılar ölenin eşi, çocukları ve kardeşleri konumundaki kişilerdir. Ölenin şikayetleri yaşamsal öneme sahip şikayetler olmadığı gibi, ameliyatın yüksek risk içerdiği konusunda bir saptama da uzmanlarınca yapılmamıştır. Durum böyle iken ölümle sonuçlanması pek muhtemel olmayan bir ameliyat sonucunda ölüm gerçekleşmiş ve bu durum davacılarda büyük ölçüde elem ve ıstıraba sebebiyet vermiştir.'' Gerekçede, olayın meydana gelmesinde ameliyat sırasında zarar gören arteri zamanında fark edip onaramayan ameliyat ekip sorumlusu doktorun 8'de 4 oranında kusurlu bulunduğu, kalan 8'de 4 kusur oranının ise ''kötü tesadüf'' olarak nitelendirildiği kaydedildi. Kararda, ''Bu sorumlulukta doktor ile birlikte diğer davalı şirkete ait hastanenin de adam kullanan ve işleten sıfatıyla müştereken ve müteselsilen sorumluluğunun bulunduğu açıktır' denildi. 
     
     ''KİŞİ HAKLARI HERŞEYİN ÖNÜNDE'' 
     Özel hastahane işletenin, kamusal nitelik taşıyan sağlık hizmeti olması nedeniyle hastanın ve özel durumlarda yakınlarının zarar görmemesi için gerekli olan sadakat ve özeni göstermek durumunda olduğu vurgulanan gerekçede, şunlar kaydedildi 
     ''Davacılardan ölenin eşi emekli kamu görevlisi olduğu dosya kapsamı ile belirgindir. Eşinin diğer davacıların da anne ve kardeşlerinin sağlığını riske atmamak, daha iyi ve özenle bakılmasını sağlamak adına ve bu saikle getireceği mali yüke rağmen özel hastaneyi tercih ettikleri anlaşılmaktadır. Bu güvene layık olunmaması da hasta sahipleri açısından yaralayıcı olacaktır. 
     Manevi tazminat, gelişmiş ülkelerde artık eski kalıplarından çıkarılarak caydırıcılık unsuruna da ağırlık verilmektedir. Gelişen hukukta bu yaklaşım, kişilerin bedenine ve ruhuna karşı yöneltilen haksız eylemlerde veya taksirli davranışlarda tatmin duygusu yanında caydırıcılık uyandıran oranlarda manevi tazminat takdir edilmesi gereğini ortaya koymakta, kişi haklarının her şeyin önünde geldiğini önemle vurgulamaktadır. 
     Bu ilkeler gözetildiğinde, aslolan insan yaşamıdır ve bu yaşamın yitirilmesinin yakınlarında açtığı derin ıstırabı hiçbir değerin telafi etmesi olanaklı değildir. Burada amaçlanan sadece bir nebze olsun rahatlama duygusu vermek öte yandan da zarar veren yanı da dikkat ve özen göstermek konusunda etkileyecek bir yaptırımla, caydırıcı olabilmektir.'' 
     
</TEXT>
</DOC>
