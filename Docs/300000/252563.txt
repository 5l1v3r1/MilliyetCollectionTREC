<DOC>
<DOCNO> 252563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/ekonomi/eko06.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asgari ücret kavramından vazgeçelim dedik, olmadı' 
</HEADLINE>
<TEXT>



Ali Babacan, KAGİDER toplantısında yaptığı konuşmada kadınların dünyanın hemen her yerinde ekonomik yaşama katıldıklarını, ancak ekonomik karar alma sürecinin dışında kaldıklarını söyledi. Toplantıya eşi Zeynep Babacan ile birlikte katılan Ali Babacan, kadın girişimci sayısının ve etkinliğinin artırılması gerektiğini vurguladı. 

'Evde oturun demedim' 
Babacan, toplantının basına kapalı bölümünde, bütçe görüşmeleri sırasında, ekonomi iyiye gittiği için kadınların artık çalışmak zorunda olmadığı ve evde oturup çocuk büyütebilecekleri şeklinde yorumlanan sözlerinin çarpıtılmış olduğunu söyledi. Kendisinin asla böyle bir şeyi savunmayacağını anlatan Babacan, "Siz de beni burada tanıdıktan sonra böyle bir şeyin olmadığını varsayarsınız" dedi. Babacan kadınlara, "Kimliğimle ve açıkladıklarımla bunun böyle olamayacağına ikna oldunuz mu " diye de sordu. 
Toplantıda asgari ücret konusu gündeme gelince Babacan, müzakereler sırasında asgari ücret kavramının kaldırılmasıyla ilgili konuştuklarını ancak bunun kabul görmediğini söyledi. Babacan buna hazır olunmadığını ve istismara yol açabileceğini tespit ettikleri için asgari ücretin kaldırılması ve ücretlerin serbest bırakılması konusunda bir karar alınmadığını anlattı. 


</TEXT>
</DOC>
