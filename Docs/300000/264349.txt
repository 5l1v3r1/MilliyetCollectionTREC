<DOC>
<DOCNO> 264349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun15.html </URL>
<DATE> 2004/08/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rum kesimi, Ankara'daki Kıbrıs toplantısını yakından takip ediyor... 
</HEADLINE>
<TEXT>

     Kıbrıs Rum kesimi, KKTC Başbakanı Mehmet Ali Talat ile Dışişleri Bakanı ve Başbakan Yardımcısı Serdar Denktaş'ın Ankara'da Dışişleri Bakanı ve Başbakan Yardımcısı Abdullah Gül ile yapacakları toplantıyı yakından takip ediyor. 
     Rum basınında bugün Talat ve Denktaş'ın Ankara ziyaretine yer verilirken, toplantıda ele alınacak konulara ilişkin çeşitli spekülasyonlar yapıldı. 
     Aralık ayında Türkiye'ye tam üyelik müzakereleri için tarih verilmesi öncesinde kritik bir eşiğe gelindiğini belirten Fileleftheros, haberini ''Talat Ankara'ya Gidip Geliyor, Dışişleri Bakanlığı'nda Gümrük Birliği ve Maraş'la İlgili Toplantı'' başlığıyla verdi. 
     Gazete bugünkü toplantıda, Türkiye'nin AB ile üyelik müzakerelerine başlama tarihi belirlenmesi konusunun ele alınacağını ileri sürerken, toplantıda bu çerçevede Türkiye'nin Rum kesimiyle gümrük birliğine gitmesi konusunun da görüşüleceğini savundu. 
     Gümrük birliği konusunun Aralık'tan önce çözüme kavuşması gerektiği ve bu konunun Türkiye'ye verilecek tarihle bağlantısı olduğunu iddia eden gazete, ''Türkiye'nin, Kıbrıs bayraklı gemileri Türk limanlarına kabul etmek, Kıbrıs'la ticari ve diplomatik ilişkiler kurmak ile Kıbrıs Cumhuriyeti'ni tanımak zorunda olduğunu'' öne sürdü. 
     Fileleftheros ayrıca, Rum basınının son dönemde sıkça dile getirmeye başladığı ''Maraş'a karşılık Mağusa limanından ticaret'' iddiasını yineleyerek, Maraş konusunun Türk tarafını meşgul ettiğini, ancak bu konuda Türk tarafının nasıl hareket edeceğini ve bu kenti Ankara'nın AB beklentileri yönünde kullanıp kullanmayacağını belirginleştirmediğini savundu. 

     
</TEXT>
</DOC>
