<DOC>
<DOCNO> 260925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur36.html </URL>
<DATE> 2004/08/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kayseri'ye 2 yeni üniversite... 
</HEADLINE>
<TEXT>

     Kayseri Büyükşehir Belediye Başkanı Mehmet Özhaseki, Kayserili hayırseverlerin, kentte 2 yeni üniversite kuracağını bildirdi. 
     Başkan Özhaseki, düzenlediği basın toplantısında, geçen hafta sonu Başbakan Recep Tayyip Erdoğan'ın da katıldığı 1. Organize Sanayi Bölgesi'ndeki OSB 139 fabrikanın temel atma töreninin ve 1. Hayırseverler Zirvesi'nin Türkiye'ye moral aşıladığını söyledi. 
     Hayırseverler Zirvesi'nde Kayserililerin bağış yapmak için birbirleriyle yarıştıklarını ifade eden Özhaseki, şöyle devam etti 
     ''Valilik'te yarımşar saat arayla okul, hastane protokolleri imzalandı. Bu yarış, akşam da Hilton Oteli'nde düzenlenen Hayırseverler Zirvesi'nde devam etti. Uzun süredir kurmayı planladığımız vakıf üniversitesine, İşadamı Hüseyin Bayraktar öncülüğünde 10 fakülte binasını yaptıracak hayırseverlerimiz belirlendi. Başbakanımız da vakıf üniversitesinin kurulması konusunda hazırlanması gereken kanun için yardım sözü verdi.'' Başbakan Erdoğan'ın helikopterle Kayseri'yi gezerken kentle ilgili sorunlarını anlatma fırsatı bulduklarını kaydeden Özhaseki, şöyle konuştu 
     ''Yamula Barajı'nda istimlak bedellerinin ödenmesi konusunda sıkıntımız vardı. Bu iş uzarsa elektrik üretimimiz uzayacaktı. Ancak 25 trilyon lira ödenek sağlanabilirse, 6 ay içinde elektrik üretebilecek konuma geliyoruz. Sayın Başbakanımıza bunu ilettik. O da Enerji ve Tabii Kaynaklar Bakanı'na talimat verdi. İnşallah olumlu gelişmeler olacak. Başbakanımız'a, havaalanının yeterli gelmediğinden bahsettik. Havaalanının bulunduğu alan, askeri bölge olduğu için dün yapılan Yüksek Askeri Şura Toplantısı'nda konuyu komutanlarımıza anlatmış. Havaalanına çok güzel bir apron binası yapılacağı müjdesini verdi.'' 
     
     YÜKSEK TEKNOLOJİ ÜNİVERSİTESİ 
     Kayseri'ye ''Yüksek Teknoloji Üniversitesi'' kurulması konusunda hayırseverlerle fikir birliğine vardıklarını kaydeden Mehmet Özhaseki, şöyle devam etti 
     ''Yüksek Teknoloji Üniversitesi, şu an sadece İzmir ve Gebze'de olan, üniversite mezunu insanların eğitim gördüğü bir okul. 700 civarında fabrikanın olduğu, önümüzdeki birkaç yıl içinde 300 fabrikanın daha açılacağı, üretilen ürünlerin 100'den fazla ülkeye ihraç edildiği Kayseri'de, sanayicilerin projelerini geliştirecek, bilim adamlarını yetiştirecek bir üniversitenin kurulması kaçınılmaz olmuştu. Bu üniversitenin 1. OSB'ye kurulmasını planlıyoruz. Üniversiteyi ya OSB yönetimi kuracak ya da bir hayırseverimize yaptıracağız ve yüksek teknoloji ve bilgi gerektirdiği için devlete teslim edeceğiz.'' 
     
     BÜYÜKŞEHİR BELEDİYELERİ YASASI 
     Belediye Başkanı Özhaseki, Büyükşehir Belediyeleri Yasası ve İl Özel İdareleri Yasası'nın, Kamu Reformu Yasası çıkmazsa ''güdük kalacağını'' öne sürdü. 
     Yeni yasaya göre, Hacılar, Talas ve İncesu ilçeleri ile 17 belde belediyesinin de büyükşehire bağlanacağını ifade eden Özhaseki, ''Bizim gönlümüzde yatan sınır, Erciyes Dağı'nın zirvesinden Kızılırmak'a, İncesu İlçesi'nden Bünyan İlçesi'ne kadar olan bölgenin büyükşehire bağlanmasıydı. Şimdi de işimiz çoğalıyor, külfetimiz artıyor. Bu nedenle en kısa zamanda imar planlarının yapılması gerekiyor'' dedi. 
     
     HAFİF RAYLI SİSTEM 
     Mehmet Özhaseki, hafif raylı sistem ihalesinde de sona doğru gelindiği, ihaleyi, 99.9 milyon euro teklif veren Türk-İtalyan-Alman konsorsiyumuna vereceklerini bildirdi. 
     91 milyon 878 bin euro teklif veren Türk-Alman-İsviçreli ve Ukraynalı şirketlerden oluşan konsorsiyumun eksikleri olduğunu belirten Özhaseki, şunları kaydetti 
     ''Eksiklerini tamamlamaları için 15 gün süre verdik. Ancak bu sürede dosyaya tek bir belge bile koyamadılar. Daha sonraki görüşmelerimizde de sözlü olarak ihaleden çekildiklerini bildirdiler. Yaptığım araştırmada da Türk-İtalyan-Alman konsorsiyumunun verdiği teklifin uygun olduğunu belirledik. Şimdi sıra Sayıştay ve Hazine'nin onayına geldi. Yıl sonuna kadar temelini atmayı planlıyoruz'' diye konuştu. 
     
</TEXT>
</DOC>
