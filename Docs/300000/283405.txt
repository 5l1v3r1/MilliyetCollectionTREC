<DOC>
<DOCNO> 283405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun50.html </URL>
<DATE> 2004/10/26/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
Bush, "Haçlı Seferi" ifadesini kullandığı için üzgün 
</HEADLINE>
<TEXT>

     ABD Başkanı George W. Bush, ABD'de 11 Eylül 2001'de düzenlenen saldırılardan sonra, terörle mücadele için ''haçlı seferi'' ifadesi kullanmasından dolayı üzgün olduğunu söyledi. 
     Bush, ABC televizyonuna yaptığı açıklamada, ''Bunu bir kez söyledim ve bu ifadeyi kullanmamam gerekirdi'' dedi. 
     Terörle mücadelenin dini bir savaş olduğunu düşünmediğini belirten Bush, ''Bunun çok sayıda insanı öldürmek isteyenlere, kitle imha silahına sahip olarak New York ve Washington'da öldürdüklerinden daha fazla kişi öldürmek isteyenlere karşı bir savaş olduğunu düşünüyorum'' dedi. 
     Müslümanlarla Hıristiyanların Tanrı'ya ulaşmak için farklı yolları olduğunu söyleyen Bush, ''Usame Bin Ladin ve Ürdünlü terörist Ebu Musab El Zerkavi sahte bir tanrıya inanıyor. Öyle olmasa masumları öldürmezlerdi'' diye konuştu. 
     George Bush, yaklaşık 3 bin kişinin ölümüne yol açan saldırıların ardından yaptığı açıklamada, ''Bu haçlı seferi, bu terörle savaş belli bir süre devam edecek'' demişti. 
     
</TEXT>
</DOC>
