<DOC>
<DOCNO> 294536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur06.html </URL>
<DATE> 2004/12/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Memurlara horon kursu 
</HEADLINE>
<TEXT>

     Ayşenur YAMAN DHA 

DÜZCE'nin Akçakoca İlçesi Halk Eğitimi Merkezi Müdürlüğü, memurlardan gelen istek üzerine folklor kursu açtı. Kursta doktor, hemşire, öğretmen ve memurlar mesai sonrası horon teperek stres atmanın keyfini çıkarıyor. 
     Akçakoca Halk Eğitimi Merkezi Müdürlüğü, bir süre önce kurumlarda çalışan memurlara yönelik anket hazırlayarak, hangi alanda kurs açılmasını istediklerini sordu. Memurların folklor kursu açılmasını istemesi üzerine Halk Eğitimi Merkezi, haftanın 2 günü 3'er saat süren folklor kursu açtı. Kursta, doktor, hemşire, öğretmen ve memurlara horon dersi verilmeye başlandı. 
     Usta öğretici Salih Doğan nezaretinde 20 kursiyer horon tepmeyi öğrenirken eğlenceli anlar yaşadı. Figürleri öğrenmeye çalışan Akçakoca Devlet Hastanesi'nde görevli Dr. Levent Tunçer, kursta çok eğlendiğini belirterek, "Öğretmen eşim Aynur Tunçer ile birlikte kursa katılıyoruz. Burada iş nedeniyle oluşan stresi üzerimizden atıyoruz'' dedi. 
     Kursa karnı burnunda olan hemşire Nurten Odabaşı da katılıyor. Akçakoca Devlet Hastanesi'nde görevli Odabaşı, "9 aylık hamileyim. Benim için bir bakıma cimnastik yerine geçiyor. Çok eğleniyoruz'' diye konuştu. 
     Usta öğretici Salih Doğan kursun 180 saat süreceğini belirterek, "Kamu kuruluşlarında çalışan personelin isteklerine göre, bu kurs açıldı. Folklor kursuna katılan memurlar burada stres atarken, yöresel oyunlarımızı da öğrenmenin keyfini çıkarıyor. Eğitim sonrası kurumlar arasında düzenlenen folklor yarışmalarına da katılmayı düşünüyoruz'' diye konuştu. 
     
</TEXT>
</DOC>
