<DOC>
<DOCNO> 276152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun12.html </URL>
<DATE> 2004/09/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ortadoğu'da yine kanlı gün... İsrail, 21 Filistinliyi öldürdü 
</HEADLINE>
<TEXT>

     İsrail ordusunun geniş çaplı bir operasyona giriştiği Gazze Şeridi'nde bugün meydana gelen çatışmalarda ölen Filistinli sayısı 21'e yükseldi. 
     Güvenlik ve hastane kaynakları, operasyonda son olarak Cebeliye mülteci kampında bir İsrail tankından açılan ateş sonucu 7 Filistinlinin öldüğünü, çok sayıda Filistinlinin yaralandığını belirttiler. 
     Gazze Şeridi'nin kuzeyinde bugün meydana gelen çatışmalarda şimdiye dek çoğu militan 21 Filistinli ile birisi asker 3 İsrailli öldü. 
     İsrail Savunma Bakanı Şaul Mofaz da, İsrail askeri radyosuna yaptığı açıklamada, Gazze bölgesindeki kanlı operasyonun amacının İsrail'e yönelik roket ateşini engellemek olduğunu söyledi. 
     Mofaz, İsrail'e yönelik Kassam tipi roketlerin atılmasına engel olmak için başlatılan operasyonla ilgili kararın, ordunun üst düzey yetkilileri ve iç güvenlik teşkilatı Şin Bet'in Başkanı Avi Dechter ile Başbakan Ariel Şaron arasında yapılan görüşmeler sonucu alındığını belirtti. 
     
     2 İsrailli öldürüldü 

     Bu arada, silahlı Filistinliler, Gazze Şeridi'ndeki bir yolda pusuya düşürdükleri 2 İsrail vatandaşını öldürdüler. 
     İsrail radyosu, saldırının, Eley Sinai ile Dugit adlı Yahudi yerleşim birimlerini birbirine bağlayan yolda meydana geldiği belirtildi. 2 İsraillinin öldüğü olay, bugün Filistinli militanların düzenlediği ikinci saldırı oldu. 
     Daha önce de Cebaliye mülteci kampı yakınlarında Hamas üyeleri İsrail askeri mevzisine saldırmış, 1 İsrail askeri ölmüştü. 
     
</TEXT>
</DOC>
