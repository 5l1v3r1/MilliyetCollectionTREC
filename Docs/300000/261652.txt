<DOC>
<DOCNO> 261652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/guncel/gun03.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'nın sünnet ayıbı 
</HEADLINE>
<TEXT>


SSK'lı hemofili hastaları arasında, 30 yaşına kadar sünnet olamayanlar var. Çünkü kurum, sünnetleri için gereken maddenin parasını ödemiyor 

NESRİN COŞKUN İzmir DHA 

Hemofili hastası çocuklar, SSK'nın kanamaya karşı kullanılması gereken "faktör konsantresi"nin bedelini karşılamaması nedeniyle sünnet olamıyor. Prof. Dr. Kaan Kavaklı, yaklaşık 400 - 500 çocuk ve gençle ailelerinin 'sünnet bunalımı' yaşadığını söylüyor. 

Ciddi kanama riski var 
Ege Üniversitesi Tıp Fakültesi Çocuk Hematoloji Bilim Dalı Başkanı Kavaklı, Türkiye'deki kayıtlı 2000 hemofili hastasından yüzde 20'sinin sosyal güvenceden yoksun olduğunu kaydetti. Kavaklı, bir erkek hastalığı olarak nitelediği hemofilinin, pıhtılaşma proteini Faktör 8'in karaciğerden salgılanmasının yetersiz olması sonucu ortaya çıktığını anımsattı. Hastaların ciddi kanama riski taşıdıklarını belirten Kavaklı, sünnet olamamış 25 - 30 yaşlarında hastalar olduğunu kaydederek şöyle konuştu 
"Kanama nedeniyle hayatlarını kaybetme riskleri olduğu için, hastane ortamında, faktör konsantresi verilerek sünnet edilmeleri gerekiyor. Sosyal güvenceli hastalarımızı, sünnet yaşı geçmeden sünnet yapıyoruz. Ancak SSK'lı ya da güvencesi olmayan çocuk ve gençler zor durumda." 

Ancak başka ameliyat olursa 
SSK'nın bir genelgesi yüzünden sünnet için faktör kullanamadıklarını anlatan Kavaklı, faktör konsantresinin maliyetinin hastanın yaşına ve kilosuna göre 1 - 6 milyar lira olduğunu dile getirdi. Kavaklı "SSK, bir başka nedenle ameliyat olan hastanın bu sırada sünnet edilmesine izin veriyor. Yaklaşık 1000 SSK'lı hemofili hastasının yarısı bu sıkıntıyı çekiyor" dedi. 


</TEXT>
</DOC>
