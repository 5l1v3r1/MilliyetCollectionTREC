<DOC>
<DOCNO> 270071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko41.html </URL>
<DATE> 2004/09/08/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Onur Air Aralık'tan itibaren iç hatlarda 1 milyondan fazla yolcu taşıdık 
</HEADLINE>
<TEXT>

     Onur Air Havayolları İletişim Müdürü Rauf Gerz, Aralık ayından bugüne kadar iç hatlarda 1 milyondan fazla yolcu taşıdıklarını bildirdi. 
     Rauf Gerz, Dedeman Otel'de düzenlediği basın toplantısında, Onur Air'in iç hatlardaki çalışmaları hakkında bilgi verdi. 
     Onur Air'in 12 yılda 24 uçaklık filoya sahip olduğunu, Aralık 2003 tarihinden itibaren de iç hatlarda yolcu taşıdıklarını vurgulayan Gerz, ''Aralık ayından bu yana iç hatlarda 10 noktaya, dış hatlarda ise 63 noktaya uçuyoruz. İç hatlarda bugüne kadar 1 milyondan fazla yolcu taşıdık'' dedi. 
     İç hatlarda en fazla yolcunun Antalya-İstanbul hattında olduğuna dikkati çeken Gerz, yolcuların yüzde 30'unun Antalya-İstanbul arasında uçtuğunu, Aralık ayından bugüne kadar bu hatta 300 binden fazla yolcu taşıdıklarını belirtti. 
     Antalya-İstanbul arasında günde iki sefer düzenlendiğine de değinen Gerz, bazen bu hatta ek seferler koyduklarını, kış aylarında da seferlerin azaltılmayacağını ve gelecek yıl sefer sayısını 3'e çıkaracaklarını kaydetti. 
     
     UÇAK YOLCUSU ARTTI 
     Gerz, iç hatlarda 1 milyon yolcu taşıdıklarına ancak ne otobüslerin ne de Türk Hava Yolları'nın yolcu sayısının azaldığına işaret ederken, ''biz her noktaya 89 milyon liraya uçuyoruz. Benzine gelen zamma rağmen, fiyat artışını düşünmüyoruz. Uçakla uçmayı tercih etmeyen kitleyi hareketlendirdik. Ulaştırma Bakanlığı bazı bürokratik engelleri kaldırınca yolcu sayısı arttı. Uçakla uçmak artık lüks değil'' diye konuştu. 
     Havayolu şirketi olarak güvenlik, dakiklik ve fiyata çok özen gösterdiklerini ifade eden Rauf Gerz, Avrupa Birliği kriterlerine göre uçtuklarını, 270 pilot ve 670 kabin memurunun eğitimlerine büyük önem verdiklerini vurguladı. 
     Gerz, 24 uçak olan filolarını gelecek yıl 26 veya 28'e çıkarmayı hedeflediklerine de değinerek, şunları söyledi 
     ''İç hatlarda 6 uçağımız çalışıyor. İç hatlardaki uçuş noktamıza, gelecek yıl Ankara, Van ve Malatya illerini de eklemek istiyoruz. Ancak bazen uçakların arıza yapması durumunda rötarlar oluşabiliyor. Bunun önüne geçmek amacıyla gelecek yıl alacağımız 2 veya 4 uçaktan 300 kişilik olan uçağı Antalya'da, 200 kişilik olanı da İstanbul'da yedek bekletmeyi düşünüyoruz. Bir arıza olduğunda hemen bu uçakları devreye sokarak, rötarların önüne geçmeyi hedefliyoruz.'' 
     
</TEXT>
</DOC>
