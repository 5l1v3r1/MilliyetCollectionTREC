<DOC>
<DOCNO> 271016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur34.html </URL>
<DATE> 2004/09/11/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Terör örgütünün bombacısı yakalandı... 
</HEADLINE>
<TEXT>

     Hatay'ın Dörtyol İlçesi yakınlarında, demiryolu köprüsüne bomba yerleştirmeye çalışan 3 teröristten biri Gaziantep'te ele geçirildi. Yakalanan teröristin, Gaziantep Valiliği'ni bombalamaya hazırlandığı öne sürüldü. 
     AA muhabirinin edindiği bilgiye göre, Gaziantep Emniyet Müdürlüğü Terörle Mücadele ve İstihbarat Şubeleri görevlileri, ''Amed'' kod adlı Adil Abi'yi Gaziantep Valiliği ile ilgili keşif ve istihbarat yaparken yakaladı. Bu sırada Adil Abi'nin yanında bulunan bir kişi ise kaçmayı başardı. 
     Gözaltına alınan Adil Abi, Emniyet Müdürlüğü'ndeki sorgusunda, Hatay'ın Dörtyol İlçesi yakınlarında demiryolu köprüsüne bomba yerleştirmeye çalışan kişiler arasında bulunduğunu, Gaziantep Valiliği'ne bomba koymaya hazırlandıklarını itiraf ettiği öğrenildi. 
     Adil Abi, polisteki ifadesinde, terör örgütüne 2000 yılında Van'ın Gürpınar İlçesi'nde katıldığını, Irak'ın kuzeyinde siyasi ve silahlı eğitim gördüğünü, terör örgütünün liderlerinden Murat Karayılan tarafından Türkiye'de bombalama eylemleri yapmakla görevlendirilen 50 kişilik grupla birlikte 10 gün önce Şırnak'tan Türkiye'ye giriş yaptıklarını anlattı. 
     Adil Abi, 2 arkadaşıyla birlikte Hatay'ın Dörtyol İlçesi'nde bulundukları sırada İş Bankası'nın bankamatik kulübesine bomba yerleştirdiklerini, bombanın patlaması sonucu 7-8 kişinin yaralandığını ifade etti. Daha sonra demiryolu köprüsünü bombalamakla görevlendirildiklerini belirten Adil Abi, yerleştirmeye çalıştıkları bombanın patlaması üzerine bir arkadaşıyla birlikte olay yerinden kaçtıklarını ve Gaziantep'e geldiklerini belirtti. 
     Adil Abi, Gaziantep'e geldiklerinde örgütten Gaziantep Valiliği'ni bombalama talimatı aldıklarını, eylem için keşif ve istihbarat çalışması yaptıkları sırada yakalandıklarını kaydetti. 
     Bir tabancayla birlikte ele geçirilen Adil Abi'nin ifadesi doğrultusunda yürütülen operasyonda, bu kişiye yardım ve yataklık eden 4 kişi daha yakalandı. 
     Adil Abi, Gaziantep'teki sorgusunun ardından demiryolu köprüsünü bombalama girişimi ile bankamatik kulübesinin bombalanması olaylarına ilişkin sorgulanmak üzere Hatay'a gönderildiği öğrenildi. 
     
</TEXT>
</DOC>
