<DOC>
<DOCNO> 296499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun17.html </URL>
<DATE> 2004/12/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
FT AB, geleceğe bakmalı, Türkiye'ye koşulsuz tarih vermeli 
</HEADLINE>
<TEXT>

     Türkiye'ye, 17 Aralık AB Zirvesi'nde 2005 yılı içinde bir müzakere başlangıcı verilmesinin kesin gözüktüğü belirtilirken, AB liderlerinin geçmişe bakmaktan vazgeçip geleceğe bakmaları ve koşulsuz bir tarih vermeleri gerektiği belirtildi. 
     İngiliz Financial Times gazetesinde Philip Stephens imzasıyla yer alan yazıda, Fransa'nın eski Cumhurbaşkanı Valery Giscard d'Estaing'in geçtiğimiz günlerde Türkiye karşıtı düşüncelerini bir kez daha açıklaması, "d'Estaing aynı oyunu oynadı" diye değerlendirildi. 
     
     D'ESTAİNG'E GİZLİ DESTEK 

     Yazıya göre, şu andaki AB liderleri d'Estaing'in istediği yönde karar vermeyecekler. İşaretler, gelecek hafta Brüksel'de yapılacak olan AB Zirvesi'nden, Türkiye'ye 2005 yılı içinde müzakerelere başlanması için bir tarih verileceğini gösteriyor. Ancak liderler bunu isteksizce yapacak. Pek çoğu gizlice ya da çok gizli olmayan bir biçimde Valery Giscard d'Estaing'in, Avrupa uygarlığının kökenine ilişkin yanlış algılamalarını paylaşıyor ve neredeyse hepsi, Ankara'nın giriş için gerekli zor koşulları karşılasa bile katılım için 10 yıl ya da daha fazla zaman gerekeceğini vurguluyor. 
     Yazıda, AB liderlerinin içinde bulundukları tutum ince bir dille eleştirilerek şöyle denildi 
     "Neden AB hep olduğu gibi, doğu komşularının yükünü taşımadan ve küresel yarışın dondurucu rüzgarlarından korunmuş bir biçimde kalmadı Berlin duvarı Birlik'in doğu sınırını belirlediği zamanlarda hayat çok daha basitti ve Avrupa, siyasi şatosunun duvarlarının ardında tek ve sosyal bir pazar yaratabilirdi." Türkiye'nin siyasi, ekonomik ve sosyal olarak hazmedilmesinin çok zor olacağından kimsenin şüphesinin olmadığına dikkat çekilirken, ortaya çıkan itirazların, AB'nin geleceği konusunda geçmişte ortaya atılan itirazlar kadar fazla olduğu da vurgulandı. Yazıda, pek çok kişinin halen geçmişte yaşamayı tercih ettiği yorumu yapıldı. 
     d'Estaing'in, "Türkiye kabul edilirse Birlik'in orijinal temel mantığının kaybolacağı" yönündeki sözlerine atıfta bulunulan yazıda, "Avrupa projesi'nin doğası çoktan dönüşüm geçirdi" ifadesi dikkat çekti. Yazıda, son yıllarda, Avrupalı liderlerinin pek çoğunun, gelecekten çok geçmişe baktıkları belirtilirken, "Gelecek hafta yapılacak Zirve'de, Türkiye ile müzakerelerin başlaması yönünde koşulsuz bir karar alınması, liderlerin en azından şimdiki zamana adım atıklarının işareti olacaktır" denildi. 
     
</TEXT>
</DOC>
