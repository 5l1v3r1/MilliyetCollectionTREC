<DOC>
<DOCNO> 298011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur39.html </URL>
<DATE> 2004/12/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Şule Şahbaz'ın dava açtığı Nurcan Taylan'ın adresi bulunamadı 
</HEADLINE>
<TEXT>

     Milli halterci Şule Şahbaz'ın, kendisine ''lezbiyen'' diyerek kişilik haklarını ihlal ettiği iddiasıyla olimpiyat şampiyonu Nurcan Taylan ve antrenör Mehmet Üstündağ aleyhine açtığı manevi tazminat davasında, Taylan'ın adresi bulunamadı. 
     Şahbaz'ın, Taylan ve Üstündağ'dan 25 milyar lira manevi tazminat talep ettiği dava Ankara 1. Asliye Hukuk Mahkemesi'nde başladı. Duruşmaya, Şahbaz'ın avukatı Cavit Öztürk katıldı. 
     Yargıç Beyhan Azman, dava dilekçesinin davalı Taylan'a tebliğ edilemediğinin anlaşıldığını, Taylan'ın gösterilen adreste bulunamadığını belirtti. 
     Şahbaz'ın avukatı Öztürk, Taylan'ın adresinin araştırılmasını istedi. 
     Duruşma, Nurcan Taylan'ın adresinin araştırılması ve diğer eksikliklerin giderilmesi için ertelendi. 
     Dava dilekçesinde, görevden alınan eski milli antrenör Mehmet Üstündağ'a yönelik cinsel taciz iddialarıyla ilgili tartışmalar sırasında Taylan'ın, Şahbaz'a asılsız ithamlarda bulunduğu ifade ediliyor. 
     Dilekçede, Taylan'ın yazılı ve görsel basına yansıyan ve Şahbaz'ın lezbiyen olduğuna ilişkin iddialarının, milli sporcunun kişilik haklarını ihlal ettiği gerekçesiyle, antrenör Üstündağ ile birlikte 25 milyar lira manevi tazminat ödemesine karar verilmesi talep ediliyor. 
     
</TEXT>
</DOC>
