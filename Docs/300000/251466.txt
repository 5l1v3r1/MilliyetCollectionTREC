<DOC>
<DOCNO> 251466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo13.html </URL>
<DATE> 2004/06/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fenerbahçe'de yeni sezon hazırlıkları başladı Daum'dan uyarılar... 
</HEADLINE>
<TEXT>

     Ligde 2003-04 sezonunun şampiyonu Fenerbahçe, yeni sezon hazırlıklarına bugün yaptığı çalışmayla başladı. 
     Teknik direktör Christoph Daum, Samandıra Tesisleri'nde toplanan futbolcularla yeni sezonun ilk çalışmasından önce bir toplantı yaptı. Toplantının ardından futbolcular, antrenör Roland Koch yönetiminde tesislerin yanındaki ağaçlık alanda koşu gerçekleştirdi. Futbolcular, koşunun ardından açma germe hareketleriyle antrenmanı tamamladı. 
     Antrenmana, Brezilya Milli Takım kampında olan Alex de Souza, Hollanda Milli Takımı'nda yer alan Pierre Van Hooijdonk, sözleşmesi süren Bulgar Ivaylo Rumen Petkov, izinli olan Serkan Balcı, Serhat Akın ve Önder Turacı katılmadı. Serkan'ın akşam antrenmanına katılacağı, bu akşam İstanbul'a gelecek Serhat'ın ise yarından itibaren çalışmalarda yer alacağı bildirildi. Sabah tesislere gelen Önder'in ise sağlık kontrolünden geçtiği kaydedildi. 
     Öğle yemeğinden sonra salonda çalışacak olan futbolcular, akşam yapacakları antrenmanla hazırlıklarını sürdürecek. 
     
     DAN FUTBOLCULARA UYARILAR 

     Daum, toplantıda oyuncularını gazetecilerle kendisinin izni olmadan özel röportaj yapmamaları konusunda uyardığını söyledi. 
     Alman çalıştırıcı, çalışma öncesinde futbolcular ve personelle toplantı yaptığını kaydederek, ''Futbolcularımdan basın mensuplarının kendilerine ulaşamaması için telefon numaralarını değiştirmelerini istedim. Bunun zor olduğunu biliyorum. Onlar da basın mensuplarıyla dostluklar kuruyorlar, konuşuyorlar, haber oluyor. Ama en iyisinin gazetecilerin kendilerine ulaşamaması olduğunu izah ettim'' dedi. 
     
     GUNNAR'IN YERİNE İRFAN SARALOĞLU GETİRİLDİ 

     Fenerbahçe'de yeni sezon öncesinde teknik kadroda bir değişiklik oldu. 
     Bireysel oyuncu geliştirme ve rehabilitasyon antrenörü Gunnar Gerisch'in bu sezon teknik kadroda görev yapamayacağı, onun yerine yıldız takım teknik direktörü İrfan Saraloğlu'nun getirildiği bildirildi. 

     
</TEXT>
</DOC>
