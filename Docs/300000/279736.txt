<DOC>
<DOCNO> 279736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko34.html </URL>
<DATE> 2004/10/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yapı Kredi Bankası Varlık satışına ilişkin anlaşma geçersiz kaldı 
</HEADLINE>
<TEXT>

     Yapı ve Kredi Bankası, Çukurova Grubu'nun ilk ödemesini dün itibariyle yapmaması nedeniyle imzalanan ek Finansal Yeniden Yapılandırma Sözleşmesi'nin FYYS varlık satışına ilişkin hükümlerinin geçersiz kaldığını bildirdi. 
     Yapı ve Kredi Bankası'ndan İstanbul Menkul Kıymetler Borsası İMKB Başkanlığı'nın talebi üzerine yapılan açıklamada, daha önceki açıklamada, 11 Ekim tarihinde yapılacağı belirtilen ilk ödemenin gerçekleştirilmediğinin bildirildiği ifade edildi. 
     Açıklamada, Banka Yönetim Kurulu'nun yaptığı değerlendirme sonucunda, uluslararası iş günleri de göz önüne alınarak söz konusu ödemenin dün mesai saati bitimine kadar gerçekleştirilebileceği düşüncesiyle, ek FYYS'nin varlık satışına ilişkin hükümlerinin sona erdirilmesi için bugünden itibaren gerekli işlemlerin başlatılması konusunda genel müdürlüğe yetki verildiği de hatırlatıldı. 
     Anılan ödeme dün itibariyle yapılmadığı için Yapı ve Kredi Bankası ile Çukurova Grubu arasında akdedilmiş ek FYYS'nin varlık satışına ilişkin hükümlerinin geçersiz kaldığı vurgulanan açıklamada, şu görüşlere yer verildi 
     ''Bu durumun doğal sonucu olarak 31 Ocak 2003 tarihinde BDDK TMSF ile Çukurova Grubu arasında yapılan sözleşmenin varlık satışına ilişkin hükümlerine dönülmüş olmaktadır. 
     Öte yandan, bu süreçte konuyla alakalı olarak yeni tekliflerin olması halinde, bu talepler yetkili organlarca değerlendirilebilecektir.'' 

     
</TEXT>
</DOC>
