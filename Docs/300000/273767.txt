<DOC>
<DOCNO> 273767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/dunya/dun01.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, İran'ı vurmak için bomba alıyor 
</HEADLINE>
<TEXT>


DIŞ HABERLER SERVİSİ 


ABD'den 500'ü "sığınak delen" toplam 5000 adet akıllı bomba satın almaya hazırlanan İsrail'in, bu bombaları İran'ın nükleer tesislerine yönelik olası bir operasyonda kullanacağı öne sürüldü. İsrail'de yayımlanan Haaretz gazetesinin bir ABD Savunma Bakanlığı raporuna dayanarak verdiği habere göre, 139 milyon dolarlık bu alışverişin ABD'de 2 Kasım'da düzenlenecek başkanlık seçimlerinden önce gerçekleşmesi beklenmiyor. 
İsrailli üst düzey bir yetkili Reuters'a yaptığı açıklamada, Filistinlilere karşı düzenlenen operasyonlarda tanesi 1 ton olan "sığınak delen" bombalara ihtiyaç olmadığını, bu bombaların ancak Suriye'deki hedeflere veya İran'daki nükleer tesislere yönelik operasyonlarda kullanılabileceğini belirtti. 

Uranyum operasyonu 
İran Atom Enerjisi Kurumu Başkanı Golamrıza Ağazade, İran'ın, zenginleştirilmiş uranyum elde etmek için kullanılan nükleer santrifüj makinelerinin yakıtını sağlamaya yönelik olarak 37 ton ham uranyumu dönüştürmeye başladığını belirtti. 


</TEXT>
</DOC>
