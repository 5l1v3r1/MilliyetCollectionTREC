<DOC>
<DOCNO> 269058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur18.html </URL>
<DATE> 2004/09/04/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Motosikletle çalıp, otomobille kaçıyorlardı... 
</HEADLINE>
<TEXT>

     İzmir'in Aliağa İlçesi ile Çanakkale'de, motosikletle geldikleri işyerlerinden hırsızlık yaptıktan sonra, motosikleti otomobilin bagajına yükleyerek kaçtıkları öne sürülen 3 kişi yakalandı. 
     AA muhabirinin edindiği bilgiye göre, Bergama İlçe Emniyet Müdürlüğü ekipleri, İzmir'in Aliağa İlçesi'nde bir işyerinde hırsızlık olayına karıştığı belirlenen 09 PT 803 plakalı otomobilin, ''dur'' ihtarına uymayarak, Çanakkale yönüne kaçtığını, Çanakkale Emniyet Müdürlüğü'ne bildirdi. 
     Çanakkale Emniyet Müdürlüğü Asayiş Şube Müdürlüğü ekipleri de verilen plaka üzerine il merkezinde yaptıkları uygulamada, söz konusu aracın İngiliz Mezarlığı yanında park halinde olduğunu belirledi. 
     Otomobili izlemeye alan ekipler, yaklaşık 1 saat sonra motosikletle gelen Özkan A, Mehmet Ö. ve Ali E'yi, kullandıkları motosikleti otomobilin bagajına yüklemek isterken yakaladı. 
     Gözaltına alınan zanlıların, Aliağa'da CHP İzmir Milletvekili Hakkı Ülkü'nün oğlu Güven Ülkü'nün cep telefonu satan dükkanından 4 cep telefonu, Çanakkale'de de Ahmet Dündar'a ait işyerinden 1 milyar 500 milyon lira değerinde kontör yükleme kartı çaldıkları tespit edildi. 
     Zanlılar, adliyeye sevk edildi. 
     
</TEXT>
</DOC>
