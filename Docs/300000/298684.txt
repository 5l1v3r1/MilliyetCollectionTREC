<DOC>
<DOCNO> 298684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/tamer.html </URL>
<DATE> 2004/12/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Başkanlık sistemi, AB kadar önemli 
</HEADLINE>
<TEXT>

Emin Şirin'e göre Erdoğan mevcut anayasada değişikliğe gitmek yerine TBMM'ye 2 - 3 aya kadar yepyeni bir anayasa getirebilir 

Padişah Tayyip Bey'in doğum günü başlıklı yazım üzerine 15 aralık AKP'nin muhalif milletvekillerinden Emin Şirin'den gelen e - posta mesajını paylaşmak istiyorum bugün sizlerle. "Tam da gününü mü buldun, önce şu AB kararını içimize sindirelim" diyebilirsiniz Günlerdir AB ile yatıp, AB ile kalkmaktan bıkmadınız mı 
Gelin, Türkiye'nin Brüksel'e kilitlendiği bir günün ertesinde AB konusunun nüanslarını uzmanlara bırakalım ve yakında gündemimize oturacak başkanlık sistemini tartışmaya başlayalım. Böylelikle Başbakan Tayyip Erdoğan'ın yakın çevresi konuyu yarın - öbürgün gündeme taşıdığında hazırlıklı olmuş oluruz. 

AB'den de önemli 
Erdoğan'ın dilinin altındaki başkanlık sistemi, Türkiye'nin geleceği açısından AB ile ilişkiler kadar önemli, hatta belki daha da önemli. Zira Erdoğan'ın düşünü kurduğu sistem, siyaset bilimcilere göre Türkiye'yi, hayal ettiğimiz 21. yüzyılın dünya devletinin çok uzağına düşürebilir, geriletebilir. 
İktidara geldiği günden itibaren Türkiye'nin AB üyeliğine baş koyan ve kendisine hiçbir zaman oy vermeyecek kesimlerin bile takdirini toplayan Başbakan Erdoğan, bindiği dalı kesecek kadar basiretsiz olabilir mi Umarız olmaz. Ancak kendisini iyi tanıyan, düşünce çerçevesini bizlerden daha iyi okuyabilen, bir süre kader arkadaşlığı yaptıktan sonra yolunu ayıran AKP milletvekili Emin Şirin farklı düşünüyor. 

Yeni bir anayasa 
Şirin'e göre "Erdoğan, mevcut anayasada değişiklik yapmak yerine, yeni bir anayasayı 2 - 3 ay içinde TBMM'ye getirecek ve YENİ adı altında daha rahat pazarlayacak. Bu anayasanın özünü AKP'nin programı teşkil edecek ve aynı KKTC örneğinde olduğu gibi yurtdışından gelecek 1 - 1.5 milyar dolarlık Soros, Adenauer ve AB fonlarıyla yapılacak reklam kampanyası sonucu, referandumda 50'nin üzerinde evet çıkacak. Anlaşılan Erdoğan'ın istediği, seçilecek cumhurbaşkanının kesin dokunulmazlığının devam etmesi, bürokrasinin kayıtsız şartsız hakimiyetinin başkana verilmesi, ayrıca TBMM'de de 10'luk baraj korunarak, başkanı içinden çıkaracak iktidar partisinin hakimiyetinin sürmesi. Siyaseten herşeye muktedir, ancak hukuki açıdan hiçbir sorumluluğu olmayan bir başkan " 

Yarı başkanlık olmaz 
Bu işlere epey kafa yorduğu anlaşılan Şirin'in taraftar olduğu ve olumlu oy vermeyi vaadettiği başkanlık sistemine giden yol ise anahatlarıyla şöyle 
Başkanlık sistemi yeni bir Anayasa kapsamında değil, mevcut Anayasa değişiklik teklifiyle gündeme getirilmeli.Sistem kesinlikle yarı başkanlık değil, tam başkanlık sistemi olmalı.Yasama, yargı ve yürütmenin görevleri çok açık - seçik bir biçimde birbirinden ayrılmalı.Özellikle TBMM'nin sadece yasama görevi değil, denetim görevi de ifa edeceği, yürütme üzerindeki denetim imkanlarının ne olduğu çok net bir biçimde vurgulanmalı. Çok basit bir örnek vereyim bugün yazılı soru önergesini cevaplamamanın müeyyidesi yok. Başkanlık sisteminde böyle bir şey kabul edilemez. Seçim mutlaka 2 turlu olmalı.Yasama organının seçim sistemi, en fazla 3 ila 5 barajlı temsili sistemle yapılmalı.Cumhurbaşkanlığı seçiminden önce TBMM'nin yeni Seçim Kanunu ile yenilenmesi temin edilmeli.Siyasi Partiler Kanunu ve Seçim Kanunu, bu değişiklikle aynı pakette ele alınmalı.Böyle bir değişiklik, mevcut Cumhurbaşkanımız Sayın Ahmet Necdet Sezer'in aynı zamanda müktesep hak teşkil eden 7 senelik süresi bitmeden gündeme getirilmemeli.Süre Fransa'da olduğu gibi 2 kere 7 yıl değil, en fazla 2 kere 4 yıl olmalı. 
Şimdilik suskun kalmayı tercih eden siyaset bilimcileri, politikacıları ve konu hakkında fikri olanları, bu köşe aracılığıyla tartışmayı canlı tutmaya davet ediyorum. 



</TEXT>
</DOC>
