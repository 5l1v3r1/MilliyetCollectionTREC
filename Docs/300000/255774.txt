<DOC>
<DOCNO> 255774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/guncel/axgun02.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye avukatı'na ayıp 
</HEADLINE>
<TEXT>


AİHM'de Türkiye'yi temsil eden Prof. Dr. Aslan Gündüz'ün 33 milyon lira maaş aldığı ve saklamadığı uçak biletleri nedeniyle maaşına haciz geldiği için istifa ettiği ortaya çıktı 

PINAR AKTAŞ İstanbul 

Avrupa İnsan Hakları Mahkemesi AİHM nezdinde Türkiye'yle ilgili davalarda Türkiye'yi temsil eden Prof. Dr. Aslan Gündüz'ün bu görev için 33 milyon lira 1996 yılı kuruna göre yaklaşık 400 dolar maaş aldığı, saklamadığı 2 yıllık uçak biletleri nedeniyle maaşına haciz gelmesinin ardından bu durumu onuruna yediremeyip görevinden ayrıldığı ortaya çıktı. 

Önde gelen bir uzmandı 
AİHM'de 1995 - 1997 yılları arasında Dışişleri Bakanlığı yetkilisi ve Türk hükümetinin temsilcisi olarak hizmet veren Gündüz, Türkiye'nin önde gelen uluslararası hukuk ve insan hakları uzmanlarındandı. Gündüz, Ocak 2004'te mide kanseri nedeniyle vefat etti. 
Yeditepe Üniversitesi Hukuk Fakültesi, dergisinin ilk sayısını Gündüz'ün anısına çıkardı. Derginin ilk sayısının girişini ünlü hukukçuyla 1977'den beri dost olan Yeditepe Üniversitesi Dekanı Prof. Dr. Haluk Kabaalioğlu yazdı. Kabaalioğlu, "Orta ve yükseköğrenimini yaparken Devlet Demir Yolları'nda çalışan ve son derece zor koşullarda kendini yetiştiren" Gündüz'ün AİHM'de birçok davayı büyük başarıyla kazandığını ve tehditlere pabuç bırakmadığını belirtti. 
Türkiye karşıtı hukukçular grubunun büyük fonlarla çalıştığını, bu hukukçulardan Prof. Kevin Boyle'un bu fonlarla kendisine şato aldığı yönünde söylentilerin bile çıktığını anlatan Kabaalioğlu yazısında Aslan'la ilgili şu açıklamayı yaptı "Bizim Aslan ise Dışişleri'nin ayda verdiği 33 milyon lira ile dosyalar konusunda görüşmek için her ay hem Ankara'ya gidiyor, hem Strasbourg'da davaları savunuyor, hem de şahit dinleme, mahallinde keşif yapmak gibi nedenlerle Güneydoğu'ya gidiyordu. Ödenen meblağ masraflarını dahi karşılamaktan uzaktı. Ancak bu milli görevi fedak rlıkla yerine getirmeye çalışan Aslan Gündüz'ün maaşına haciz gelmişti Son derece onurlu bir kişi olan Aslan işte o anda görevden ayrıldı." 

Büyük sıkıntılar çektik 
Aslan Gündüz'ün eşi Kezban Gündüz de gazetemize haciz işleminin ayrıntısını şöyle anlattı "AİHM'de görev yaptığı 2 yıl boyunca tüm biletleri Dışişleri Bakanlığı tarafından alındı. Ancak, 2 yıl sonunda uçuşlara ilişkin tüm biletleri geri istediler. Baştan uyarmadıkları için ben de Aslan'ın getirdiği hiçbir bileti saklamadım, tümünü attık. Biz biletleri gösteremeyince, 2 yıllık tüm uçuşlarını parasını bize ödettiler. O dönem, çok büyük sıkıntılar çektik." 

Loizidou davasına çok üzülmüştü 

Karaalioğlu, yazısında ayrıca KKTC seçimlerinden önce Tayyip Erdoğan hükümetinin Loizidou kararını kabul edip tazminatı ödeyeceğini açıklamasını Gündüz'ün hasta yatağında öğrendiğini belirterek, "Çapa Tıp Fakültesi'nde ziyaret ettiğim Aslan'ı ve eşi Kezban Hanım'ı bu olay fevkalade üzmüştü" dedi. 


</TEXT>
</DOC>
