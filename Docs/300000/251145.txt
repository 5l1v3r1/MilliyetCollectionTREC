<DOC>
<DOCNO> 251145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/dunya/adun.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan büyük destek 
</HEADLINE>
<TEXT>


ABD Başkanı, Türkiye'ye gelmeden İrlanda'da buluştuğu Avrupa Birliği liderlerine, 'Türkiye ile üyelik müzakerelerini başlatmalısınız' dedi 

Yasemin Çongar Dromoland İrlanda 


ABD Başkanı George W. Bush, dün gece Ankara'ya varışı öncesinde İrlanda'da buluştuğu AB liderlerine Türkiye'nin üyeliği için, açıkça lobi yaptı. Bush, AB Dönem Başkanı İrlanda Başbakanı Bertie Ahern ve AB Komisyonu Başkanı Romano Prodi ile ortak basın toplantısında verdiği ilk siyasi mesajı Türkiye'ye ayırdı. Bush, "Türkiye, demokrasi ve Müslüman kimliği başarıyla kaynaştıran gururlu bir ülke. Avrupa Birliği standartları yolunda ilerliyor. AB, Türkiye'nin tam üyeliğini sağlayacak müzakereleri başlatmalıdır" dedi. 
İrlanda'nın Shannon kenti yakınındaki tarihi Dromoland Şatosu'nda yapılan ABD - AB Zirvesi'nde Türkiye de gündeme geldi. Bush, AB liderlerine Türkiye'nin Birlik'e katılmasının Avrupa ve dünya için önemini aktardı. ABD Başkanı'nın, bu mesajı daha sonra basın toplantısının başındaki açılış konuşmasında da vermesi dikkat çekti. Bush, sözlerine son genişleme kararından dolayı AB liderlerini kutlayarak başladı ve bu genişlemeyle "Demir Perde"nin son izlerinin silindiğini vurguladı. Bu vurgudan hemen sonra sözü Türkiye'ye getiren Bush, daha önce bazı AB ülkelerinden gelen olumsuz tepkilere rağmen Türkiye'nin üyeliğini medya önünde açıkça savunmaktan çekinmedi. 

Türkiye'ye ne zaman gidiyordum 
Basın toplantısında Bush'un Türkiye'ye geliş zamanıyla ilgili dil sürçmesi de bir şakaya dönüştü. Bush, önce "Yarın Türkiye'ye gidiyorum" diye başladı, daha sonra hayır bugün Türkiye'ye gidiyorum, yarın NATO Zirvesi için Türkiye'ye gidiyorum" dedi. ABD Başkanı daha sonra basın toplantısı boyunca birkaç kez, "Yarın değil bugün Türkiye'ye gidiyorum" diye espri yaptı. 
ABD - AB Zirvesi'nden çıkan ortak bildiride, Irak'taki geçici yönetime tam destek bildirildi ve Irak konusundaki Transatlantik anlaşmazlığın aşıldığı yönünde mesajlar verildi. 

ABD ve AB, Irak'ta uzlaştı 
Zirveden, ABD'nin Ortadoğu bölgesinde reform öngören Büyük Ortadoğu girişimine de destek çıkarken, ABD - AB ortak deklarasyonunda, Irak Başbakanı İyad Allavi'nin talebi doğrultusunda, Irak güvenlik kuvvetlerinin eğitilmesine destek verileceği belirtildi. Ortak deklarasyonda, "Irak'ta ülke güvenliği sorumluluğunun artan ölçüde sağlanması amacıyla profesyonel Irak güvenlik güçlerinin eğitimini ve bunlara askeri malzeme verilmesini destekliyoruz" denildi. 
Bush, basın toplantısında İstanbul'daki NATO Zirvesi'ndeki hedeflerini de "İttifak'ın yeni tehditlere ve görevlere hazırlanması" olarak açıkladı. ABD Başkanı, İstanbul Zirvesi'nden sonra "NATO ile Irak halkı arasında yeni bir ilişki kurulacağını umduğunu" söyledi. 


</TEXT>
</DOC>
