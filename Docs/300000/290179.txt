<DOC>
<DOCNO> 290179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy10.html </URL>
<DATE> 2004/11/19/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"Türkiye, AB sürecinde Almanya'nın tam desteğine güvenebilir" 
</HEADLINE>
<TEXT>

     Almanya'nın Ankara Büyükelçisi Welf-Ruthart Born, ''AB sürecinde Türkiye Almanya'ya güvenebilir'' dedi. 
     Büyükelçi Born, Zonguldak Karaelmas Üniversitesi'nde düzenlenen ''Türk-Alman İlişkileri ve Avrupa'' konulu konferansta, AB üyesi 25 ülke komisyonunun, 17 Aralık'ta ''evet'' oyu vereceğine inandığını söyledi. 
     Özellikle bu hükümet dönemini, reform ve gelişmelere bakıldığında çok uzlaşıcı, güç sahibi ve başarılı bulduğunu, Türkiye'de hızla gelişen reform sürecinde herkesin destek vermesini isteyen Born, şunları kaydetti 
     ''Gerek hükümetin, gerekse vatandaşların reform sürecinde attığı olumlu adımların devam ettirilmesini teşvik etmek istiyorum. Ancak Yunanistan ve Romanya örneklerinde olduğu gibi, söz verilmesine rağmen hala bazı şartlar yerine getirilmedi. Müzakereler başlayacak ama sürekli küçük ayrıntılar konusunda bu kadar yoğun gündem yaratılması, bence hiçbir zaman olumlu olmuyor. Bazı konuların abartılmadan değerlendirilmesi gerekir. Türkiye, AB konusunda stratejik bir konumda ve özel bir ülke. Bence önemli olan, müzakerelerin başlaması ve kesinleşmesidir. Türkiye, AB sürecinde Almanya'nın tam desteğine güvenebilir. Çünkü Alman sanayii de Türkiye'nin AB'yi girmesini desteklemektedir.'' Türk-Alman dostluğunun Birinci Dünya Savaşı öncesinde başladığını ve çok iyi anlaşan iki ülke olduklarını belirten Born, şöyle dedi 
     ''Bu yıl Türkiye'ye yaklaşık 4 milyon Alman turist geldi, önümüzdeki yıl bu sayının daha da artacağını tahmin ediyorum. Almanya'da yaşayan 3 milyon Türk'ten 700 bini ise bizim vatandaşlığımıza geçmiştir. 
     Türk-Alman üniversiteleri çok iyi ilişkiler içinde. Bugün Almanya'da 27 bin Türk öğrenci öğrenim görüyor. Türkiye'de yaşayan öğrencilerin 1 veya 2 sömestr eğitim görmelerini teşvik etmek istiyoruz.'' Daha sonra Zonguldak Vali Vekili Mehmet Çubuktar ile Belediye Başkanı Secaattin Gonca'yı ziyaret ederek kent hakkında bilgi alan Born'a, Devrek Bastonu hediye edildi. 
     
</TEXT>
</DOC>
