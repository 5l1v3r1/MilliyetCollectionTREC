<DOC>
<DOCNO> 272953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur03.html </URL>
<DATE> 2004/09/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Hava atmak için üniforma giymişti .. Sahte üsteğmen yakalandı 
</HEADLINE>
<TEXT>

     KIRIKKALE'nin Yahşihan İlçesi'nde bulunan Kırıkkale Üniversitesi girişinde, üsteğmen üniforması ile yakalanan bir kişi, gözaltına alındı. 
     Kırıkkale İl Jandarma Komutanlığı'na bağlı ekipler, okulun önünde arkadaşlarıyla konuşan 28 yaşındaki Veysel Öztürk'ü, şüphe üzerine sorguladı. Üzerinde askeri üniforma bulunan Öztürk, sahte üsteğmen çıktı. Gözaltına alınan Vesel Öztürk, çocukluğundan beri subaylığı çok sevdiğini ve bu üniformayı giymeyi çok istediğini belirtti. Öztürk, "Hiç bir kötü niyetim yok. Arkadaşlarıma hava atmak için üsteğmen üniformasını giyip, üniversiteye gittim. Bu sırada şüphelenen jandarma ekipleri beni yakaladı'' dedi. 
     Ankara'dan Kırıkkale'ye bir yakının nişanına geldiğini belirten sahte üsteğmen Veysel Öztürk'ün, üzerinde kuru sıkı tabanca, tabancaya ait mermi ve komando bıçağı ele geçirildi. Gözaltına alınan Öztürk, adliyeye sevk edildi. 
     
</TEXT>
</DOC>
