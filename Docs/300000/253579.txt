<DOC>
<DOCNO> 253579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko30.html </URL>
<DATE> 2004/07/07/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ergezen Karadeniz sahil yolunun 531 km'lik bölümü gelecek yıl bitecek 
</HEADLINE>
<TEXT>

     Esin Işık 

Bayındırlık ve İskan Bakanı Zeki Ergezen, 15 bin kilometre duble yol yapımının 'bir lüks değil ihtiyaç olduğunu söylerken, ''bunun, hesabı kitabı yapılmadan programlanmamış bir iş olmadığının bilinmesini istiyoruz'' dedi. 
     Samsun ve Karadeniz Sahil Yolu'nda devam eden yol projelerini yerinde incelemek üzere Samsun'a gelen Bayındırlık ve İskan Bakanı Ergezen, yol şantiyesinde yaptığı açıklamada, 15 bin kilometre bölünmüş yol projesinin, hükümetin önem ve öncelik verdiği bir projelerden biri olduğunu vurguladı. 
     Söz konusu projenin ''doğru bir proje olduğunun'' bir kez daha altını çizmek istediğini belirten Ergezen, ''Türkiye'yi gezdikçe, yolları gördükçe, trafik kazaları azaldıkça bunu bir kez daha anlıyoruz'' diye konuştu. 
     Ankara-Çorum çevreyolu çıkışı ile Samsun-Kavak arasındaki yolun standartları ve trafik yoğunluğunun, Türkiye'nin bölünmüş yol ihtiyacını aciliyetini ortaya koyduğunu anlatan Ergezen, bütün imkansızlıklara rağmen, bu projenin çok kısa zamanda hayata geçirilmesinin gerektiğine inandıklarını kaydetti. 
     
     ANKARA-SAMSUN YOLU 

     Ankara-Samsun arasındaki yol uzunluğunun yaklaşık 400 kilometre olduğunu hatırlatan Ergezen, bu 400 kilometrenin 8 kesimden ibaret olduğunu, 6 kesiminin ihale edildiğini ve çalışmaların devam ettiğini, diğer 2 kesimin de Avrupa Yatırım Bankası kredisi ile ihale aşamasına geldiğini söyledi. 
     Bakan Ergezen, yolların ihale edilmiş olmasının yeterli olmadığını da vurgularken, yıllar önce ihale edilen işlerin sürüncemede kaldığını, müteahhitlerinin para ve ödenek beklediğini dile getirdi. 
     Söz konusu yolun Çorum'a kadar olan kısmını 2006 yılının sonunda bölünmüş yola dönüştüreceklerini ifade eden Ergezen, ''2006'nın sonunda Ankara'dan Çorum'a çıkan bir araç, Çorum'a kadar bölünmüş yol ile gidecek. 2007'nin sonunda da Ankara'dan çıkan bir otobüs Samsun'a bölünmüş yol ile gidecek'' dedi. 
     ''Önümüzdeki 3 yılda, çok yoğun bir çalışma gerektiren program var'' diyen Ergezen, bu programın gerçekleştirilebilmesi için, ciddi bir ödenek ve ciddi bir konsantrasyona ihtiyaç olduğunu vurguladı. 
     Bakan Ergezen, bu proje çerçevesinde en önemli hedeflerden bir diğerinin de, Ankara'yı Adana, Afyon, İzmir, Antalya, Bursa ve Kayseri ile duble yola kavuşturmak olduğunu söyledi. 
     Ergezen, ''Bu yıl Ankara-Bursa, Ankara-Niğde-Ulukışla bölünmüş yolları tamamlanmış olacak. Ankara-Kayseri de aşağı yukarı tamamlanacak, burayı 2006'nın sonunda bitireceğiz. Böylece Ankara'nın çevresiyle olan önemli arteller bölünmüş yola dönüşmüş olacak'' diye konuştu. 
     
     KARADENİZ SAHİL YOLU 

     Bakan Ergezen bu arada, yıllardır konuşulan, gündemden düşmeyen, birçok bakanın Yüce Divan'a gitmesine sebep olan ve bazı kesimlerde siyasi malzeme olarak kullanılan Karadeniz Sahil Yolu'nun da önümüzdeki yıllarda bitirileceğini kaydetti. 
     Karadeniz Sahil Yolu'nun 700 kilometre olduğunu hatırlatan Ergezen, bu yolun Samsun'dan Hopa'ya kadar olan 1 kilometrelik kısmının Başbakan Recep Tayyip Erdoğan'ın direktifleri doğrultusunda önümüzdeki yıl biteceğini belirtirken, şunları kaydetti 
     ''Bu yolun kalan 120 kilometresi bu sene, 150 kilometresi önümüzdeki yıl yapılmış olacak. Yalnız yolun ödeneklerinin tamamı 2 yıl içinde verilmeyecek. 200 milyon dolar bu yıl, 400 milyon dolar önümüzdeki yıl, geriye kalan 400 milyon dolar da 2006 yılında verilecek. Ancak müteahhitlerimiz, yolu 2005'in sonunda bitirecek. Burada müteahhitlerimiz, ülke menfaati için fedakarlık yapıyorlar.'' 
     
     KARADENİZ SAHİL YOLU'NDAN 310 TRİLYON TASARRUF SAĞLADIK 

     Bakan Ergezen, Karayolları misafirhanesinde Samsun ilçe belediye başkanları ile müteahhitlerin sorularını da yanıtladı. 
     Ergezen, belediye başkanlarının ''belediye borçlarının kaldırılıp kaldırılmayacağına'' ilişkin soruları üzerine, ''Bu gündeme geldi, bir şeyler düşünülüyor, sorumlu olarak söyleyebileceğim bu kadar... Bu soruya bir cevap bulmak için çalışılıyor. Başbakan var, Başbakan Yardımcıları var, bu işin sorumluları var'' diye konuştu. 
     Karadeniz Sahil Yolu'ndan net olarak 310 trilyon lira tasarruf sağlandığını da belirten Ergezen, şöyle konuştu 
     ''310 trilyonu biz bu müteahhitlerden geri aldık. 96 milyon dolarlık tenzilat var. Diğeri de şurada köprüye, viyadüke gerek yok, Bu yolu böyle geçmeyin dedik. Değişiklik yaptık. Bir de bu yetmiyormuş gibi, müteahhitlere 2 yıl da bitireceksiniz, paranızı 3 yılda alacaksınız dedik.'' Bakan Ergezen, göreve geldiklerinden sonra İller Bankası'nın kredi faizlerini düşürdüklerini de hatırlatarak, belediye başkanlarına kredilerini İller Bankası'ndan almalarını önerdi. 
     Ergezen, müteahhitlik mesleğinin önemli bir müessese olduğunu, müteahhitlerle gezmekten, çalışmaktan çekinmediğini de söyledi. 
     Müteahhitlerle çalışmalarında geçmiş dönemin müteahhitleri diye düşünmediklerini vurgulayan Ergezen, ''Bizim ayrılığa gayrılığa değil, birlik beraberliğe ihtiyacımız var, güçlü Türkiye'ye ihtiyacımız var. Bölgeciliği, hemşehriciliği bırakılım, Türkiyeci olalım. Dinliyi dinsizi, sağcılığı solculuğu bırakılım, Türkiyeci olalım'' diye konuştu. 
     
</TEXT>
</DOC>
