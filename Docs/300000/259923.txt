<DOC>
<DOCNO> 259923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun31.html </URL>
<DATE> 2004/08/02/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Limonatacı Kanserli minik öldü... 
</HEADLINE>
<TEXT>

     Kanser tedavisi ve araştırmaları için fon oluşturmak üzere limonata satmakla ünlenen sekiz yaşındaki Amerikalı kanser hastası Alexandra Scott hayatını kaybetti. 
     ABD'nin Pennsylvania eyaletinin Wynnewood şehrinde yaşayan Scott'un anne ve babası Jay ve Liz Scott, küçük kızlarının ellerini tutarak huzur içinde hayata veda ettiğini duyurdu. Alexandra'nın ölümü tüm Amerika'da üzüntü yarattı. 
     Birinci doğum gününden hemen önce tehlikeli bir çocukluk dönemi kanseri olan nöroblastoma teşhisi konan Alexandra, tedavisi için gerekli paranın sağlanması için bir limonata satış standı kurmuş ve bu stand sayesinde ilk yıl sadece 2000 dolar toplayabilmişti. Dördüncü yılın sonuna gelindiğinde ise topladığı miktar 200 bin doları bulmuştu. 
     Gönüllüler kampanyaya, ABD'nin 50 eyaletinin yanı sıra Kanada ve Fransa'da limonata standları kurarak destek vermiş, Alexandra ve ailesi televizyon programlarına çıkarılmıştı. 
     Alexandra kampanya sayesinde toplam 700 bin dolar topladı. Volvo şirketi, yıl sonuna kadar 1 milyon dolara ulaşılmadığı takdirde parayı tamamlama sözü vermişti. 
     Küçük Alexandra'nın, rahatsızlığı çok artmasına rağmen kampanya için canla-başla çalıştığı kaydedildi. 
     Toplanan paranın kanser araştırmaları için kullanılacağı ifade edildi. 
     
</TEXT>
</DOC>
