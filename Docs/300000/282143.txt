<DOC>
<DOCNO> 282143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun50.html </URL>
<DATE> 2004/10/21/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
Kadının adı BM'de de yok 
</HEADLINE>
<TEXT>

     Bütün dünyada kadınların konumlarının yükseltilmesi ve erkeklerle eşit şartlarda toplumsal, ekonomik ve siyasal yaşamda yer almaları için çaba harcayan Birleşmiş Milletler'de BM , kadın çalışanların durumunun çok parlak olmadığı ortaya çıktı. 
     BM Genel Sekreteri Kofi Annan tarafından hazırlanarak BM Genel Kurulu'na sunulan bir raporda, örgüt bünyesinde çalışan kadınların oranının erkeklere göre son derece düşük olduğu ve çoğunlukla alt seviyelerdeki işlerde çalıştıkları belirtildi. 
     Raporda, Genel Sekreterlik bünyesinde geçen yıl bir yıllık ya da daha uzun süreli sözleşmelerle çalışan kadın sayısının yüzde 1,7 oranında artarak yüzde 37,4'e yükseldiği kaydedildi. 
     BM'de yürütülen kadın ve erkek çalışanların sayılarının eşitlenmesi konusundaki çabalara rağmen kadın çalışanların örgüt içinde yüksek makamlardaki ve üst düzey atamalardaki sayılarının ise sadece yüzde 0,4 oranında arttığı vurgulandı. 
     Raporda sunulan bir tabloya göre, bu yıl BM bünyesinde en düşük makamlarda çalışanların yüzde 83,3'ünü kadınlar oluştururken, en yüksek makamlarda yer alan kadınların oranının ise sadece yüzde 16,7 olduğuna dikkat çekildi. 
     
</TEXT>
</DOC>
