<DOC>
<DOCNO> 286015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun35.html </URL>
<DATE> 2004/11/04/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Sütteki Dioksin krizi büyüyor, 50 çiftlik daha kapatıldı 
</HEADLINE>
<TEXT>

     Hollanda'da, bazı çiftliklerden elde edilen sütte kansere yol açan yüksek oranda dioksin maddesinin bulunması üzerine, 50 çiftlik daha geçici olarak kapatıldı. 
     Tarım Bakanlığı'ndan verilen bilgiye göre, çiftliklerdeki hayvanların, etine de dioksin bulaşma olasılığına karşı, kesim amacıyla dışarıya çıkarılması yasaklandı. 
     Dioksinin, hayvanlara verilen kirlenmiş yemlerden kaynaklandığı tahmin ediliyor. 
     Sütte fazla miktarda dioksin bulunduğu, hafta sonunda Flevoland eyaletindeki iki çiftlikten alınan örneklerle fark edildi. Araştırmanın genişletilmesiyle dioksin oranı yüksek süt üretiminin yapıldığı çiftlik sayısının daha fazla olduğu görüldü ve son iki günde kapatılan çiftlik sayısı 200'e yaklaştı. 
     Tarım Bakanlığı, dün de 140 çiftliğin kapatıldığını ve bu çiftliklerden süt alımının durdurulduğunu bildirmişti. 
     Sütte ortaya çıkan yüksek orandaki dioksin miktarının, doğrudan halk sağlığını tehdit etmediği belirtildi. 
     
     PASAPORTLAR GERİ ALINACAK 
     Öte yandan, Hollanda'da, bu ülkenin pasaportuna sahip yabancı kökenlilerin şiddet olaylarına karışmaları halinde, pasaportları geri alınabilecek. 
     Yabancılar politikası ve uyumdan sorumlu Devlet Bakanı Rita Verdonk, bakanlığının bütçesi hakkında meclisteki görüşmeler sırasında yaptığı açıklamada, şiddete başvurmanın, pasaportun geri alınması için geçerli bir neden olarak kabul edilmesi konusunda bakanlığının çalışma içinde olduğunu bildirdi. 
     Hollanda hükümeti, geçen yaz kabul ettiği bir kararla, çifte pasaport sahibi yabancıların, ancak terör eylemlerine karışmaları halinde pasaportlarının geri alınmasını benimsemişti. 
     Film yapımcısı Theo van Gogh'un, önceki gün Fas asıllı Hollanda pasaportu taşıyan bir kişi tarafından öldürülmesi, konunun tekrar kamuoyunda tartışılmasını gündeme getirdi. Bu konudaki ilk öneri, Müslümanları suçlayıcı ve Türkiye'nin AB üyeliğine karşı tutumuyla tanınan, Liberal Parti'den ayrılarak adına kurduğu grupla siyasi çalışmalarını yürüten milletvekili Gert Wilders'den gelmişti. Gert Wilders, şiddet olaylarına karışan yabancıların, varsa Hollanda tabiyetlerinin geri alınmasını savunuyor. 
     
</TEXT>
</DOC>
