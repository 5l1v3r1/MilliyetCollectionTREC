<DOC>
<DOCNO> 266803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun16.html </URL>
<DATE> 2004/08/27/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Denktaş Aday olmayacağım, bu kati görüşüm... 
</HEADLINE>
<TEXT>

     KKTC Cumhurbaşkanı Rauf Denktaş, Nisan ayındaki cumhurbaşkanlığı seçimlerinde halktan istek gelse bile aday olmayacağını, yerine ''devleti koruma yemini edecek ve bu yemini tutacak birinin'' gelmesi gerektiğini söyledi. 
     A.A muharibinin sorularına yanıtlayan Cumhurbaşkanı Denktaş, KKTC cumhurbaşkanlığı seçimleri, Kıbrıs konusundaki son gelişmeler ve Türkiye'nin AB üyelik perspektifi gibi konulara ilişkin görüşlerini açıkladı. 
     Nisan ayında yapılacak cumhurbaşkanlığı seçimlerinde aday olup olmayacağının sorulması üzerine Denktaş, aday olmayacağını ve bunun kati görüşü olduğunu belirtti. Denktaş, şöyle konuştu 
     ''Kimse bundan bir şey çıkartmasın. Aynı mevkiye aynı adamın sürekli gelmesi doğru değildir. Değişiklikte yarar vardır. Ama bu değişiklik devleti koruyacağına yemin edecek bir kişi ile yapılmalıdır. Unutulmasın, cumhurbaşkanı devleti ve egemenliği koruyacağım diye yemin eden kişidir. Bu yemini edemeyecek ya da ettikten sonra bunun tam aksini yapacak kişinin bu mevkiye gelmemesi lazım.'' Denktaş, bu nedenle bu şartları taşımayan birinin cumhurbaşkanlığı seçimlerinde aday olmaması gerektiğini vurguladı. 
     Kıbrıs Türk halkı içinden bazı kesimlerin kendisine gelerek aday olmasını istemeleri durumunda ne yapacağının sorulması üzerine Denktaş, şunları belirtti 
     ''Ben halkımın istemini, onların istediğinden fazlasıyla yaptım. Kendilerine 22 yaşında bir devlet bırakacağım. Bu devleti ortadan kaldırırlarsa tarih ne onları ne de beni affeder. Bunun olmaması için ben dışarıdan yine konuşacağım, yine yazacağım. Ama bu mevkide oturarak, benim inanmadığım bir mecrada giden olayda sorumluluk almak istemiyorum.'' 

     
</TEXT>
</DOC>
