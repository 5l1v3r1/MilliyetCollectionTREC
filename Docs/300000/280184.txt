<DOC>
<DOCNO> 280184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/ekonomi/aeko.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova 'Suç kreditörde' dedi kreditörle ortaklığını gizledi 
</HEADLINE>
<TEXT>


'130 milyon dolarlık taksitin aksaması kreditörden kaynaklandı' diyen Çukurova Grubu, adres gösterdiği Northway Petroleum'un ortağı çıktı 

Nedim Şener 

Çukurova Grubu, TMSF'ye olan borçları için yurtdışında bir yatırımcı grup diye tanıttığı Northway Petroleum şirketinin yüzde 5 ortağı çıktı. Çukurova Grubu bu bilgiyi TMSF ve BDDK'dan bile sakladı. Dün yaptığı açıklamada ise yeni ödeme anlaşmasının 130 milyon dolarlık ilk taksitinin yatırılmamasıyla ilgili tüm sorumluluğu kendisinin de ortak olduğu bu şirkete yükledi. 
Çukurova Grubu borsaya yaptığı açıklamada, 4.1 milyor dolarlık kredi taahhüdünde bulunan Northway Petroleum Services Limited'in NPS ilk taksiti yatırmamasının kendi kontrolleri dışında gerçekleştiğini bildirdi. 
Oysa 105 adet hisse ile kurulan NPS'nin 5 hissesi Çukurova Holding'e ait. Şirketin 90 hissesi 19 Ağustos 2004 tarihinde Turkcell'in yönetimine giren Gary Steven Browning'e, 10 hissesi ise British Virgin Island'da kurulu Autum Bay Ltd. adlı şirkete ait. Kuruluş tarihinde hissedar olmayan Keith Langeakg ile Kathlen Conina Crarbn adlı iki kişi de 1 Ekim 2003'te NPS'de birer adet hisse sahibi oldular. Böylece şirketin yönetim kurulu oluşması için gerekli beş kişilik ekip kuruldu. 
TMSF ve BDDK'nın Çukurova Grubu ile iki ay önce yaptığı ve 6.2 milyar dolarlık borcu, iştirak alımlarıyla birlikte 5.1 milyar dolara indiren yeni anlaşmalar sırasında kreditörün kim olduğunun bilinmemesi, kamuoyunda, 'Çukurova Grubu yurtdışında bulunan parasını Türkiye'ye mi getiriyor ' sorusunun ortaya atılmasına neden olmuştu. 
Çukurova Grubu, TMSF ve BDDK ile protokol imzalamadan önce dört kreditör şirketle anlaşma imzalamıştı. Bunlardan biri NPS, diğer üç şirketin adları da Caretta Finance Ltd, Caretta Investment ve Chemical Ltd idi. 
Dört şirketin yetkilisi ise ortak bir isim. Browning, NPS adına şirket kurucusu, üç şirket için de genel müdür ve personel ve idare işleri müdürü sıfatlarıyla anlaşmayı imzalamıştı. 
Browning, Caretta Finance ve Caretta Investment adlı şirketler adres olarak İsrail'i gösterdi. Ancak bu şirketlerin İsrail'deki ticaret odalarında kaydı bulunamadı. 

Günün iddiası 
Aracı, Kemal Derinkök mü Çukurova'nın yurtdışından para getirme operasyonunda Kemal Derinkök'ün devrede olduğu iddiası ortaya atıldı. Derinkök'ün adı 1983 yılında Yapı Kredi Bankası'nı alma girişimi sırasında ortaya çıkmış bu girişim, dönemin askeri yönetimi Milli İstihbarat Teşkilatı ve Emniyet Müdürlüğü'nün girişimleriyle önlenmişti. 
Milliyet'e ulaşan iddialara göre Derinkök, NPS'nin kuruluşundan paranın Türkiye'ye getirilişine kadar her aşamada faaliyet gösterdi. Kemal Derinkök 1980'li yıllarda kara para aklama iddialarıyla ilgili olarak takibe alınmıştı. İşçi Kredi Bankası ve Ekspres gazetesi sahibi Derinkök, Türk Parasının Kıymetini Koruma Yasası'na aykırı davrandığı ve kaçakçılık yaptığı gerekçesiyle İstanbul 1 Nolu Askeri Mahkemesi'nce tutuklanmıştı. Dönemin Mali Şube Müdürü olan Sadettin Tantan, 1983'te Yapı Kredi'nin satışı konusunda Çukurova Grubu'nu uyardıklarını ve bu olayı engellediklerini söyledi. Derinkök'ün o dönemde Konyalı bir büyük tekstil grubunun fabrikalarını almak için de girişimde bulunduğunu anlatan Tantan, bu kişinin bazı Ortadoğu ülkelerinin istihbarat elemanları ve diplomatik temsilcileri ile çok yakın ilişkilerinin de yakından takip edildiğini anlattı. 

Kendisi İngiliz, adresi İsrail ama orada da yok Çukurova Grubu'nun TMSF'ye yapacağı ödemenin 4.1 milyar dolarlık bölümü için adı geçen kreditör şirket NPS'nin kurucusu ve başkanı olarak görünen Gary Steven Browning ortalıkta yok. 
19 Ağustos 2004 tarihinde Turkcell Yönetim Kurulu Üyeliği'ne atanan Browning, Turkcell'in internet sitesinde şöyle tanıtılıyor 
"Gary Steven Browning, geçmişte doğalgaz ve petrol mühendisliği alanlarında geniş kapsamlı çalışmalar yaptı. Gary Browning, şu anda Orta Asya'da güç terminalleri, boru hatları, doğalgaz ve petrol arama gibi konuları da kapsayan enerji projeleri üzerinde çalışıyor." 
Milliyet'in edindiği bilgiye göre 29 Ağustos 1953 doğumlu olan Browning, bir İngiliz vatandaşı. Ancak adresini İsrail'de veriyor. NPS'nin pay listesinde de İsrail adresi yer alan Browning tüm aramalara rağmen bu adreste bulunamadı. 


</TEXT>
</DOC>
