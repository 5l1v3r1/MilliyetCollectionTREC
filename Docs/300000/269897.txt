<DOC>
<DOCNO> 269897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/guncel/gun90.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 

Tiplemeler .. 
Apartman sakini tiplemeleri... 

1 Sarkaçgiller... Bunlar Penceregiller ve Balkongiller diye iki gruba ayrılırlar. Penceregiller her fırsatta pencereden aşağıya bir şeyler sarkıtmaya meraklıdırlar, bakkala sepet, tozlu halı, bilumum çamaşır, hiçbiri olmadı kendilerini sarkıtırlar. Gürültücü ve yaygaracı tiplerdir. Apartman aidatlarını kolay kolay ödemezler, vurdumduymazdırlar. Balkongiller, penceregillerden daha zararsızdırlar. Zamanlarının büyük bölümünü balkonda geçirirler, penceregillerden daha az nesne sarkıtırlar fakat mahallede olan biten her şeye karışırlar. Çocukların futbol maçlarına balkondan hakemlik yapanlarına bile rastlanabilir. Araba park edenlere mutlaka direktif verirler... 
2 Yöneticigiller... Apartmanın görsel tasarımından ve mekanik yapısından sorumludurlar. Her fırsatta "şurayı boyamamız lazım, alt kata ışıklandırma yapmalı, ziller değişmeli" gibi isteklerde bulunurlar. Bu isteklerini gerçekleştirmek için sürekli para toplarlar. Bu paraları ödemek istemeyen Sarkaçgiller en büyük düşmanlarıdır. Bu tipleri apartmanın herhangi bir uzantısı boyanırken boyacını yanında, otomat tamir edilirken elektrikçinin yanında vs. görebilirsiniz. Sürekli diğer apartmanları gezip yenilikleri takip ederler. Geri kalmamaya çalışırlar. Elektrikçi ve boyacı en büyük dostlarıdır... 
3 Çatıgiller... Apartmanın en üst katında yaşarlar. Apartmanın diğer sakinleri tarafından pek tanınmazlar. Merdivenlerde göründüklerinde misafir sanılırlar. Pek az görünürler, ilginçtir ama genelde tatildedirler. Uysaldırlar ve pek sorun çıkarmazlar. Ara sıra yöneticigile "şu çatıyı da yaptıralım artık" derler fakat yöneticigil bunlardan zarar gelmeyeceğini bilir ve isteklerini pek sallamaz, sürekli erteler... 
4 Merdivengiller... Apartman merdivenlerinde yaşarlar. Onları kah beşinci, kah birinci katta görebilirsiniz. Sürekli, birilerinin kapılarını çalıp kapı başında sohbet etme isteği ile yanıp tutuşurlar. Konuştukları konular genelde boştur fakat "bodrumda kedi kadar fare görmüş dün Ayşe Hanım" gibi bir takım "apartman efsaneleri" de bunlar tarafından ortaya atılır. Pencereden aşağıya mandal, çamaşır falan gibi bir nesne düşürdüğünüzde yine bunlar tarafından kapınıza getirilir. Düşen mandal veya çamaşır, kapı başı sohbeti için güzel bir bahanedir merdivengiller için... 
5 Tamiratgiller... Gürültü konusunda penceregillerle yarışırlar fakat bunlar dışarıya kapalıdırlar. Kendilerini evin içine hapsetmişler ve tüm bünyeyi tamirata, değişime ve yıkıp-dökmeye adamışlardır. Pimapen, panjur, demir parmaklık, çıkıntılı balkon konusunda uzmandırlar. Tamirat için genelde hafta sonlarını ve sabah saatlerini seçerler. Kimseyi sallamazlar, uyarı niteliğinde duvarlarına vursanız balyozla vurup "kiminle dans ediyorsun" niteliğinde bir cevap verirler. Bunlarla baş etmek imkansızdır. Tamir edecek, yenileyecek hiçbir şey bulamasalar gecenin dördünde çekyatın yerini değiştirip çıkardıkları gıcırtı ile "biz burdayız kaçamazsınız " sinyali verirler... 

Hayatımı yazsam roman olur... 
Sir Henry Times New Roman 

Nevada araştırmaları 

Nevada'da yapılan bir araştırmaya göre Erkeklerin 99.8'i pürüzsüz, kılsız, tüysüz bir tene dokunmak isterken, kadınların 78.94'ü kıllı, tüylü bir vücuda dokunmak istiyor. Epilasyon kesinlikle gereksiz .. 

Direksiyon başı ruh halleri Top5 

1 Arabadayken, trafik sıkıştığında, yandaki tıklım tıkış otobüsten bakan kişilerin içlerinden size küfür edip etmediği düşüncesi... 
2 Yanında karşı cinsten bir arkadaş varken cama yaklaşan çiçekçi eşliğinde arabayı kaplayan soğuk hava... 
3 Kırmızı ışıkta beklerken camı silen çocuğa karşı sonuçsuz çabalar... 
4 Köprü gişelerinde sırada bekleyen araçları hiçe sayıp araya daldıktan sonra bir gün önce aynı davranışı sergileyen şoförün arkasından ettiğimiz küfürü hatırlama ve utanma... 
5 Öndeki arabanın arka camından el sallayan çocuklara karşı gülmek ile hiç fark etmemiş gibi yapmak arasında gidip gelmek... 

Serdar'ın Kafa 
"Kafam kadar kolun var, nasıl yaptın onları " b b b b b b 
</TEXT>
</DOC>
