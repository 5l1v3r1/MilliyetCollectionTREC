<DOC>
<DOCNO> 288306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun23.html </URL>
<DATE> 2004/11/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
ABD, Musul'a hava saldırısı başlattı... 
</HEADLINE>
<TEXT>

     Amerikan güçleri, Irak'ın üçüncü büyük kenti Musul'da, direnişçileri hedef alan hava saldırısı başlattı. 
     Hava saldırısının dün karanlığın çökmesiyle başlatıldığı bildirildi. 
     Kentteki Amerikan askerlerinin sözcüsü Yüzbaşı Angela Bowman, ''Kentteki belli bölgelerde teröristlerin toplandığı bilinen yerleri hedef alıyoruz'' dedi. 
     Bowman, direnişçilerin saldırılarına cevap vermek için komutanların ellerindeki tüm araçları kullandıklarını, bu araçların hava saldırılarını da kapsadığını söyledi. 
     Son iki gün içinde 9 karakola saldırı düzenlendiğini ve çatışmaların kentin güneybatısında yoğunlaştığını belirten Bowman, yetkililer düzeni sağlamaya çalışır ve kent sakinlerinden TSİ 15.00 ile 05.00 arasında evlerinde kalmalarını isterlerken, gece yarısı kentte sükunet olduğunu bildirdi. 
     Bowman, ''Irak Ulusal Muhafızlarının ve çokuluslu güçlerin, teröristlerin özellikle güneybatıdan saldırı yaptıkları bölgelerde güvenliği sağlamaya çalıştıklarını'' söyledi. Bowman, ''Ne Musul kontrol dışına çıktı ne de kent isyancıların kontrolünde'' diye konuştu. 
     Saldırılar ve sokak çatışmalarının artması üzerine Musul valisi çarşamba günü kentte sokağa çıkma yasağı ilan etmişti. 

     
</TEXT>
</DOC>
