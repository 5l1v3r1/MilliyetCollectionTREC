<DOC>
<DOCNO> 251930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy07.html </URL>
<DATE> 2004/06/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdoğan, Cem Uzan ve Star'dan 40 milyar lira tazminat kazandı 
</HEADLINE>
<TEXT>

     Başbakan Recep Tayyip Erdoğan, Beşiktaş'ın Şampiyonlar Ligi maçının öncesinde ve devre arasında yaptığı konuşmada kişilik haklarına ağır saldırıda bulunduğu gerekçesiyle GP Genel Başkanı Cem Uzan, Star TV ve Star Gazetesi aleyhine açtığı davada, 40 milyar lira manevi tazminat kazandı. 
     Ankara 10. Asliye Hukuk Mahkemesi'ndeki davanın bugünkü karar duruşmasına, davacı Başbakan Erdoğan'ın avukatı Fatih Şahin ile davalı Uzan'ın avukatı Şahin Öztürk ve Star'ın avukatı Bilge Öztaş katıldı. 
     Duruşmada söz alan Avukat Fatih Şahin, delillerinin toplandığını ifade ederek, manevi tazminatın unsurlarının oluştuğunu belirtti. Şahin, davanın kabulüne karar verilmesini istedi. 
     Davalıların avukatları Öztürk ve Öztaş da davanın reddini talep etti. 
     Yargıç Selahattin Şimşek, Cem Uzan, Star Tv, Star gazetesi ve gazetenin sorumlu müdürü Ramadan Sezer'in, 40 milyar lira manevi tazminata çarptırıldığını belirtti. 
     Erdoğan'ın avukatı Fatih Şahin'in hazırladığı dava dilekçesinde, Cem Uzan'ın, Beşiktaş'ın 01 Ekim 2003 tarihinde Şampiyonlar Ligi maçı öncesi ve devre arasında Star televizyonunda yaptığı konuşmanın, bir gün sonra Star Gazetesi'nde yayınlandığı belirtiliyordu. Uzan'ın, konuşmasında, ''...Erdoğan, benim konuşmalarımı engellemek için talimat vermiş. Beyefendi istiyor ki tek başına oynasın... Bu milletin iradesi, Taliban liderinin önünde diz çöken zihniyete teslim edilemez'' dediği ifade edilen dilekçede, ÇEAŞ ve KEPEZ'e el konulması konusunda da eleştiri sınırlarını aşarak hakaret içeren haksız ithamlarda bulunduğu savunuluyordu. 
     Dilekçede, Uzan'ın konuşmasının hukuka aykırı olduğu, Başbakan Erdoğan'ın kişilik haklarına saldırı niteliği taşıdığı ifade edilerek, 50 milyar manevi tazminat talep ediliyordu. 
     
</TEXT>
</DOC>
