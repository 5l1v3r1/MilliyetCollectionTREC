<DOC>
<DOCNO> 284584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/guclu.html </URL>
<DATE> 2004/10/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Türkiye daha ne yapsın 
</HEADLINE>
<TEXT>


Türkiye'nin AB macerasına ilişkin olarak bugüne kadarki en çarpıcı değerlendirmeyi, Fransa'nın saygın uluslararası politika dergisi Le Monde Diplomatique'in Yayın Yönetmeni Ignacio Ramonet yaptı. Ramonet, yazısında, Türkiye'nin AB üyeliğini savundu. Hem de bizden çok daha iyi bir şekilde. 
Ramonet, Türkiye'nin Batılılaşma sevdasının öyle günü birlik olmadığını, 100 yılı aşan süreci kapsadığını anlattı. Dün coşkuyla kutladığımız Cumhuriyet Bayramı'nın da bu yönde atılan adımlardan bir olduğuna işaret etti. 
Fransız yazarın, bizi bizden daha iyi anlattığı yazısından şu bölüme katılmamak mümkün mü 
"Türkiye'den başka hiçbir ülke, Avrupalı kimliğini kanıtlamak için kültürünün temel öğelerinden böylesine çok fedakarlık etmedi. Modern Türkiye, Latin harfleri uğruna eski yazı sistemini bile terk etti yurttaşları Batılı giyinmek için geleneksel giysilerinden vazgeçmek zorunda kaldı ve Fransa'nın 1905 yasasından esinlenen resmi laiklik uğruna, İslamiyet devlet dini olmaktan çıktı... Demokratikleşmeyi sağlama aldı. Laikliği ve insan haklarını güçlendirdi..." 
Evet Batılılaşma uğruna dilini, yazısını, giyimini, rejimini, yaşam tarzını böylesine değiştiren başka hangi ülke var Tanzimat'tan günümüze yüzümüz hep Batı'ya dönük oldu. Batı ise bizi hala samimiyet sınavından geçiriyor. Yazık, çok yazık 
Başbakan Erdoğan'nın dünkü İtalyan basınında çıkan değerlendirmeleri işte bu yüzden önemli. Erdoğan "Sınandığımız yeter artık " diyor. Haklı hem de çok haklı... 

Asıl onlar samimiyetsiz 
Genç Bakış'ta önceki gece konuğumuz KKTC Cumhurbaşkanı Denktaş'tı. KKTC'deki son gelişmelerin yanı sıra Türkiye'nin AB macerası da uzun uzadıya konuşuldu. 
Marmara Üniversitesi'nde gerçekleşen programda öğrenciler ısrarla, Annan Planı'na evet diyen KKTC'nin kazanımlarını sordular. Ama aldıkları cevap hep hayır oldu. Çünkü kandırılmışlar. Çünkü kendilerine verilen sözlerin hiçbiri gerçekleşmemiş. 
Bir yanda BM planına hayır diyen ve AB'ye alınan Kıbrıs Rum Kesimi, öte yanda BM planına evet diyen ve bu yüzden krizin eşiğine gelen KKTC. Öğrenciler bu durumu hatırlattıktan sonra, aynı aldatmaca Türkiye'nin da başına gelebilir mi sorusunu yönelttiler. Türkiye de onca tavizden sonra KKTC gibi yüzüstü bırakılır mı dediler. Denktaş'ın cevabı, her defasında, 'Türk hükümet yetkilileri iyi müzakereci olmak zorunda, yoksa bizim gibi hayal kırıklıkları yaşayabilirler' yönünde oldu. 

Eksiklerimiz yok mu 
AB sürecinde eksiklerimiz yok mu Elbette fazlasıyla var. En başta da eğitim alanında. Tıpkı AB ile ABD arasındaki fark gibi bizimle onlar arasında da derin uçurumlar var. Ama kararlıyız. Osmanlı'da ilköğretim okullaşma oranı binde 6 iken şimdi yüzde 100'lere yaklaştık. Ortaöğretimde, yükseköğretimde, bilimsel üretkenlikte ciddi çabalar içerisindeyiz. Bugün, nasıl 80 yıl öncesinden çok farklıysak, 10 yıl sonra da bugünkünden çok farklı olacağız. İnançlıyız, kararlıyız. Tek eksiğimiz doğru yol haritası. İşte bu konuda AB, köstekleyen değil, yol gösteren olmalıdır. 
AB standartlarını yakalamış bir Türkiye, sadece bizi değil onları da ihya eder. 
Özetin özeti Türkiye'nin yarınını görmek isteyenler, dün ile bugünü kıyaslasınlar yeter... 



</TEXT>
</DOC>
