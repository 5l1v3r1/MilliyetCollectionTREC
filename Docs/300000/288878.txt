<DOC>
<DOCNO> 288878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/siyaset/siy09.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcunu ödemeyen öğrenciye haciz 
</HEADLINE>
<TEXT>


BAHAR ATAKAN Ankara 


Yükseköğrenim Kredi ve Yurtlar Kurumu YURTKUR , üniversitede eğitimleri sürerken aldıkları katkı kredisinin borçlarını mezun olduktan sonra ödemeyenler hakkında haciz işlemi başlatacak. YURTKUR, geçen ay üniversitede okurken öğrenim kredisi alan ancak mezuniyetinin ardından borcunu ödemeyen 94 bin 455 mezunun adını icra dairelerine bildirdi. 181 trilyon lira borcu olan mezunların isimleri 3 bin vergi dairesine postalandı. Ödeme yapmayanların borçlarına ilişkin bilgilere ulaşabilmeleri için YURTKUR'un "www.kyk.gov.tr" adresinden duyuru yapıldı. İcraya verilenlerden 51 bin 154'ünün hiç, 43 bin 301'inin birkaç kez ödeme yaptığı belirlendi. Günlük yaklaşık 350 milyar liralık tahsilat yaptıklarını vurgulayan YURTKUR Genel Müdürü Hasan Albayrak, "Vermesem de olur, ne olursa olsun geri istenmiyor anlayışı kırılacak" dedi. 


</TEXT>
</DOC>
