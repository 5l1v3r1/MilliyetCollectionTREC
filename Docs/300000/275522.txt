<DOC>
<DOCNO> 275522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/yazar/bila.html </URL>
<DATE> 2004/09/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çevre ve imar 
</HEADLINE>
<TEXT>


AKP, Türk Ceza Yasası'nda son anda yaptığı iki değişiklikle çevre ve imar suçlarına örtülü bir af getirmiş oldu. 
Çevreyi kirletenlere ceza öngören maddenin yürürlüğünü iki yıl erteleyerek, zararlı atıkları çevreye salanlara süre tanıdı. Keza, imar suçlarını da yapıların uygun hale getirilmesi koşuluyla affetmiş oldu. 
Bu iki düzenlemede, ilgili maddeler Meclis'ten geçtikten sonra geriye dönülerek yapıldı. Yeniden müzakere yöntemiyle aslında yasalaşmış maddeler değiştirildi. Bu da gösteriyor ki, AKP, sonradan devreye giren bazı çevrelerin baskısı altında bu düzenlemeyi yaptı. 
Çevre ve imar konularının ikisi de rant alanlarıdır. Bu nedenle yasayla sağlanan olanaklar nitelik itibariyle rant dağıtmaktır, dağıtılan ranta göz yummaktır. 
Çevreyi kirletme suçuyla ilgili olarak yapılan düzenleme arıtma tesisi kurmanın alacağı zamanla izah ediliyor. Gerekçesi bu. Oysa, zararlı atık çıkaran tesislerin arıtma tesisi kurmaları zaten zorunlu. ÇED raporu bunun için gerekiyor. Arıtma tesisi kurma zorunluluğu Türk Ceza Yasası'yla getirilen bir yükümlülük değil. Bu yükümlülüğe göz göre göre uymayanlara veya işini rüşvetle görenlere karşı ceza yasasının getirdiği yaptırımın iki yıl ertelenmesi, zaten atık cenneti haline getirilmiş ülkemizin bu süre boyunca kirletilmesinde sakınca görülmediği anlamına geliyor. 
Bu ertelemeyi AKP'den kimler talep etmiştir AKP bu taleplere neden boyun eğmiştir 
Daha kısa bir süre önce İskenderun Körfezi'nin sularına gömülen zehirli atık yüklü Ulla isimli gemiyle ilgili skandal ortadayken, çevre kirletmeyi iki yıl cezasız bırakmak nasıl izah edilebilir 
Keza dolaylı da olsa imar affı sonucu doğuracak düzenleme de, belli ki, güçlü çevrelerin baskısıyla yapılmıştır. Geriye dönüp yasalaşmış madde yeniden değiştirildiğine göre, ileride imar suçlu yapısını "imara uyduracağından" emin olanların girişimi söz konusu olmalıdır. Ormanların veya kamu arazilerinin işgaliyle işlenen imar suçunun kitabına uydurulmasıyla ortadan kaldırılması öngörülmüştür. Bu talebin de AKP'ye kimlerden hangi çevrelerden geldiği önemlidir. 
AKP, reform niteliğindeki Türk Ceza Yasası'nı bu iki son dakika düzenlemesiyle sakatlamıştır. 



</TEXT>
</DOC>
