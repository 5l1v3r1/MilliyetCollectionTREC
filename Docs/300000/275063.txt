<DOC>
<DOCNO> 275063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko11.html </URL>
<DATE> 2004/09/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Batık kredi kartı alacakları çığ gibi büyüyor... 
</HEADLINE>
<TEXT>

     Bankaların tüketici kredilerine göre 2-3 kat daha fazla faiz uyguladıkları ve kullanımı son dönemde giderek yaygınlaşan kredi kartları yeniden sorun olmaya başladı. Batık duruma gelen kredi kartı alacakları, yüzde 50'ye yakın büyüyerek 450 trilyon lirayı buldu. 
     ANKA'nın Merkez Bankası verilerinden yaptığı belirlemeye göre, bankaların batık durumdaki tüketici kredileri ile kredi kartı kredilerinin toplam tutarı, 17 Eylül'de 651.1 trilyon lira oldu. Bu kredilerde, yılbaşından bu yana yüzde 22.7 oranında 120.6 trilyon liralık artış gözlendi. 2003 yılı sonunda tüketicinin batık kredileri 0.5 trilyon lira düzeyinde oluşmuştu. 
     
     ARTIŞTA KREDİ KARTLARI ETKİLİ 
     Batık kredilerde gözlenen artışta kredi kartları etkili oldu. Bankaların tüketicilerden zamanında tahsil edemedikleri için tasfiye kapsamına aldıkları kredi kartı alacakları, yılbaşından bu yana yüzde 48 oranında hızlı bir büyüme gösterdi. 2003 yılı sonunda 302.1 trilyon lira olan batık kredi kartı alacakları, 17 Eylül'de 447 trilyon liraya çıktı. 
     Bankaların kredi kartlarına uyguladıkları yüksek faizler, batık kredilerde önemli bir rol oynadı. Gelire orantısız biçimde kart kullanımının yaygınlaşması da artışta etkili oldu. 
     
     BÜYÜK BÖLÜMÜ ÖZEL BANKALARIN 
     Batık kredi kartı alacaklarının 396.2 trilyon lirayla en büyük bölümü özel bankalara ait bulunuyor. Bu kredilerde, yılbaşından bu yana yüzde 54.2'lik artış gözlendi. 
     Kamu bankalarının batık kredi kartları yüzde 12.5 artarak 25.2 trilyona, yabancı bankaların batık kredi kartları yüzde 12.4 artarak 25.6 trilyona yükseldi. 
     
     BİREYSEL KREDİLER 
     Bankaların tasfiye kapsamına aldıkları bireysel kredilerin tutarı ise 86.6 trilyon lira oldu. Bu kredilerde yılbaşından bu yana yüzde 19.8'lik gerileme gözlendi. 
     Tasfiye edilen ya da satılan bankalardan Tasarruf Mevduatı Sigorta Fonu'na TMSF devrolunan bireysel takipli alacakların tutarı da yüzde 2.4 azalarak 117.6 trilyon lira olarak gerçekleşti. 
     
</TEXT>
</DOC>
