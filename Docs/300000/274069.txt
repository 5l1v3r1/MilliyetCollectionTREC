<DOC>
<DOCNO> 274069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur52.html </URL>
<DATE> 2004/09/22/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
Manisa'da akaryakıt tankeri takla attı 2 yaralı 
</HEADLINE>
<TEXT>

     Manisa'da akaryakıt tankerinin devrilmesi sonucu 2 kişi yaralandı. Kazanın ardından tankerdeki tonlarca benzin ve mazot yola döküldü. 
     Alınan bilgiye göre, İzmir'in Aliağa ilçesinden yakıt alarak Denizli'ye götüren Mehmet Ünlü yönetimindeki 20 YT 264 plakalı tanker, Manisa-Turgutlu Karayolu kent çıkışında Mehmetçik Caddesi'nde takla atarak diğer şeride geçti. Kazada yaralanan, sürücü Mehmet Ünlü ile oğlu Kudret Ünlü 10 , yoldan geçen askeri araçla Manisa Devlet Hastanesi'ne kaldırıldı. 
     Bu arada, tankerden sızan tonlarca benzin ve mazot yola döküldü. Sokak aralarına ve evlere kadar yayılan akaryakıtın olası bir faciaya neden olmaması amacıyla güvenlik önlemleri alan itfaiye ekipleri, tankerin çevresine ve akaryakıtın üzerine köpük sıktı. Tankerde kalan akaryakıt ise boş bir tankere aktarıldı. Daha sonra yol tamamen yıkanarak, trafiğe açıldı. 
     Öte yandan olay yerine gelen Manisa Emniyet Müdürü Kahraman Koçak, bu yol üzerinde sıkça kaza meydana gelmesi nedeniyle iki yol arasına bariyer yaptırdıklarını söyledi. Koçak, ''Bu kazada bariyerler bile yetersiz kaldı. Yola bir çözüm bulmalıyız. Aksi takdirde bu kazaların önünü alamayız'' dedi. 
     
</TEXT>
</DOC>
