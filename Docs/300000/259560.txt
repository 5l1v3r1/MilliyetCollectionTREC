<DOC>
<DOCNO> 259560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy06.html </URL>
<DATE> 2004/07/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Eski CHP'li Elçi'den garip açıklama ''Bayram'a hareket olmasın '' 
</HEADLINE>
<TEXT>

     Eski Hakkari CHP milletvekili Mikail Elçi, ''Mustafa Bayram'a siyasi amaçlı herhangi bir harekette bulunulduğu takdirde, aşiretlerle beraber müdahale etmeye hazırız'' dedi. 
     Şehir Parkı'nda düzenlediği basın toplantısında konuşan Elçi, Van'da geçtiğimiz günlerde Vali Hikmet Tan'a yönelik bombalı saldırı düzenlenmesi ve Hamit Bayram'ın Emniyet binasından kaçırılmasıyla ilgili iki önemli olayın yaşandığını kaydetti. 
     Malatya'ya giden Hamit Bayram'ın bir kaç sivil polisin tuzağına düştüğünü savunan Elçi, şöyle devam etti 
     ''Hamit Bayram bunların polis olduğunu bilmiyordu. Polisler Hamit Bayram'ı Malatya'dan Van'a getiriyorlar. Burada trafik bürosunda sivil memurlarla Hamit Bayram'ın yakınları karşılıklı tokat, yumruk atıyorlar. Hepsi bu kadar. Bu adli bir vaka. Türkiye'de özellikle Doğu ve Güneydoğu Anadolu'da Cumhuriyet'in ilanından beri devam eden olaylardır. Ayrıca adalete intikal eden konular üzerinde fikir yürütmek, tahrik etmek ve açıklamalarda bulunmaya hiç kimsenin hakkı yoktur.'' Önemli olmayan bir olayı CHP'nin önemli hale getirdiğini kaydeden Elçi, ''CHP Genel Başkanı Deniz Baykal, Van'a bir heyet gönderdi. Van'a gelen CHP heyeti Valimize yapılan bombalı saldırı olayı ile ilgilenmedi, 4-5 gram bir eroin olayı oldu, onunla ilgilendi'' dedi. 
     
     KİMSE BAYRAM'I KÜÇÜK DÜŞÜREMEZ 

     Türkiye Cumhuriyeti'nin laik bir hukuk devleti olduğunu, Mustafa Bayram'ın da Türkiye de sevilen bir insan olduğunu belirten Elçi, ''CHP Genel Başkanı Deniz Baykal ve partisi Sayın Bayram'ı küçük düşüremezler. Çamur atsalar bile çamurları tutmaz. Kendisiyle uğraşmamalarını tavsiye ederim. Mustafa Bayram'a siyasi amaçlı herhangi bir harekette bulunulduğu takdirde aşiretlerle beraber müdahale etmeye hazırız'' şeklinde konuştu. 
     Elçi, CHP'nin Van'da yaptığı incelemelerin sadece Van halkını değil, civar illerdeki vatandaşları da endişelendirdiğini sözlerine ekledi. 

     
</TEXT>
</DOC>
