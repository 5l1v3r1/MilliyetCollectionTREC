<DOC>
<DOCNO> 295462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun08.html </URL>
<DATE> 2004/12/07/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
New York Times CIA Raporu'na göre Irak'ta durum kötü... 
</HEADLINE>
<TEXT>

     Amerikan Merkezi Haberalma Teşkilatı'nın CIA Bağdat istasyon şefi tarafından geçtiğimiz ay gönderilen bir gizli raporda, Irak'taki durumun her geçen gün kötüye gittiği ve yakın zamanda ülkede işlerin yoluna giremeyebileceği uyarısında bulunulduğu bildirildi. 
     Bush yönetimi yetkililerine dayanarak haberi birinci sayfasından veren ABD'nin saygın gazetelerinden New York Times'a göre, CIA'nin Bağdat istasyonu tarafından Irak'taki siyasi, ekonomik ve güvenlik durumuna dair hazırlanan raporda, özellikle siyasi süreç anlamında önemli gelişmeler kaydedilmesine rağmen Irak'ı hala çok büyük güçlüklerin beklediği ifade edildi. 
     Raporda, Irak'taki güvenlik durumunun daha da kötüleşeceği uyarısı yer alırken, Irak hükümetinin otorite kurmakta ve ekonomiyi yeniden canlandırmakta ilerleme kaydedememesi durumunda şiddet eylemlerinin ve dini gruplar arasındaki çatışmaların artacağı uyarısına yer verildi. 
     Benzer uyarıların Washington'daki bazı yetkililerce de yapıldığını kaydeden gazete, bu uyarı ve raporlarla önümüzdeki ay seçimlerin yapılacağı Irak'taki durum hakkında Bush yönetimi tarafından halka anlatılanlardan daha karamsar bir tablo çizildiğini belirtti. 
     Sözkonusu raporun, Amerikalı komutanların önemli bir zafer olarak niteledikleri Felluce'nin Amerikalı güçler tarafından yeniden alınmasından sonra CIA merkezine gönderildiği ifade edilirken, ABD'nin Bağdat Büyükelçisi John D. Negroponte'nin bu rapordaki bazı noktalara katılmadığı kaydedildi. 
     CIA'nin Bağdat istasyon şefinin isminin hala aktif görevde olduğu için gizli tutulduğunu kaydeden New York Times, Beyaz Saray'ın sözkonusu istihbarat raporuna nasıl bir tepki verdiğinin ise henüz bilinmediğini yazdı. 
     Temmuz ayında ''Ulusal İstihbarat Tahmini'' adı altında Beyaz Saray'a gönderilen gizli bir raporda da Irak için 2005 yılı sonuna kadar karanlık bir tablo çizilmiş, üç olası senaryodan en iyisi olarak kırılgan bir istikrar zikredilirken, en kötüsü olarak ise yaşanacak muhtemel bir olaylar zincirinin ülkede bir iç savaşa yolaçacağı uyarısında bulunulmuştu. 
     Bush'un bu rapor konusunda ''bir tahminden öte bir şey değil'' değerlendirmesine rağmen, Temmuz ayından bu yana ülkede şiddet eylemlerinin artış gösterdiğini yazan New York Times, son zamanlarda Sünni militanlara karşı saldırılar düzenlemek üzere bazı Şii milis gruplarının kurulduğuna da dikkat çekti. 
     Temmuz ayındaki rapora nazaran son CIA raporunun resmi niteliğinin daha düşük olmasına rağmen ülkedeki en yetkili istihbarat birimi olan Bağdat İstasyon şefliğinden gelmesi açısından önemli olduğuna dikkat çeken gazete, Bağdat'taki CIA ofisinin 300 personelle, Vietnam Savaşı sırasında Saygon'da kurulan CIA ofisinden bu yana en kalabalık CIA ofisini oluşturduğuna dikkat çekti. 
     
</TEXT>
</DOC>
