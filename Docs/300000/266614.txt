<DOC>
<DOCNO> 266614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo11.html </URL>
<DATE> 2004/08/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş, İzmit İsmetpaşa Stadı'nda çalıştı 
</HEADLINE>
<TEXT>

     Gaziantepspor ile Pazar günü yapacağı maçın hazırlıklarını sürdüren Beşiktaş, maçın yapılacağı İzmit İsmetpaşa Stadı'nda antrenman yaptı. 
     Basına kapalı yapılan antrenmanda, Gaziantepspor maçının taktiğinin denendiği öğrenildi. 1.5 saat süren antrenmana, sakat olan İspanyol futbolcu Juanfran, Tayfun ve Tayfur katılmadı. 
     Beşiktaş Yönetim Kurulu Üyesi Sinan Vardar, antrenman sonrası AA muhabirine yaptığı açıklamada, Gaziantepspor'un güçlü bir ekip olduğunu ifade ederek, mutlaka üç puan almak zorunda olduklarını söyledi. 
     İyi bir kadroya sahip olmalarına rağmen istedikleri sonucu şimdiye kadar alamadıklarını bildiren Vardar, ''Gaziantepspor maçında sahaya mutlak kazanmak için çıkacağız'' dedi. 
     Futbolculardan Veysel ise taraftarı yeterince üzdüklerini kaydederek, ''Gaziantepspor maçını kazanarak önümüzdeki haftalara bakmak istiyoruz'' diye konuştu. 
     Gölcük Beşiktaşlılar Derneği Yönetim Kurulu üyelerinden Seyhan Küçükleroğlu, antrenman sonrası İstanbul'a dönen futbolculara baklava ikram etti. 
     Antrenman sonrası bir grup taraftar, teknik direktör Vicente Del Bosque ile bazı futbolculardan imza aldı. 
     
</TEXT>
</DOC>
