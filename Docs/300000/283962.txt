<DOC>
<DOCNO> 283962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/spor/spo04.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Tuzağa düştük 
</HEADLINE>
<TEXT>


Trabzonspor Teknik Direktörü, kamuoyunda sürekli düşüşe geçecekleri konusunda izlenim yaratıldığını, bu taktiksel baskılara teslim olduklarını söyledi. Doğan, "Şimdi kenetlenme vakti" diye konuştu 


'Fener maçı final' 
BORDO - Mavili ekibin teknik patronu Ziya Doğan, öncelikli hedeflerinin ilk yarıyı lider bitirmek olduğunu söyledi. Yerel bir televizyonun konuğu olan tecrübeli hoca, "Oyuncularımız yoruldu. Şimdi birlik ve bütünlük zamanı. Çıkışı yaşadık, şimdi iniş dönemindeyiz. Ama bu dönemi, en kısa sürede atlatacağız. Diyarbakır, Ankaragücü ve final maçı olarak gördüğüm Fenerbahçe karşılaşmalarını kazanırsak, yeniden ilk yarıyı lider kapatabiliriz" diye konuştu. 

Taşlamada bulundu 
LİGİN en çok gol atan ekibi olduklarını hatırlatan Doğan, "Benim için korkak, diyorlar. Bu nasıl korkaklık" yorumunu yaptı. Saha içinde dengeli bir takım kurmak gerektiğinin altını çizen Trabzonspor Teknik Direktörü, "Fenerbahçe'nin ofansif oyuncuları çok. Ligde işleri iyi gidiyor. Ama Avrupa'da işler tersine dönüyor" diyerek, güçlü rakiplerine göndermede bulundu. Doğan, Gineli yıldız Yattara'nın da sakatlıktan sonra yavaş yavaş kendisini bulduğunu ifade etti. 

İlginç itiraf 
ZİYA Doğan, futbolun içinde kazanmak kadar, yenilmenin de var olduğunun altını çizdi. Doğan, "Sürekli olarak, düşüş yaşayacağımız konuşuldu. Bunlar taktikti ve tuzağa düşmemek gerekirdi" açıklamasını yaptı. Oyuncuların psikolojik sıkıntı yaşadığını vurgulayan Doğan, "Burada herkese görev düşüyor. Aksi takdirde Trabzon'un başarısını istemeyenlerin istedikleri gerçekleşir. Liderle 5 puan fark oldu, sanki dünyanın sonu geldi. Bu fark rahat kapanır. Panik yersiz" dedi. 

Taviz vermiyor 
KENDİSİ ile ilgili eleştirileri de değerlendiren Ziya Doğan, şöyle devam etti "Benim herkesten çok başarıya ihtiyacım var. İnandığım doğruları yapmaya devam edeceğim. Futbolcunun üzerinde aşırı baskı yaratıyoruz. Yenilginin namussuzluk olmadığının kabul edildiği bir düzen içinde olmalıyız. Futbolcunun mağlup olsa dahi, başının dik olarak evine gidebilmesi sağlanmalı. Bu ortam yaratılmalı. Trabzonspor istediği sürece burada kalabilirim. Ama futbolda her türlü risk de var." 

Ayman pazarlığı 

MALATYASPOR'LU Ayman Abdelaziz ile prensipte anlaşma sağlayan Trabzonspor, Mısırlı orta saha oyuncusu için Malatyaspor Başkanı Hikmet Tanrıverdi ile bir görüşme yaptı. Yönetici Ömer Sarı'nın önceki gün İstanbul'da gerçekleştirilen Kulüpler Birliği toplantısından sonra nabız yokladığı bildirildi. 
İFTAR yemeğinde Başkan Tanrıverdi ile bir araya gelen Sarı'nın, "Ayman'ı transfer etmek istiyoruz. Bonservis ücretini öğrenmek istiyoruz" dediği, ancak Tanrıverdi'den net bir yanıt alamadığı öğrenildi. Malatya Başkanı'nın, "Şu anda lig sürüyor. Devre arasında konuşuruz" dediği iddia edildi. 

İbrahim'in yüzü gülüyor 

TAKIMLA idmanlara başlamanın mutluluğunu yaşayan İbrahim Ege, "Kendimi yeniden doğmuş gibi hissediyorum" dedi. Üç aydır zor günler geçirdiğini belirten genç futbolcu, En kısa sürede hazır hale geleceğim" diye konuştu. Ziya Doğan, Bordo - Mavili oyunculardan affedilmesinden sonra soğuk davrandıkları İbrahim'i de aralarına almaları ricasında bulunduğu ifade edildi. 


</TEXT>
</DOC>
