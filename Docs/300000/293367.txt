<DOC>
<DOCNO> 293367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun50.html </URL>
<DATE> 2004/11/30/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Belçika'da Türkiye'nin AB üyeliği tartışılıyor... 
</HEADLINE>
<TEXT>

     Turkcell tarafından Avrupa Parlamentosu'nda düzenlenen bir panel çerçevesinde Türkiye'nin AB'ye katılım süreci tartışıldı. 
     Avrupa Parlamentosu üyelerinden Vural Öger, Elmar Brok, Emma Bonino, Renate Sommer, Joost Lagendijk, Anne Ferreira gibi isimlerin katıldığı panelde çeşitli görüşler dile getirildi. 
     TBMM ile Avrupa Parlamentosu arasında diyalog organı olan Karma Parlamento Komisyonu KPK Eşbaşkanı Lagendijk, konuşmasında, 17 Aralık zirvesinde Türkiye'nin AB'ye katılım müzakerelerinin başlangıç tarihinin verileceğine inandığını, ancak bu sürecin zaman alacağını söyledi. 
     Lagendijk, Türkiye'nin AB ile bütünleşmesinden yana olduğunu, önyargılardan kurtulunması gerektiğini anlattı. 
     Avrupa Parlamentosu Dışişleri Komisyonu Başkanı Brok, müzakerelerin çok zaman alacağını belirterek, aşamalı geçiş formülünden söz etti. Brok, 17 Aralık'ın bir dönüm noktası olacağını, iletişim hatası yapılmaması gerektiğini, katılım olmasa bile Türkiye'nin AB ile siyasi yakınlığının sağlanmasının önem taşıdığını söyledi. 
     Türk asıllı Avrupa Parlamentosu üyesi Vural Öger, 17 Aralık'ta Türkiye'ye tarih verileceğini savunurken, din veya serbest dolaşım gibi konuların engel teşkil etmemesi gerektiğini kaydetti. 
     AP üyesi Renate Sommer, Türkiye'nin AB'ye katılımının diğer İslam ülkeleri için bir örnek ve model olacağını belirtti. 
     AP üyesi Emma Bonino, Türkiye'ye karşı izlenecek tavrın AB'nin itibarı ve inanılırlığı açısından önem taşıdığını ifade ederek, AB'nin geleceğinin de meçhul olduğunu, 10 yıl sonra, AB varlığı sürerse Türkiye'nin de bu varlık içinde yer alacağını belirtti. Bonino, Türkiye'nin AB'ye katacağı değerlere de dikkat çekti. 
     
</TEXT>
</DOC>
