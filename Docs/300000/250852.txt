<DOC>
<DOCNO> 250852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko28.html </URL>
<DATE> 2004/06/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hazine, 750 milyon dolarlık tahvil ihraç etti... 
</HEADLINE>
<TEXT>

     Hazine, 2004 yılı dış borçlanma programı kapsamında, yılın üçüncü tahvil ihracını dolar piyasasında gerçekleştirdi. Hazine, 750 milyon dolar tutarındaki tahvili dolar piyasasında ihraç etti. 
     Hazine Müsteşarlığı'ndan yapılan açıklamada, 7 yıl vadeli, yüzde 9 kupon ödemeli ve 750 milyon dolar tutarındaki tahvilin yatırımcıya getirisinin yüzde 9.25 olduğu bildirildi. 
     Açıklamada, tahvile ilişkin tutarın 30 Haziran Çarşamba günü Hazine hesaplarına gireceği belirtildi. 
     Tahvilin anapara geri ödemesinin ise 30 Haziran 2011 tarihinde yapılacağı kaydedilen açıklamada, şöyle denildi 
     ''Tahvil, yaklaşık bir yıl daha uzun vadeli olmasına rağmen, mevcut 2010 vadeli Dolar tahvilimizin 15 Haziran 2010 vadeli ikincil piyasa faiz oranının altındaki bir seviyeden ihraç edilmiştir.'' Tahvile 2,7 milyar doların üzerinde talep geldiği ifade edilen açıklamada, 2004 yılında yapılan tahvil ihraçlarıyla toplam 3,5 milyar doların üzerinde dış kaynak sağlandığı belirtildi. 
     
</TEXT>
</DOC>
