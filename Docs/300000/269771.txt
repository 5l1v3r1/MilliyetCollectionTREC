<DOC>
<DOCNO> 269771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy12.html </URL>
<DATE> 2004/09/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
NATO Parlamenter Asamblesi heyeti TBMM'de... 
</HEADLINE>
<TEXT>

     TBMM Başkanı Bülent Arınç, Türkiye'nin, AB'ye üyelik müzakerelerine başlamanın ön koşulu olan Kopenhag Siyasi Kriterlerinin karşılanmasında kritik eşiği geçtiğini bildirerek, ''Bu yıl sonunda ülkemize kesin tarih verilmesini bekliyoruz'' dedi. 
     TBMM Başkanı Arınç, yıllık çalışma ziyareti kapsamında Türkiye'de bulunan NATO Parlamenter Asamblesi heyetini eski Senato salonunda kabul etti. Arınç, heyet üyelerine yaptığı konuşmaya, bu salonun Türkiye'de 20 yıl öncesine kadar süren ikili sistemin bir parçası olan senatonun toplandığı salon olduğunu belirterek başladı. 
     Konuşmasında, Türkiye'nin dış politika temel direklerinden birinin transatlantik ilişkiler ve bu bağlamda NATO olduğunu ifade eden Arınç, ''Kuzey Atlantik ittifakının, Avrupa ve dünya güvenliği bakımından vazgeçilmez önemde olduğuna inanıyoruz'' dedi. Arınç, ittifakın güvenliğin yanı sıra, demokrasinin tüm ortak değerlerini paylaşan özelliğiyle, evrensel barışın, uzlaşının sağlanması yolunda da güçlü ve azimli bir dayanışma örneğini sergilediğini kaydetti. 
     İttifakın eski ve güçlü bir üyesi olan Türkiye'nin, NATO üyeliği kadar, AB üyeliği sürecinin nihai hedefine ulaşmasına da büyük önem verdiğini belirten Arınç, şunları söyledi 
     ''Türkiye, AB'ye adaylık süreciyle uyumlu, AB'nin güvenliği ve savunmasına aktif katkıda bulunmaktadır. Bunu yaparken transatlantik işbirliği çerçevesinde güvenliğin ve istikrarın daha geniş coğrafyalara yayılması çabalarını desteklemektedir. 
     NATO ve AB, paylaşılan değerler ve ortak çıkarlar temelinde birbirlerini tamamlayıcı ve destekleyici rol üstlenmiş ve transatlantik ortaklığın güçlendirilmesini hedeflemiştir. NATO-AB stratejik ortaklığına bugüne değin yaptığımız katkı bundan sonra da sürdürülecektir.'' 
     
     ÖNCELİKLİ DIŞ POLİTİKA HEDEFİ 

     Arınç, Türkiye'nin NATO ile benzer değerleri paylaşan AB'ye üyelik sürecinin öncelikli dış politika hedefi olduğunu belirttiği konuşmasını şöyle sürdürdü 
     ''AB'ye üyelik sürecimizde önemli aşamaya gelmiş bulunuyoruz. 6 Ekim'de AB Komisyonu tarafından açıklanması beklenen ve olumlu olacağını düşündüğümüz İlerleme Raporu sonucu, bu yıl sonunda ülkemize üyelik müzakerelerinin başlaması yönünde kesin tarih verilmesini bekliyoruz. 
     Türkiye, müzakerelere başlamanın ön koşulu olan Kopenhag Siyasi Kriterlerinin karşılanmasında kritik eşiği geçmiştir.'' 
     
     TBMM'NİN ÇALIŞMALARI 

     Arınç, konuşmasında bu süreçte TBMM'nin gerçekleştirdiği çalışmalar hakkında da bilgi verdi. Türkiye'nin gerçek anlamda parlamento yaşamına modern Türkiye'nin kurucusu Mustafa Kemal Atatürk'ün önderliğinde 1920 yılında girdiğini belirten Arınç, ''Yıkılmış bir imparatorluktan Cumhuriyete dayalı yeni bir ülke kurmuştur Meclisimiz. Ülkedeki en büyük reformların gerçekleştirilmesini sağlamış ve onların uygulamasını da bizzat yönetmiştir. Bu, bizim parlamenter demokrasimizin ne kadar güçlü ve ne kadar köklü olduğunu göstermesi açısından önemlidir'' dedi. 
     Meclis'in, kurulduğu günden bu yana sürdürdüğü demokratikleşme çabalarını son iki yılda daha da yoğunlaştırdığını anlatan Arınç, bir çok Anayasa değişikliği gerçekleştirildiğini, bunların yasalara uyumu için iki yılda 460 kanun yapıldığını söyledi. 
     ''Anayasa'da gerçekleştirilen değişiklikler ve birçok alanda çıkan yasalarla ülkemiz daha özgür, daha demokratik bir ülke haline geldi'' diyen Arınç, bunun yanında aktif bir denetim ve dış politika faaliyeti de gerçekleştirildiğini bildirdi. TBMM'de yürütülen reform çalışmaları hakkında da bilgi veren Arınç, ''Bu çalışmalarımızla Parlamentomuzun, halkımızın dünya barışı, refahı ve istikrarı yönündeki beklentilerinin temsilcisi olarak, NATO barış ve demokrasi ideallerinin dün olduğu gibi, bundan sonra da daima destekçisi olacağına inanıyoruz'' diye konuştu. 
     
     TERÖRİZME TEPKİ 

     Parlamenterlerin ''İnsanlığın düşmanı olan terörizm melanetine karşı ortak bir tavır alması'' gerektiğini de kaydeden Arınç, şöyle konuştu 
     ''Günümüzde giderek boyut değiştiren uluslararası terörizmle ortak mücadele platformu oluşturulması gerektiğini daima tekrarlamaktayız. Dünyamızın çeşitli bölgelerinde yaşanmakta olan ve insanlığa büyük acılar yaşatan terör eylemlerini hiç bir gerekçenin haklı gösteremeyeceğine inanıyoruz. 
     İnsanlığın terör felaketinden kurtulabilmesi için dünyamızın barış, istikrar ve refahına ittifakımızın elbirliği ile yapıcı katkılarda bulunabileceğine güveniyoruz.'' 
     
     YENİ ÜYELERİN KATILIMI 

     Türkiye'nin, NATO'nun daha da güçlenmesinde, sorumluluklarının yerine getirilmesinde her zaman yapıcı ve etkin bir rol aldığını belirten Arınç, bu yaklaşımla 7 yeni üyenin katılımının başından bu yana desteklendiğini ve Parlamento'nun da bu konuda üzerine düşen görevi öncelikle yerine getirdiğini söyledi. 
     Arınç, NATO'nun genişlediğini, dönüşüm ve uyum süreci sayesinde askeri ittifak olmanın ötesinde, istikrar yaratıcı bir dinamik olarak güçlendiğini ifade etti. 
     TBMM Başkanı Arınç, ittifakın 7 yeni üye ile güçlenmesi sürecinde olduğu gibi Balkanlarda barış ve istikrarın pekiştirilmesi için diğer bölge ülkelerinin Avrupa-Atlantik yapılarıyla bütünleşmesi sürecini desteklediklerini bildirdi. Arnavutluk, Makedonya ve Hırvatistan ile üyelik müzakerelerinin bir an önce başlatılmasını isteyen Arınç, ''Gelecek NATO Zirvesi'nin söz konusu üç ülkenin üyeliğe davet edileceği bir genişleme zirvesi olmasını dileriz. Aynı şekilde, Bosna-Hersek ve Sırbistan ve Karadağ'ın, ittifakın barış için ortaklık programına en kısa sürede katılmalarının gerekli olduğuna inanıyoruz'' dedi. 
     Arınç, böylelikle Avrupa'nın ve Atlantik'in barış, güven ve demokrasi birlikteliğinin daha da güçlenip, bütünleşmesinin sağlanabileceğini ifade etti. 
     Arınç, TBMM'deki kadın milletvekili sayısını soran Kanadalı kadın Parlamenter Jane Cordy'ye ''Bu soru bizi daima mahcup ediyor'' karşılığını verdi. Arınç, TBMM'deki etnik kökeni farklı milletvekillerinin ''Azınlık'' olarak değil, ''Çoğunluğun eşit haklara sahip bir üyesi olarak Parlamento'da temsil edildiklerini bildirdi. 
     TBMM Başkanı Arınç, konuşmasının ardından NATO Parlamenter Asamblesi Türk Grubu Başkanı Vahit Erdem'in eşlik ettiği heyet üyelerinin sorularını da yanıtladı. 
     
     KADIN MİLLETVEKİLLERİNİN SAYISI 

     Arınç, Kanadalı kadın parlamenter Jane Cordy'nin ''TBMM'de kaç tane kadın milletvekili var '' sorusuna ''Bu soru bizi daima mahcup ediyor'' karşılığını verdi. 550 milletvekilinin 23'ünün bayan olduğunu belirten Arınç, şunları söyledi 
     ''Ama size söz veriyorum. Bundan sonraki seçimlerde bayanlar çok daha yüksek nispette temsil edilecektir. Türkiye'de kadınların siyasete girmesini ve siyasete dinamizm kazandırmasını arzu ediyorum. Parlamento seçimlerinde ve yerel seçimlerde bayan sayısının arttığını göreceksiniz ve bu da bizi mutlu edecek.'' Arınç, kadınların siyasete katılımının düşük olmasının nedenlerine ilişkin bir soru üzerine de katılımın yasal düzenlemelerle arttırılacağına inanmadığını ifade etti. Mustafa Kemal Atatürk döneminde kadınların siyasete daha aktif katıldıklarını kaydeden Arınç, son dönemde kadın milletvekili sayısının geçen yıllara göre daha fazla olmasına karşın yeterli olmadığını söyledi. Sorunun ''Daha çok psikolojik'' olduğunu bildiren Arınç, kadınların bu psikolojik engelleri aşarak siyasetle daha aktif ilgilenmelerini sağlamak gerektiğini söyledi. 
     
     ''AZINLIK MİLLETVEKİLİ VAR MI '' 

     Slovakyalı parlamenter Josef Banas Arınç'a, yüzde 10 seçim barajının yüksek olup olmadığının yanı sıra ''550 milletvekilinin ne kadarı Azeri, Gürcü gibi ulusal azınlıklardan geliyor '' diye sordu. 
     Arınç, hiçbir Avrupa ülkesinde Türkiye'deki kadar yüksek baraj olmadığını bildiğini belirterek sözlerine başladı. Anayasa'nın seçim sisteminin ''Temsilde adalet, yönetimde istikrar''ın gözetilmesini öngördüğünü ifade eden Arınç, bu iki ilkeyi bağdaştırmak için 20 yıldan bu yana baraj uygulandığını anlattı. Son seçimlerde yüzde 9.5 oy alan bir partinin TBMM'ye giremediğini belirten Arınç, ''Bu Türkiye'de düşünülmesi ve mahzurları giderilmesine muhtaç bir durumdur. Siyasi partilerin aldıkları oy kadar Meclis'te temsili temsilde adalet için gereklidir. Ancak yönetimde istikrarın sağlanması için bu hangi yolla yapılmalıdır Bu düşüncenin önümüzdeki seçimlere kadar geliştirileceğine inanıyorum'' dedi. Arınç, seçim öncesi yeni bir seçim yasası yapılması gerektiğini de belirtti. 
     
     ''HERKES EŞİT'' 

     Arınç milletvekilinin azınlıklarla ilgili sorusunu yanıtlarken de ''Azınlık'' deyiminin Türkiye'deki hiçbir hukuki metinde yeralmadığını ifade etti. Türkiye'de yaşayan ve Türkiye Cumhuriyeti vatandaşlığı bağına sahip herkesin eşit düzeyde hak sahibi olduğunu bildiren Arınç, şunları söyledi 
     ''Hiçkimsenin birbirinden farklı imtiyazı, ayrıcalığı yoktur. Türkiye'de herkes aday olabilir. Anayasamızda böyle bir tanımlamayla kendisine kontenjan ayrılmış bir grup yoktur. Etnik kökeni, dini, mezhebi çok farklı olsa bile hepsi eşit haklardan istifade etmektedirler. Etnik kökeni farklı milletvekillerimiz parlamentomuzda vardır. Bunlar bir azınlık olarak değil, çoğunluğun eşit haklara sahip bir üyesi olarak Parlamento'da temsil ediliyorlar.'' Toplantıda bir konuşma yapan Polonya Senato Başkanı Longin Pastusiak, Arınç'a gösterdikleri misafirperverlikten dolayı teşekkür etti. Pastusiak, Türk Parlamentosu'nun da ikili bir yapıya geçmesi dileğinde bulundu. 
     TBMM Başkanı Arınç daha sonra heyete Genel Kurul salonunu gezdirdi. Arınç, salona ilişkin bilgi verirken konuk parlamenterler de beğenilerini dile getirdiler. 
     Arınç daha sonra öğle yemeğinde biraraya geldiği heyetle TBMM Şeref Kapısı önünde fotoğraf çektirdi. 
     
</TEXT>
</DOC>
