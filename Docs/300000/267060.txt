<DOC>
<DOCNO> 267060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/siyaset/siy01.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin üyeliği er geç olacak' 
</HEADLINE>
<TEXT>


Fransa Cumhurbaşkanı Chirac, Ankara'nın üyeliğinin her iki tarafın çıkarına olduğunu belirterek, "Ancak tam üyelik uzun ve zorlu olacak" diye konuştu 

PARİS Milliyet 


Fransa Cumhurbaşkanı Jacques Chirac, Avrupa Birliği AB ve Türkiye'nin gelecekte aynı yolda buluşmalarının her iki tarafın da çıkarına olacağını, ancak Ankara'nın AB üyeliğinin çok acele gerçekleşmemesi gerektiğini söyledi. 
Fransa büyükelçilerini dün kabul eden Chirac, aralıktaki AB zirvesinde yeşil ışık yakılması durumunda Türkiye ile tam üyelik görüşmelerinin yakında başlayabileceğini kaydetti. Chirac, Türkiye'nin tam üyeliği konusundaysa zaman gerektiğini belirterek, "Bu ülkenin AB'nin imtiyazlarından yararlanmaya başlamasına izin vermek için, her durumda, gereken süre neyse o kadarını harcamalıyız. Bu süre uzun ve zorlu olacak" dedi. 

Dikkatli üslup kullandı 
Chirac'ın bu ifadeleri, Reuters ajansınca, "Fransa Cumhurbaşkanı'nın Türkiye'nin AB üyeliğini desteklemesine karşın, bu üyelikten kaygı duyan seçmenleri hesaba katarak dikkatli bir üslup kullanması" şeklinde yorumlandı. 
Chirac, konuşmasının devamındaysa bu üyeliğin er geç gerçekleşmesi gerektiğini ima eder bir şekilde şu ifadeyi kullandı "Birlik ve Türkiye'nin yarının dünyasında aynı yolda yer almaları, her iki tarafın da çıkarınadır." 



</TEXT>
</DOC>
