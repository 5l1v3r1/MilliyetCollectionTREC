<DOC>
<DOCNO> 280699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy13.html </URL>
<DATE> 2005/03/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AKP'li Ergin Ekonomide özlenen tabloya ulaşılamadı ancak... 
</HEADLINE>
<TEXT>

     AK Parti Grup Başkanvekili ve Hatay Milletvekili Sadullah Ergin, ''ekonomide özlenen tabloya ulaşılamamış olsa da, elde edilen gelişme ve başarının azımsanamayacak düzeyde'' olduğunu bildirdi. 
     Ergin, AK Parti iktidarının geçen 25 ayda, büyük başarılar elde ettiğini söyledi. 
     Ergin, önceki hükümetler döneminde Türkiye'nin 'gecelik faiz oranlarının yüzde 7 bin 500'e çıktığı, döviz fiyatının yükselerek üst üste rekorlar kırdığı, üretim ve yatırımın durma noktasına geldiği'' günler yaşadığını anımsattı. 
     İki yılda parti ve hükümet programında belirlenen hedeflere çok büyük oranda ulaşıldığının altını çizen Ergin, şunları söyledi 
     ''Ekonomi politikalarımız asla günü kurtarmaya yönelik olmamış, popülizmden uzak durulmuş, kararlılıktan, disiplinden asla taviz verilmemiştir. Temel anlayışımız işsizliğin, yoksulluğun, gelir dağılımındaki adaletsizliğin çözümüdür. Bunun sonucunda, 2002 yılında Türkiye'de kişi başına düşen milli gelir 2 bin 169 dolar iken, bugün 4 bin 112 dolara çıkmıştır.'' Türkiye'nin ekonomik alanda özlenen tabloyu yakalayamamış olsa da, önceki dönemler göz önüne alındığında alınan mesafenin azımsanamayacak düzeyde olduğunu belirten Ergin, ''Asgari ücretli bir vatandaşımız eline geçen aylık ücretle 2002 yılı Ekim ayında 190 kilogram ekmek ya da 181 kilogram makarna alabilirken, bugün 258 kilogram ekmek ya da 297 kilogram makarna alabilmekte'' dedi. 
     
     İŞSİZE, KOBİ'LERE VE ESNAF'A DESTEK 
     Ekonomik gelişmelerin yanı sıra 2003 yılında her ay ortalama 55 bin kişiye işsizlik sigortası ödemesi yapıldığına dikkati çeken Ergin, aynı yıl işsizlik sigortası nedeniyle yapılan toplam ödemenin 116 milyon YTL olduğunu açıkladı. 
     Ergin, KOBİ'ler ve esnafa kullandırılan kredi miktarının 2002 yılı sonunda 909 milyon 300 bin YTL iken, 2003 yılında 1 milyar 685 milyon YTL'ye çıktığını, 2004 yılında ise bu rakamın 2 milyar 8 milyon YTL'ye ulaştığını kaydetti. 
     Kredi kullandırılmasında bürokrasinin de azaltıldığını belirten Ergin, önceki yıllarda talep edilen 48 evrakın, 5'e indirildiğini belirtti. 
     Esnafın Halk Bankası'ndan kullandığı kredi faiz oranlarının da yüzde 47'den yüzde 25'e indirildiğini ifade eden Ergin, çıkarılan sicil affıyla yaklaşık 825 esnafın yeniden ekonomiye kazandırıldığını vurguladı. 
     
     ''41 YILLIK AB HEDEFİNE ULAŞILIYOR'' 
     Ergin, Başbakan Recep Tayyip Erdoğan'ın 55 ülkeye toplam 80 ziyarette bulunduğunu belirtirken, ''bu ziyaretler Türkiye'nin uluslararası siyasetinin artık tribünden izleyen değil, sahada yerini alarak oyuna katılan bir kimliğe kavuşmasını sağladı'' dedi. 
     AB sürecinde yaşanan gelişmelere değinen Ergin, şunları kaydetti 
     ''Türkiye, 41 yıllık AB hedefine ulaşmak konusunda altın bir fırsat yakalamıştır. Bu karar sadece Türkiye için değil, farklı kültür ve değer yapılarını bir araya getirme idealine zemin hazırlaması bakımından AB için de çok değerli bir fırsattır. 17 Aralık'ta zirveden sağladığımız en önemli kazanım, üyelik müzakerelerine başlanması için net bir tarih alınması, ikinci bir karara ihtiyaç duyulmaması ve hedefin tam üyelik olarak tespit edilmiş olmasıdır.'' 
     
</TEXT>
</DOC>
