<DOC>
<DOCNO> 257818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/yasam/yas06.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar dalgalar 
</HEADLINE>
<TEXT>


Uydular, okyanuslarda nereden çıktıkları belirsiz 30 metrelik dev dalgalar belirledi 

DIŞ HABERLER SERVİSİ 

Şimdiye kadar 'denizci efsanesi' olarak görülen, 30 metre yüksekliğindeki gemi katili 'dev canavar dalgaların' gerçek olduğu anlaşıldı. 
Avrupa Uzay Ajansı ESA'nın 2000 yılı sonlarında dünya yörüngesine gönderdiği iki uydunun, 10 kez dev dalga saptadığı açıklandı. ESA'nın elde ettiği 30 binin üzerinde görüntünün taranma sonuçlarını açıklayan proje Başkanı Wolfgang Rosenthal, üç haftalık periyotta, yüksekliği 25 - 30 metreyi bulan 10 dev dalga belirlendiğini söyledi. Rosenthal, "Ortalama her hafta iki büyük gemi batıyor. Biz bunu kötü hava koşullarına bağlıyorduk. Şimdi, canavar dalgaların gerçek olduğunu saptamış durumdayız" diye konuştu. 
BBC'nin haberinde, "MaxWave" projesi sürerken, iki turist gemisinin Güney Atlantik'te 30 metrelik dev dalgalara yakalandığı, son 20 yılda boyu 200 metrenin üzerinde 200 büyük geminin kaybolduğu bilgisi de yer aldı. 


</TEXT>
</DOC>
