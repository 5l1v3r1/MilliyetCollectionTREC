<DOC>
<DOCNO> 277812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo27.html </URL>
<DATE> 2004/10/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Türk teknik direktörler panelde buluştu, Hakan Şükür'ü tartıştı 
</HEADLINE>
<TEXT>

     Teknik direktörler Yılmaz Vural, Rıdvan Dilmen ve Samet Aybaba, Ankara Üniversitesi'nin düzenlediği ''Türk futbolunun dünyadaki yeri'' konulu panelde biraraya geldi. 
     Beden Eğitimi ve Spor Yüksek Okulu'nun 100. Yıl Salonu'nda gerçekleştirilen panelde konuşan teknik direktör Rıdvan Dilmen, Türk futbolunun 1986'dan sonra büyük bir gelişme kaydettiğini belirterek, ''Biz yavaş yavaş yükselirken, dünya futbolu geriye doğru gitti. Bu bir jenerasoyn işiydi. Örneğin Hollanda ve Almanya şu anda ortada yokken, Galatasaray ve milli takım, büyük başarılar kazandılar'' dedi. 
     Dilmen, Galatasaray ve milli takımın başarılarının suni olduğunu vurgulayarak, Türkiye'nin Avrupa'da vasat futbol oynayan ülkelerden biri olduğunu söyledi. 
     Konuşmacılardan teknik direktör Yılmaz Vural da dünya futbolunun sosyal yapıyla birlikte gelişim ve değişim gösterdiğini ifade ederek, ''Bireysellik bitti. Bununla beraber yıldız futbolcu da yetişmemeye başladı. Bilimsellik her yere girdi ve ülkeler arasında güçler eşitlenmeye başladı'' diye konuştu. 
     Büyükşehir Belediyesi Ankaraspor Teknik Direketörü Samet Aybaba da Galatasaray'ın ve milli takımın geçici başarılarının dışında Türk futbolunun dünya sisteminde yerinin bulunmadığını kaydederek, şöyle konuştu 
     ''Türkiye'de sağlıklı bir futbol yapısı yok. Futbolcular profesyonel değil ve kulüpler sistemli yönetilmiyor. Belli dönemlerde doğru futbolcularla yapay başarılar elde edilmiş.'' 
     
     HAKAN ŞÜKÜR KONUSU 
     Aybaba, son günlerde medyada tartışma konusu olan Hakan Şükür'ün milli takıma çağrılmamasıyla ilgili olarak ''Teknik direktör olarak zamanlamayı iyi yapmak lazım. Bir futbolcuyu önce kampa alıp, en iyi futbolcu olduğunu söyleyip, daha sonra da sistemime uymuyor derseniz olmaz'' dedi. 
     Bir takımın patronunun teknik direktör olduğuna dikkati çeken Aybaba, ''Biz de futbolcular antrenörün üstünde birşeyler yapmak istiyorlar. Kendilerini medyanın önüne atmaları doğru değil'' diyerek sözlerini tamamladı. 
     
</TEXT>
</DOC>
