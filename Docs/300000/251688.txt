<DOC>
<DOCNO> 251688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonsiy12.html </URL>
<DATE> 2004/06/29/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Savunma sanayiinin güvenliği ile ilgili kanun maddesi kabul edildi. 
</HEADLINE>
<TEXT>

     Türkiye'nin ihtiyaç duyduğu silahların alımında, silahların araştırma-geliştirme çalışmalarında gizliğin ve güvenliğin sağlanmasını öngören Savunma Sanayii Güvenliği Yasa Tasarısı, TBMM Genel Kurulu'nda kabul edildi. 
     Yasa, savunma sanayiinde gizlilik dereceli her türlü bilgi, belge, proje ve malzemelerin bulunduğu, bu hizmetlerin yürütüldüğü yerlerin güvenliğinin ve korunmasının sağlanmasını amaçlıyor. 
     Yasa, tüm kamu kurum ve kuruluşları ile gerçek ve tüzel kişileri, bunların faaliyet gösterecekleri tesisler ile Teknoloji Geliştirme Bölgeleri Kanunu'na göre kurulan tesisleri, savunma sanayii alanında hizmet verecek bütün sanayi kuruluşlarını kapsamına alıyor. 
     Türk Silahlı Kuvvetleri'ne bağlı askeri tesisler ile personelini kapsam dışı bırakan yasa, NATO'yu ilgilendiren iş ve projelere ait güvenlik işlemlerinin de Milli Savunma Bakanlığı ile koordineli olarak yürütülmesini öngörüyor. 
     Yasa kapsamında faaliyet gösterecek gerçek ve tüzel kişiler, fiziki koruma önlemlerini almakla yükümlü olacak. Bu önlemleri almayanlar hakkında bir yıla kadar hapis cezası verilecek. 
     Tesisler uygulamakla zorunlu bulundukları savunma sanayii güvenliği esaslarına yönelik olarak ilgili makamın koordinesinde Sanayi ve Ticaret Bakanlığı yetkililerinden oluşturulacak bir heyet tarafından asgari yılda bir defa denetlenecek. Gerekli koşulları yerine getirdiği belirlenen tesislere tesis güvenlik belgesi verilecek. 
     Tesis güvenlik belgesi almayanlar, ilgili makamdan onay almadan gizlilik dereceli bilgi, belge veya malzemenin taşınmasını yapanlar, izinsiz gizli tesis ziyareti yaptıranlar, 6 aydan bir yıla kadar hapis cezasıyla cezalandırılacak. 
     
</TEXT>
</DOC>
