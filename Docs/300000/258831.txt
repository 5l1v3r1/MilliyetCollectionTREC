<DOC>
<DOCNO> 258831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur20.html </URL>
<DATE> 2004/07/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sıfır puanlar, eğitimin yüzkarasıdır... Abbas Güçlü yorumluyor... 
</HEADLINE>
<TEXT>

     ÖSS'de 32 bin, LGS'de ise 64 bin öğrenci sıfır puan aldı. Eğitim açısından bu bir yüzkarasıdır. Ayrıca en az son tren kazası kadar önemlidir. Çünkü gelecek nesillerin nasıl yetiştiğine yönelik önemli bir işarettir. 
     Başbakan Erdoğan'ın ÖSS'den hemen sonra Milli Eğitim Bakanı Çelik'i çağırıp sonucu irdelemesi gerekirdi. Ama nafile. Umarız bu kez masaya yatırılır. 
     LGS sonuçları, eğitim sisteminin bir aynası niteliğinde. İyiyi, kötüyü herşeyi olduğu gibi gösteriyor. Ama eksik gösteriyor. Çünkü bu sınava, 8'inci sınıf öğrencilerinin tümü girmiyor. Sadece iddalı olanlar giriyor ve sonuç ortada. Yüzde 10'u sıfır alıyor. Eğer tamamı katılmış olsa idi sıfır alanların oranı en az iki kat olurdu. Çünkü 100 kişiye varan sınıflarda, öğretmensiz okullarda ancak bu kadar eğitim yapılabiliyor. 
     Sınavda dikkat çeken bir başka nokta ise Ankara, İstanbul ve İzmir'de neredeyse 70 neti olanlar açıkta kalırken, bazı kentlerde kazanma oranının 8, 10 nete kadar inmesi. O da anadolu lisesi, Galatasaray ve İstanbul Lisesi de. Böyle saçmalık olmaz. 
     Bir de nakillerle 8, 10 netle girilen okullardan, 70, 80 netle girilen okullara nakiller var ki o tam bir yüz karası. MEB, yatay geçişlerde, tıpkı üniversitelerde olduğu gibi nakil yapılmak istenen okulun taban puanını tutturma şartı aramalıdır. Yoksa nakil işi iyice dejenere olur. 
     Üzerinde dikkatle durulması gereken bir başka nokta ise ÖSS olduğu gibi LGS'de de şampiyon öğrencilerin özellikle "tarikat" okullarından çıkması. Bunun sonuçları da iyi irdelenmelidir .. 
     Son bir hatırlatma Alt tercihlerine yerleşen ya da iyi puanı olup da hiçbir yere giremeyenlerin hemen üzülmemeleri gerekir. Nasıl ki kolejleri kazananlardan anadolu liseleri ve fen liselerine kayma söz konusu ise bu okullardan da kolejlere kayma olacaktır. Dolayısı ile puanlar bir hayli düşecek ve yeni şans olanakları doğacaktır. 

     
</TEXT>
</DOC>
