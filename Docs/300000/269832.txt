<DOC>
<DOCNO> 269832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur23.html </URL>
<DATE> 2004/09/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Akrebin soktuğu 4 yaşındaki Selin'in tartışmalı ölümü... 
</HEADLINE>
<TEXT>

     Adıyaman'da, 4 yaşındaki Selin Onuk'un akrep sokması sonrasında kaldırıldığı Adıyaman Kadın-Doğum ve Çocuk Hastanesi'nde ölümü üzerine adli soruşturma başlatıldı. 
     Baba Kemal Onuk, AA muhabirine yaptığı açıklamada, kızının Adıyaman Kadın-Doğum ve Çocuk Hastanesi'nde görevli personelin ''ihmal ve acemiliği'' nedeniyle öldüğüne inandığını savundu. Kızının ölümü üzerine Cumhuriyet Savcılığı'na suç duyurusunda bulunduğunu belirten Kemal Onuk, ''Bir doktor ile bir hemşire 45 dakikada kızıma serum bağlayamadı'' dedi. 
     Çok üzgün olduğunu, kızının ölümünde ihmali olan varsa cezalandırılmasını talep ettiğini belirten Kemal Onuk, şunları anlattı 
     ''Kızım Selin'i köydeki evimizde 4 Eylül Cumartesi günü saat 01.00 sıralarında akrep soktu. Ağabeyim Rıza Onuk ile birlikte Çelikhan Devlet Hastanesi'ne götürdüğüm kızım, iğne yapılıp serum bağlandıktan sonra Adıyaman Kadın-Doğum ve Çocuk Hastanesi'ne sevk edildi. 
     Saat 04.00 sıralarında kızıma acil serviste müdahale edildi. Bir doktor ve bir hemşire 45 dakika uğraştılar kızıma serum bağlayamadılar. Sonradan başhemşire olduğunu öğrendiğim birini çağırdılar serumu o taktı. 
     Kızımın ölümü üzerine ağabeyim ile birlikte adliyeye gidip suç duyurusunda bulunduk. Yapılan işlemlerin ardından kızımın cesedi ölüm nedeninin belirlenmesi için Malatya Adli Tıp Kurumu'na gönderildi. Kızımın cesedini Malatya Adli Tıp Kurumu'ndan saat 19.00 sıralarında teslim alabildik.'' 
     
     SAĞLIK MÜDÜRÜN AÇIKLAMASI 
     İl Sağlık Müdürü Mehmet Emin Taş da açıklamasında, olaya ilişkin soruşturma başlattığını, Kadın-Doğum ve Çocuk Hastanesi Başhekimliği'nden kapsamlı bir rapor istediğini belirtti. 
     Hastane görevlilerinden olaya ilişkin ön bilgi aldığını ifade eden Taş, şu bilgiyi verdi 
     ''Selin Onuk Cumartesi günü saat 04.30'da Kadın-Doğum ve Çocuk Hastanesi Acil Servisi'ne getirilmiş. Küçük kıza serum vermek için tıkalı damar açmaya çalışılmış. Zaman alan bu çalışma sonrasında serum bağlanan çocuk, uzman doktorlardan görüş alınarak serviste gözetim altına alınmış. 
     Saat 07.30 sıralarında küçük kızın sağlık durumunun kötüleştiği görülmüş ve aileye çocuklarının bir araştırma hastanesine kaldırılması gerektiği ifade edilmiş. Aile ekonomik gücünün olmadığını belirterek tedaviye hastanede devam edilmesini istemiş. Personelimizin tüm çabasına karşın Selin Onuk saat 09.30 sıralarında hayatını kaybetmiş.'' Taş, hastane başhekimliğinden istediği raporun kendisine ulaşması halinde konuya ilişkin detaylı açıklama yapacağını sözlerine ekledi. 
     
</TEXT>
</DOC>
