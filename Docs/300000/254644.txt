<DOC>
<DOCNO> 254644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur25.html </URL>
<DATE> 2004/07/11/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Van'da kaçak yollardan yurda giren 43 kişi yakalandı 
</HEADLINE>
<TEXT>

     Van'da Emniyet Müdürlüğü ekiplerince gerçekleştirilen operasyonda, yurda yasadışı yollarla giriş yapan yabancı uyruklu 43 kişi yakalandı. 
     Alınan bilgiye göre, Emniyet Müdürlüğü Asayiş Şubesi ekipleri, S.K. yönetimindeki 42 N 7808 plakalı kamyonda yabancı uyruklu şahısların olduğu ihbarını aldı. 
     Kamyonu takibe alan polisi fark eden sürücü S.K. ile kamyonda bulunan ve ismi henüz belirlenemeyen bir kişi, Cevdet Paşa Mahallesi Selçuklu Sokak'ta kamyonu park ederek kaçmaya çalıştı. 
     Sürücü S.K, emniyet güçlerinin takibi sonucu yakalanırken, kamyonda yapılan arama sonucu kasaya yapılmış gizli bölmenin içerisinde yurda yasadışı yollarla giriş yapan Irak, Afganistan ve Bangladeş uyruklu 43 kişi ele geçirildi. 
     Yetkililer, ''Pasaport Kanunu'na Muhalefet ve Sınır İhlali'' suçundan gözaltına alınan yabancıların, yasal işlemlerin tamamlanmasının ardından sınır dışı edileceğini bildirdiler. 
     
</TEXT>
</DOC>
