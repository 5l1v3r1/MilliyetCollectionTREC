<DOC>
<DOCNO> 270952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonsiy11.html </URL>
<DATE> 2004/09/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ömer Sabancı IMF destekli program kararlılıkla sürdürülmeli... 
</HEADLINE>
<TEXT>

     TÜSİAD Yönetim Kurulu Başkanı Ömer Sabancı, uygulanmakta olan IMF destekli eknomik programın kararlılıkla sürdürülmesi ve bunun yeni bir IMF anlaşması ile pekiştirilmesini istedi. 
     Başbakan Recep Tayyip Erdoğan'ın da katıldığı Çerkezköy'deki Uğurteks Boya Terbiye Fabrikası'nın açılışında konuşan Sabancı, Türkiye'nin sürekli küçük ve büyük krizlerle uğraştığı dönemde toplumda büyük bir karamsarlık hakimken, hiçbir işadamı üretim programı bile yapamazken, bugün ciddi bir üretim ve yatırım hamlesi içinde olunduğunu söyledi. 
     Uğurteks gibi başarılı örneklerin Türkiye'nin geleceğine duyduğu güveni daha da pekiştirdiğini ifade eden Sabancı, ''2001 krizinin ardından uygulamaya başlanan ekonomik programla birlikte nihayet ekonomik performansımızda ciddi bir iyileşme görüldü. Özellikle sıkı maliye politikası ve başarılı para politikası uygulamaları ile enflasyon hızla aşığı çekilirken, aynı zamanda yüksek bir büyüme sürecine de girildi'' dedi. 
     2004 yılı ilk yarısına ilişkin göstergelerin büyüme sürecinin devam edeceğine işaret ettiğini söyleyen Sabancı, şunları kaydetti 
     ''Türkiye, ilk çeyrekte yüzde 12.4'lük büyümenin ardından ikinci çeyrekte de yüzde 14.4 büyüdü. Üretimdeki bu hızlı artış sonucunda ithalat yükselirken, artan cari açık finanse edilebildi. Diğer yandan dış açık ve yüksek petrol fiyatlarına rağmen dalga kur rejimiyle birlikte Türkiye geçmiş tecrübelerinin tersine enflasyon hedefini tutturma yolunda kararlılıkla devam ediyor. Enflasyondaki düşüşle sıkı maliye politikaları faiz oranlarını da bir taraftan aşağı çekiyor. Bu olumlu gidişat karşısında özel sektör yatırımları da bugün açılış töreninde biraraya geldiğimiz bu fabrika örneği gibi devreye giriyor.'' Ömer Sabancı, yatırımlardaki, özellikle makine techizat yatırımındaki artışın beraberinde verimlilik artışı getirdiğini anlattı. 
     
     TÜRKİYE YÜZDE 30 DAHA VERİMLİ ÜRETİM YAPIYOR 
     Türkiye'nin 3 yıl önceye oranla yaklaşık yüzde 30 daha verimli üretim yaptığını, bunun sonucu olarak da şirketlerin uluslararası rekabette çok daha başarılı olduklarını söyleyen Sabancı, bunun en büyük kanıtının yüksek ihracat performansı olduğunu belirtti. 
     Türkiye ihracatının ocak-temmuz döneminde yüzde 33 oranında arttığına işaret eden Sabancı, ''Temennim Türk ekonomisindeki olumlu gelişmelerin hızlanarak devam etmesi. Ancak bunun ön koşulları var. Öncelikle olumlu ekonomik bekleyişler devam ettirilmeli. Bunun için de siyasi güven ortamı ve istikrar korunmalıdır. Uygulamakta olduğumuz IMF destekli ekonomik program kararlılıkla sürdürülmeli, yeni bir IMF anlaşması ile pekiştirilmelidir. Güçlenen makro ekonomik performans yatırım ortamının iyileştirilmesiyle de desteklenmelidir'' dedi. 
     
     İŞSİZLİK SORUNU DEVAM EDİYOR 
     Büyüme, verimlilik, enflasyon, ihracat gibi göstergelerdeki olumlu gidişatın yanısıra ülkedeki işsizlik sorununun devam ettiğine de dikkat çeken Sabancı, şunları söyledi 
     ''Bu nedenle Türkiye yatırım ortamının iyileştirilmesi çalışmalarını hızlandırmak zorunda. Maalesef bu alanda algılanan hız ve kapsamda hareket ettiğimizi söyleyemeyeceğiz. Yatırım ortamı ve özel sektör yatırım algısındaki uyumsuzluğu dengelemek, rekabet gücünü daha da artırmak için radikal yapısal önlemleri cesurca almak, reformları süratle harekete geçirmemiz gerekiyor. Türkiye artık yeni bir büyüme stratejisini ortaya koyabilmeli. Bu strateji uyarınca istihdam artışı sağlayarak yeni ihracat alanları açmak hedeflenmeli. Yatırımları devreye sokmak. Yabancı sermaye yatırımlarını ülkemize çekmek, yeni ihracat alanları açmak hedeflenmeli. Türkiye'nin uygulamakta olduğu yatırım teşvikleri yerli ve yabancı sermayenin cezbedilmesi ve hızla harekete geçirilmesi açısından bugün için yetersiz kalıyor. Uluslararası rekabette başarı şansı olan sektörleri belirlemeli ve Türkiye'nin kalkınması için hangi bölgelerde ne tür yatırımlar yapılacağına dair bir strateji oluşturmalıyız. Bu stratejinin hayata geçirilmesi için AB normları da göz önüne alınarak teşvik sistemimizi yeniden düzenlemeliyiz. Bunu gerçekleştirebildiğimiz ölçüde ekonomide katma değer yaratan istihdam sağlayan, ihracat yapan birçok başarılı örneğe daha Türk iş dünyasının imza atacağına inanıyorum.'' 
     
     ÖTEKİ KONUŞMALAR 
     Türkiye İhracatçılar Meclisi Başkanı Oğuz Satıcı da konuşmasında, tekstil sektörünün Türkiye'nin sanayileşmesinde motor görevi üstlendiğini belirtti. 
     1999 ve 2001 krizlerinde tüm ülkenin olduğu gibi tekstil ve hazır giyim sektörünün de bu krizlerden derinden etkilendiğini ifade eden Satıcı, ''Bu süreçte dünyadaki değişime paralel ülkemizde de değişim zorunlu yaşandı. 3 Kasım seçimlerinde vatandaşın tercihi değişimden yana oldu. Uğur Tekstil yatırımı da bu sürecin net bir örneği'' dedi. 
     Türkiye'de tekstil ve hazır giyim sektörünün geleceğinin olmadığı yönünde söylentiler bulunduğunu anlatan Satıcı, Başbakan Erdoğan'a hitaben, ''Ben bu konuda sizden sektör adına destek istiyorum. Türk tekstil ve hazır giyim sektörü ciddi bir değişim yaşıyor. Bu sektör Türkiye'nin geleceğini de ortaya çıkartacak bir sektör. Sektörün geleceğinin geçmişten daha parlak olacağını biliyoruz. Sizden de bu vizyonla sektöre moralite olarak sahip çıkmanızı istiyoruz'' dedi. 
     Satıcı, Başbakan Erdoğan'dan özellikle finans piyasalarında bu sektöre dönük politikaların değiştirilmesine destek olunmasını rica etti. 
     Tekirdağ Valisi Ahmet Özyurt da, Tekirdağ'daki bölünmüş yol çalışmaları ve Ereğli Havzası Çevre Düzenleme Planı hakkında bilgi verdi. 
     Özyurt, Çerkezköy Organize Sanayi Bölgesi'nde bugünkü yatırımla birlikte 160 sanayi tesisinin üretime geçtiğini belirtti. 
     
     20 MİLYON EURO'LUK YATIRIM 
     Uğurteks Şirketler Grubu Yönetim Kurulu Başkanı Natan Yakuppur, Uğurteks Grubu'na ait fabrikanın Avrupa'nın en son teknolojilerine sahip makine ve ekipmanlarla donatıldığını, toplam 20 milyon Euro yatırım değeri olan dokuma, kumaş boya terbiye tesisi olduğunu söylerdi. 
     Yakuppur, 46 bin metrekare açık, 15 bin metrakere kapalı alanda kurulu olan fabrikanın kapasite olarak yılda 15 milyon metre üretimi, 250 kişi istihdamı ve 50 milyon dolarlık ihracatı hedeflediğini belirtti. 
     Yakuppur, grubun yıllık 100 milyon Euro ciro gerçekleştirdiği ve 650 kişi istihdam ettiğini anlattı. 
     Törene, Maliye Bakanı Kemal Unakıtan da katıldı. 
     
</TEXT>
</DOC>
