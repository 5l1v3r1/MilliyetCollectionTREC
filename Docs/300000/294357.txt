<DOC>
<DOCNO> 294357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/bila.html </URL>
<DATE> 2004/12/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AB'ye 'tanıma' şartı 
</HEADLINE>
<TEXT>

Güney Kıbrıs'ın tanınması mesajı gönderen AB'ye rest çeken Erdoğan'a destek veren Denktaş, "AB, tanıyın, yeniden masaya oturun diyorsa, adada iki devlet olduğunu kabul etmeli" dedi 

Başbakan Recep Tayyip Erdoğan'ın, Güney Kıbrıs'ın tanınması mesajı gönderen AB'ye, "Önce 17 Aralık'ı görelim, sonrasını müzakere sürecinde konuşuruz" biçiminde verdiği yanıta, KKTC Cumhurbaşkanı Rauf Denktaş'tan da destek geldi. 
Denktaş, Başbakan Erdoğan'ın bu yanıtıyla Dışişleri Bakanı Abdullah Gül'ün, "Uzlaşma olmadan tanıma olmaz" sözlerinin, "yerinde, isabetli" olduğu yorumunu yaptı. 
KKTC Cumhurbaşkanı Rauf Denktaş, dünkü görüşmemizde, Ankara'nın bu tutumunu sürdürmesi gerektiğini vurgularken, şöyle konuştu 
"AB, Türkiye'den tanıma istiyor. Zaten sorunun esası, Avrupa'nın bir çözüm olmadan, bir uzlaşmaya varılmadan, gayri meşru Rum yönetimini Kıbrıs'ın tamamı için meşru yönetim saymasıdır. Böyle davrandığı için 40 yıldır çözümü engelleyenlerin aslında Rumlar olduğunu, 1960 anlaşmasını onların bozduğunu, toplu mezar ve katliamlarla sicillerinin bozuk olduğunu görmek istememiştir. Şimdi yine bir çözüm olmadan Türkiye'den Güney Kıbrıs'ı tanımasını istemek büyük haksızlıktır, abestir. Türkiye'yi köşeye sıkıştırmaya kalkmak, baskı altına almak istiyorlar. Türkiye böyle baskılara boyun eğecek bir devlet değildir." 

Yeniden oturmak için... KKTC Cumhurbaşkanı Denktaş, Türk tarafının yeniden masaya oturması için bazı parametrelerin kabul edilmesi gerektiğini savundu ve şu değerlendirmeyi yaptı 
"Şimdi AB, tanıyın diyorsa, çözüm diyorsa, yeniden masaya oturmamızı istiyorsa bunun baştan kabul ve ilan edilmesi gereken parametreleri bellidir. Nedir bunlar Gayet basit Adada iki halk, iki demokrasi, iki devlet olduğunu kabul etmektir. Aslında AB bunu kabul de etmiştir. İki ayrı referandum yapıldığına ve bu durum kabul edildiğine göre, artık Kıbrıs'ta tek devlet, tek millet, tek demokrasi varmış gibi hareket edilemez. Rum yönetimi ve AB bu gerçeği kabul ederlerse ancak masaya oturulabilir. AB'nin bu gerçeği, Rum yönetiminin Türkleri ve adanın bütününü temsil etmediğini Rumların kulağına fısıldamaları gerekir." 

Annan Planı Yeniden masaya oturulmasının koşullarını böyle özetleyen KKTC Cumhurbaşkanı Denktaş, "Annan Planı'nın Rum tarafında yeniden oylanması söz konusu olabilir mi " şeklindeki sorumuzu yanıtlarken de şöyle konuştu 
"Annan Planı ortak yok hükmündedir. Rafa kalkmıştır. Eğer böyle bir öneride bulunurlarsa, yani aynı planın Rum tarafından yeniden referanduma sunulması bir yöntem olarak görülürse, bu bizimle ve Türkiye'yle alay etmek anlamına gelir. Böyle şey olmaz. Artık yeni bir durum doğmuştur. Yeniden oturulması isteniyorsa, belirttiğim parametreler kabul edilir ve yeni bir formülasyon söz konusu olur. İki egemen, eşit halk olduğu baştan kabul edilmelidir." 
Denktaş, AB'nin 17 Aralık'ta Türkiye'nin hak ettiği müzakere tarihini vermesi gerektiğini, Kıbrıs konusunun bahane edilemeyeceğini savundu. 
Denktaş, "Nasıl bir karar çıkacağını tahmin ediyorsunuz " sorumuza ise şu karşılığı verdi "Türkiye'nin Rum yönetimini tanımasına açık kapı bırakacak bir karar çıkabilir. Sağlamaya çalıştıklarının bu olduğunu anlıyorum. O zaman da Ankara kriterleri söz konusu olur." 



</TEXT>
</DOC>
