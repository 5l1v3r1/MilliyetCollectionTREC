<DOC>
<DOCNO> 296887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur19.html </URL>
<DATE> 2004/12/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Genç tiyatrocu Eren Uluergüven toprağa verildi 
</HEADLINE>
<TEXT>

     Oyun provası sırasında geçirdiği kazada hayatını kaybeden ve ailesi tarafından organları bağışlanan Eren Uluergüven, İstanbul'da toprağa verildi. 
     Uluergüven'in Türk Bayrağı'na sarılı naaşı, İstanbul Devlet Tiyatrosu Taksim Sahnesi'nde yapılan törenin ardından Teşvikiye Camii'ne getirildi. 
     Buradaki törene, Uluergüven'in ailesi ve yakınlarının yanı sıra organlarının nakledildiği hastaların yakınları ile aralarında Perran Kutman, Genco Erkal, Erdal Özyağcılar ve İlyas Salman'ın da bulunduğu çok sayıda sanatçı katıldı. 
     Camide basın mensuplarına açıklama yapan sanatçı baba Selçuk Uluergüven, meslektaşı olan oğlunu kaybetmenin acısı içinde olduğunu söyledi. 
     Tek tesellisinin oğlunun organlarının 4 kişiye hayat vermesi olduğunu belirten Selçuk Uluergüven, organ bağışının tartışılmasının bile yanlışlığını vurguladı. 
     Selçuk Uluergüven, ''Olurdu, olmazdı tartışması bile yanlış. Önemli olan, nasıl olursa olsun insan hayatını kurtarmak'' diye konuştu. 
     Genç tiyatrocunun annesi Türkan Uluergüven de, Eren'in organlarının nakledildiği hastalarla teselli bulduklarını ifade ederek, ''Bu, çok acayip bir duygu'' dedi. 
     Anne Uluergüven, gazetecilere de, bu konuda gösterdikleri duyarlılıktan dolayı teşekkür etti. 
     Organ nakli merkezindeki görevlilerin çok özverili çalıştıklarını kaydeden anne Uluergüven, ''organ bağışını teşvik edecek haberler yapılmasını'' istedi. 
     
     ORGANLARIN NAKLEDİLDİĞİ HASTA YAKINLARININ ÜZÜNTÜSÜ 
     Genç tiyatrocunun böbreğinin nakledildiği Nilüfer Sürmeli'nin amcası Berkan Sürmeli de, ailenin acısı ile genç bir tiyatrocuyu kaybetmenin sızısını yüreğinde hissettiklerini ve bu nedenle sevinçlerini paylaşamadıklarını bildirdi. 
     Eren Uluergüven'in diğer böbreğinin nakledildiği Songül Avşar'ın ağabeyi Ahmet Avşar da, kardeşinin sağlık durumunun iyi olduğunu belirterek, ''Ama Eren'in hayatta olmasını isterdik. Pırıl pırıl gelecek vaadeden bir gençti. Bu nedenle sevinemiyoruz'' dedi. 
     Bu arada, 10 kardeşin en küçüğü ve ailenin tek kız çocuğu olan Songül Avşar'ın babası Yadigar Avşar da, Selçuk Uluergüven'e başsağlığı dilerken, ''10 çocuğum da artık sizin'' diye konuştu. 
     Genç tiyatrocunun karaciğerinin nakledildiği Bayram Balta'nın ağabeyi Paşa Balta da, üzüntü ve sevinci birarada yaşadığını anlatarak, ''Allah razı olsun. Onlar bizim annemiz, babamız oldular'' dedi. 
     
     ANNENİN İSTEĞİ... 
     İstanbul Üniversitesi İÜ İstanbul Tıp Fakültesi Öğretim Üyesi Prof. Dr. Mahmut Çarin de, genç tiyatrocunun ölümünden dolayı üzüntü duyduklarını ifade ederek, bu olayla organ bağışının ne kadar önemli olduğunun bir kez daha ortaya çıktığını söyledi. 
     Türkan Uluergüven'in ''oğlunun organlarının genç hastalara nakledilmesi'' isteğinde bulunduğunu hatırlatan Prof. Dr. Çarin, ''Annenin isteğini yerine getirmenin gururunu yaşıyoruz'' dedi. 
     İÜ İstanbul Tıp Fakültesi Transplantasyon Ünitesi Başkanı Prof. Dr. Uluğ Eldegez de, ''Uluergüven ailesinin tutumunun organ bağışına ivme kazandırdığını ve organ bekleyen hastaların bundan epeyce faydalanacaklarını'' bildirdi. 
     Tiyatro Pera'dan arkadaşlarının tören boyunca başında bekledikleri Eren Uluergüven'in cenazesi, Teşvikiye Camii'nde öğleyin kılınan namazın ardından götürüldüğü Zincirlikuyu Mezarlığı'nda defnedildi. 
     Bu arada, cenazenin camiden çıkarılması sırasında anne Türkan Uluergüven fenalık geçirdi. 
     
</TEXT>
</DOC>
