<DOC>
<DOCNO> 263426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo11.html </URL>
<DATE> 2004/08/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Federasyon Başkanı Süreyya'nın olayında doping yok 
</HEADLINE>
<TEXT>

     Atletizm Fedarasyonu Başkanı Mehmet Yurdadön, ''Üçüncü numuneyi vermediği için Uluslararası Atletizm Federasyonu Süreyya Ayhan'ın savunmasını istiyor. Olayda doping yok. Eğer doping olsaydı, 1 günde ortaya çıkardı'' dedi. 
     Mehmet Yurdadön, Eskişehir'de yaptığı açıklamada, Süreyya Ayhan olayının medya tarafından çarpıtılarak halkın önüne sunulduğu savunarak, bu olayla dünya çapında bir yıldız adayı olan Süreyya Ayhan ile federasyonun yıpratıldığını bildirdi. 
     Uluslararası Atletizm Ferasyonu'ndan hiçbir karar açıklanmadan Süreyya Ayhan'ın suçlanmasının doğru olmadığını ifade eden Yurdadön, şöyle konuştu 
     ''Medya, Süreyya Ayhan'ın kişisel haklarını düşünmeden yargısız infaz yaptı. Süreyya'yı asıp, kesip adeta toprağa gömmek istediler, ancak takım arkadaşları ve biz yöneticiler, Ayhan'ın her zaman yanında olduk. Dün olduğu gibi bugün de Süreyya'nın yanında olmaya devam edeceğim. Süreyya'nın Olimpiyat Oyunları'na katılan arkadaşları bu konudan dolayı son derece üzgünler. Kimilerine göre Süreyya Ayhan hamile, kimilerine göre de doping olayı asılsız bir iddia. Bunların hepsi Türk sporuna ve sporcusuna zarar vermekten başka birşey değildir.'' 
     
     ''BU OLAYA ŞU ANDA KİMSE MÜDAHALE EDEMEZ'' 
     Yurdadön, Uluslararası Atletizm Federasyonu'nun bağımsız bir kurum olduğuna işaret ederek, şöyle devam etti 
     ''Bu kuruma baskı yapmamız söz konusu olamaz. Yapılan anlaşmalar çerçevesinde kural neyse o uygulanır. Buna ne bakan, ne de genel müdür müdahale edebilir. Şu anda Ayhan'ın avukatları konu üzerinde çalışmalarını sürdürüyor. Süreyya'nın menajerinin avukatı İngiltere'den gelecek. Süreyya'nın savunması yazılacak. Üçüncü numuneyi vermediği için Uluslararası Atletizm Ferasyonu Süreyya'nın savunmasını istiyor. Olayda doping yok. Eğer doping olsaydı, 1 günde ortaya çıkardı. Uluslararası Atletizm Federasyonu'ndan gelecek sonuca göre konunun değerlendirmesini yapacağız.'' Federasyon başkanlığına yeniden aday olacağını ve istifa etemeyi düşünmediğine de değinen Yurdadön, ''Hiçbir zaman istifa etmeyi düşünmedim. Federasyon başkanlığına yeniden aday olacağım. Ayhan'ın yurtdışında başka bir ülke adına yarışacağı konuşuluyor. Ayhan'ın iyi bir milliyetçi ve vatansever olduğuna inandığım için böyle bir girişimde bulunmayacağını düşünüyorum'' diye konuştu. 
     
</TEXT>
</DOC>
