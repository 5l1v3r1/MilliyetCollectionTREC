<DOC>
<DOCNO> 279555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas05.html </URL>
<DATE> 2004/10/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kış yaklaşırken şifalı otlar yine gözde... 
</HEADLINE>
<TEXT>

     Havaların soğuma başlamasıyla şifalı otlara talebin arttığı bildirildi. 
     Afyon'da aktarlık yapan Dündar Bahçıvanoğlu, AA muhabirine, Türkiye'nin şifalı ot yönünden çok zengin olduğunu söyledi. Dükkanında 600'ü aşkın ürün bulunduğunu belirten Bahçıvanoğlu, en büyük müşterilerinin turistik oteller olduğunu ifade etti. 
     Bahçıvanoğlu, kışın yaklaşmasıyla şifalı otlara talebin arttığını belirterek, ''Şifalı otların bir bölümünü Afyon ve çevresindeki dağlardan, büyük bölümünü ise Tokat, Yozgat ve Sivas başta olmak üzere çeşitli illerden temin ediyoruz'' dedi. 
     Sağlık Bakanlığı'ndan aldıkları izinle şifalı ot satışı yaptıklarını bildiren Dündar Bahçıvanoğlu, bugünlerde en çok, nezle ve gribe iyi geldiğine inanılan otların satıldığını kaydetti. 
     
</TEXT>
</DOC>
