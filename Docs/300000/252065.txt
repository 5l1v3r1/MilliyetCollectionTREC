<DOC>
<DOCNO> 252065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/axspo01.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Portekiz tarih yazdı 2-1 
</HEADLINE>
<TEXT>


Ev sahibi ekip, Avrupa Şampiyonası yarı finalinde güçlü Hollanda önünde galibiyeti yakaladı, ilk kez final sevinci yaşadı. Cristiano Ronaldo ve Maniche'nin şık golü Portekiz'i hedefe taşıdı 


EURO 2004'te nefesleri kesen mücadele sonrası finale adını yazdıran ilk ekip Portekiz oldu. Ev sahibi, 26'da Ronaldo'nun kafa golüyle üstünlüğü yakaladı. Kaleci Van der Sar'ı uzun süre geçemeyen Portekiz, Maniche'nin müthiş şutuyla 2 - 0'lık galibiyeti bularak, finalin kapısını açtı. Hollanda tek sayısını, Andrade'nin ters vuruşu sonrası kendi kalesine gol atmasıyla kazandı. Final mücadelesi pazar günü yapılacak. 

Rehhagel'in sürprizi var 
YUNANİSTAN Milli Takımı'nın Alman çalıştırıcısı Otto Rehhagel, bugün karşılaşacakları Çek rakiplerine övgüler yağdırdı. Rehhagel rakiplerinin çok iyi bir oyun anlayışına sahip olduğuna dikkati çekerek, "Size taktiğimi anlatmayacağım. Ama onlar için akıl almaz bir planım var" diye konuştu. 

Brückner endişeli 
ÇEK Cumhuriyeti Teknik Direktörü Karel Brückner, Yunanistan önünde favori gösterilmelerinin kendilerini olumsuz etkilediğini söyledi. Brückner, "Bu, bizim başımıza gelebilecek en kötü şeydi. Oyuncularımın bu yorumlardan etkilenmemesi için elimden geleni yapıyorum. Yunanistan hafife alınacak bir takım değil" dedi. 




</TEXT>
</DOC>
