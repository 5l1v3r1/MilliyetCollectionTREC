<DOC>
<DOCNO> 263331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/bbas.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjevic'ten ilginç teşhis 
</HEADLINE>
<TEXT>


A Milli Basketbol Takımımız'ın Coachu, "ABD önünde maç boyunca aslarla mücadele versek, 40'ar fark yerdik" dedi 

GÖKHAN TÜRE 


"Benim sistemim bu" 
12 Dev Adam'ın coachu Bogdan Tanjevic, ABD maçlarında yıldızları kenarda fazla tuttuğu yönündeki eleştirilere tepki gösterdi. Sırp coach, "Eğer 40 dakika boyunca Hidayet, İbo, Mehmet ve diğer aslarla oynamaya kalksaydım, iki maçı da 40'ar sayı farkla kaybederdik. Burada önemli olan takımdaki tüm oyuncuların yükü paylaşması. Oturtmak istediğim sistem de bu" diye konuştu. 

Gençlere üzülüyor 
TANJEVIC, takımda uzun oyuncu problemi olup olmadığı şeklindeki bir soruya ise "Hayır, pota altında bize yetecek kadar kaliteli oyuncuya sahibiz. Tek ihtiyacımız olan şey zaman" yanıtını verdi. Tanjevic, Türkiye'de genç oyuncuların kenarda oturmasının son derece üzücü olduğunu vurguladı ve "Milli Takım'ın başarısı kulüplerinde gençlere tanınan şanstan geçiyor" dedi. 

Kerem'e izin yok 

ÜLKERSPOR, Hidayet'in eski takımı San Antonio Spurs'tan teklif alan Kerem Gönlüm'e vize vermedi. Kulüpten yapılan açıklamada, "Kerem Gönlüm gibi takımımızın çatısını oluşturan temel taşlarından biri olan oyuncumuzun, takımın iskeletinin belirlendiği, hedeflerinin belli olduğu böylesine önemli bir dönemde kadromuzdan kaybetmeyi düşünmemiz sözkonusu olamaz" denildi. 

Serkan hastalandı 

BASKETBOL Milli Takımımız'ın son dönemde yıldızı parlayan Serkan Erdoğan, dün rahatsızlığı nedeniyle Almanya'nın Rodenberg şehrinde yapılan çalışmada yer alamadı. Midesini üşüten Serkan tedaviye alınırken, Kaptan İbrahim ve Arnavutluk'ta ailesinin yanında bulunan Ermal'ın bugün kampa katılması bekleniyor. 12 Dev Adam, dün kaldığı otelin yakınındaki spor salonunda çift idman yaptı. 


</TEXT>
</DOC>
