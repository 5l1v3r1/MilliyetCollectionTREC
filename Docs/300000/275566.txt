<DOC>
<DOCNO> 275566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun34.html </URL>
<DATE> 2004/09/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Avusturya Yeşiller Partisi Türkiye'ye 'hayır' demek çok riskli 
</HEADLINE>
<TEXT>

     Avusturya'daki Yeşiller Partisi'nin Der Grünen lideri Prof. Alexander Van Der Bellen, AB'nin Türkiye ile tam üyelik müzakerelerine başlamasını savunarak, ''Türkiye'ye 'Hayır' demenin çok riskli olacağını'' belirtti. 
     ''Türkiye'nin diğer adaylardan ne daha iyi, ne de daha kötü değerlendirilemeyeceğini'' belirten Van Der Bellen, ''AB, Türkiye'yi bekleme odasında tutmaya devam ederse, dış politikada birinci derecede güvenirlilik sorunu olduğunu ortaya koymuş olur'' dedi. 
     Yeşiller Partisi'nin ''değişik görüşlere rağmen'' çoğunlukla ''Türkiye ile müzakerelere başlanması'' kararı aldığını belirten Van Der Bellen, partisinin çizgisinin, ''Türkiye'ye, diğer adaylardan ne daha iyi, ne de daha kötü muamele edilemeyeceği'' şeklinde belirlendiğini kaydetti. Van Der Bellen, ''Türkiye'ye 'Hayır' denmesi özellikle Ortadoğu'da değişik yorumlara neden olur. Böyle bir durum Avrupa açısından da çok riskli olur'' diye konuştu. 
     Koalisyon hükümeti ortakları ve ana muhalefet partisinin tutumlarını eleştiren Van Der Bellen, Başbakan Wolfgang Schüssel'in Türkiye konusunda sürekli suskun kalmasının ''artık çekilemez bir noktaya'' geldiğini, ana muhalefet konumundaki Sosyal Demokrat Parti'nin SPÖ sürekli fikir değiştirdiğini, koalisyon hükümeti ortağı Özgürlükçüler Partisi'nin FPÖ ise ''ikili oyun'' oynadığını söyledi. 
     
</TEXT>
</DOC>
