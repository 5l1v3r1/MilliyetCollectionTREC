<DOC>
<DOCNO> 299898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy11.html </URL>
<DATE> 2004/12/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Denktaş ''Bağımsız olmayan ülke barış bulamaz, barış yapamaz'' 
</HEADLINE>
<TEXT>

     KKTC Cumhurbaşkanı Rauf Denktaş, ''Türkiye bir pazarlık içerisindedir. Avrupa Birliği'ne AB girme pazarlığı... Bu pazarlıkta, en haklı ve en güçlü olduğu bir davada kendisinden peşinen istenen 'Kıbrıs cumhuriyeti hükümeti' dedikleri terörist idareyi tanımasıdır'' dedi. 
     Denktaş, Yıldız Teknik Üniversitesi'nde YTÜ düzenlenen ''17 Aralık Sonrası KKTC, Türkiye ve AB'' konulu panelin açılışında konuştu. 
     Salona girişinde katılımcılar tarafından ayakta ve uzun süre alkışlanarak karşılanan Denktaş, ''Atatürk'ün gençliğine sesleniyorum'' diyerek sözlerine başladı. 
     KKTC Cumhurbaşkanı Denktaş, konuşmasına şöyle devam etti 
     ''Atatürk, 'Yurtta barış, dünyada barış' demiştir. Bunu kullananlar 'barış için her şey yapılabilir' neticesine varmakta, uzlaşma için her şeyi vermenin mubah olduğunu sanmaktadırlar. Halbuki Atatürk'ün diğer bir sözü vardır 'Barış diyorsam bağımsızlığımızı kastediyorum' der. Bağımsız olmayan bir ülke, hiçbir şekilde barış bulamaz, barış yapamaz. Barış yapma yetkisi yoktur. Bağımsızlık bir milletin varlığının esasıdır. Ve Anadolu işgali, Kurtuluş Savaşı, bunun yaşayan bir örneğidir.'' ''Kıbrıs'ın Türkiye'nin elinden çıkması halinde Akdeniz'in Türkiye'ye kapanacağını'' ifade eden Denktaş, şunları kaydetti 
     ''Bugün neredeyiz Bağımsız, ortaklaşa kurduğumuz, Anavatan, Yunanistan ve İngiltere'nin garantilediği 'ortaklık cumhuriyeti' bugün nerededir Böyle bir cumhuriyet yoktur. Bunu Makarios ortadan kaldırmıştır. Enosis için kaldırmıştır. Tavanı başımıza yıkarak, insanlarımızı toplu mezarlara gömerek... O günlerde burada, Türk basınında sayfa sayfa resimlerle Rumlar'ın vahşeti ve Türkiye'nin müdahale hakkının varlığı savunulmaktaydı. Bugün 41. yılda Şehitler Haftası'ndayız. Türk basınında bu konuda bir haber görmedim. Bir resim bulmadım ve üzüldüm. 
     Türkiye bir pazarlık içerisindedir. AB'ye girme pazarlığı... Bu pazarlıkta, en haklı ve en güçlü olduğu bir davada kendisinden peşinen istenen 'Kıbrıs Cumhuriyeti Hükümeti' dedikleri terörist idareyi tanımasıdır. Böylelikle 31-32 yıldır tanıdığı, 41-42 yıldır koruduğu KKTC ve onun halkından vazgeçmesidir. Bu pazarlıkta Türkiye'nin gücü sizlersiniz. Bu heyecanınızdır.'' Rauf Denktaş, ''Anadolu'da gittiği her yerde bu heyecanı gördüğünü, ancak AB'nin bunun farkında olmadığını'' kaydederek, ''Türk basınının da 'Kıbrıs'ın önemli olmadığını ve AB yolunu tıkamaması gerektiğini' dile getirdiğini'' ileri sürdü. 
     
     ''KIBRIS MESELESİNİ TÜRKİYE'NİN BAŞLATMADIĞINI...'' 

     KKTC Cumhurbaşkanı Rauf Denktaş, sözlerini şöyle sürdürdü 
     ''AB'yi Türkiye'nin önüne koyanlar, farklı bir işlem içinde midirler Kaç yıldır, 'meseleyi hallet öyle gel' diyenler, Kıbrıs meselesini Türkiye'nin başlatmadığını, Rum'un, Yunan'ın başlattığını, bugüne kadar getirdiğini ve Rum idaresine 'meşru Kıbrıs hükümeti' demek suretiyle uluslararası anlaşmaları çiğnemekte olduklarını bilmiyorlar mıydı Tabiatı ile biliyorlardı. O halde neden devamlı surette Türkiye'nin önüne Kıbrıs'ı koyuyorlardı Türkiye'yi almak istemedikleri için... Neticede Türkiye'nin girişimleri, manevrası, devamlı çalışmaları neticesinde alma dönemine geliyorlar ve 'Kopenhag Kriterleri'nde Kıbrıs yoktur' noktasına gelmiş görünüyorlar. 
     Ama yine görüyorum ki, son temaslarda, bu sefer 'Kıbrıs Hükümeti' dedikleri idarenin eline veto hakkı da tanımışlar. Veto tehdidiyle son ana kadar Papadopulos denilen kişi, yani terörün başı, Türkiye ile, dünya ile, AB ile oynuyor ve buna müsaade ediliyor.'' Denktaş, ''17 Aralık'tan sonra Annan Planı'nın yeniden masaya getirilmeye çalışıldığını'' belirterek, ''Annan Planı'nın yeniden masaya getirilmesi demek Rumların lehine daha tadilatı demektir. Bunu katiyen kabul edemeyiz' dedi. 
     Denktaş, YTÜ'deki ''17 Aralık Sonrası KKTC, Türkiye ve AB'' konulu panelde yaptığı konuşmada, Kıbrıs sorununun tarihi sürecini ve müzakerelerde yaşanan gelişmeleri anlattı. 
     KKTC Cumhurbaşkanı Denktaş, ''AB'nin, Kıbrıs Rum yönetimini 'Kıbrıs'ın meşru hükümeti' olarak AB'ye alarak en büyük yanlışı yaptığını'' vurgulayarak, ''Kıbrıs'ta tek hükümet var demek, AB için utanç vesilesidir'' dedi. 
     ''Bilinen aşamada Kıbrıslı Türklerin bağımsızlığının tanınmadan kağıt üzerinde yapılacak bir anlaşmanın Rumlar tarafından yırtılarak geçersiz kılınacağını, Kıbrıs'ın yeniden kana ve gözyaşına bulanacağını'' anlatan Denktaş, ''bu durumda artık Anadolu'nun da kendilerini duyamayacağını ve yardıma gelemeyeceğini'' savundu. 
     Denktaş, Annan Planı'na karşı çıkma nedenlerini de dile getirerek, ''planın 1960 Anlaşması'ndan daha karmaşık bir plan oluğunu, halkın yarısını yeniden göçmen hale getireceğini ve Türk askerini Ada'dan çıkaracağını'' kaydetti. 
     Rauf Denktaş, ''şimdi tekrar Annan Planı'nın 17 Aralık'tan sonra yaşatılmaya, masaya getirilmeye çalışıldığını'' ifade ederek, şunları söyledi 
     ''Annan Planı'nın yeniden masaya getirilmesi demek Rumların lehine daha tadilatı demektir. Bunu katiyen kabul edemeyiz. Yeniden masaya oturacaksak, sağın, solun, ötekinin yaptığı planlarla değil, neyi konuşacağımızı, kim olarak konuşacağımızı, kimi kiminle konuşacağımızı tayin etmek mecburiyetindeyiz. Eğer görüşmelerden bir netice almak istiyorsak, bunu kabul ettirmek mecburiyetindeyiz.'' 
     
     REFERANDUMDAN SONRA... 

     ''Türk Hükümeti'nin referandumdan sonra kendilerine bir söz verdiğini'' kaydeden Denktaş, şöyle dedi 
     ''Türk Hükümeti'nin, Türk milleti ve benim halkıma verdiği sözü şeref sözü olarak kabul ediyorum. Bu, 'Kıbrıs'ta yeni bir hükümet oluşmadıkça, müşterek bir hükümet oluşmadıkça, biz Kıbrıs Rumlarını meşru hükümet olarak tanımayacağız' vaadidir. Bu vaatte durulmasını istiyoruz. Aksi takdirde işler çok daha karmaşık duruma gelecektir.'' Denktaş, bazı medya organlarında ''17 Aralık zirvesinde Türkiye için alınan kararların 'zafer' olarak adlandırıldığını'' belirterek, ''Türkiye'nin alacaklarının karşısında Kıbrıs'ın lafının edilemeyeceğinin'' dile getirildiğini bildirdi. 
     KKTC Cumhurbaşkanı Denktaş, ''Ben de şunu tekrarlıyorum Boğazköy'de, Girne sahillerinde, Lefkoşa Mezarlığı'nda yatan şehitler bunu kabul etmezler. Türk milleti de kabul etmez' diye konuştu. 
     Kıbrıs'ın milli bir dava olduğunu vurgulayan Denktaş, ''Kıbrıs'ın yabancı bir ele geçmesi durumunda Türkiye'nin denizlere açık bir ülke olmaktan çıkacağını, Türkiye'nin güvenliğinin tehlikeye gireceğini'' söyledi. 
     
     BASINA ELEŞTİRİ... 

     ''Türkiye'nin Kıbrıs'tan elini çekmesinin 'Kıbrıs'ı feda etmek' anlamına geleceğini de'' kaydeden Denktaş, ''17 Aralık zirvesinin ardından Türk basınının takındığı tavrı'' eleştirdi. 
     ''Basının sadece alkışlamak yerine gerçekleri göstermesi gerektiğini'' de ifade eden Denktaş, ''Ekim'e kadar 10 aylık sürede de, Kıbrıslı Rumların Türklere yaptıkları vahşetlerin AB ülkelerine iyi anlatılması gerektiğini'' söyledi. 
     ''Bunun yapılmaması durumunda AB'nin Türkiye'ye baskısını daha da artıracağını'' anlatan Rauf Denktaş, konuşmasına şöyle devam etti 
     ''AB yoluna Türkiye giriyor. Bu yol bir tünel gibidir. Bu tünelin neresinde ne olacak, neresinde kim ne oyun oynayacak, kimler veto kullanacak, hiç belli değil. Bu, herkes için çok büyük bir sorumluluktur. Türk Hükümeti'nin basiretine, milli davalarına göstereceği hassasiyete, heyecana bağlı bir pazarlık dönemi başlıyor. Eğer halkımız ne yapıldığını bilmez, basın ne yapıldığını halka göstermezse, o zaman gün gelecek gözler açıldığında 'eyvah' denilecek. Ama kimse bizim gözümüzün yaşına bakmayacak. Bu yol tehlikeli bir yol. Ben görevimin sonuna kadar Türk Hükümeti'nin bana vermiş olduğu sözü halkıma devamlı yansıtıyorum. Çünkü bir ara 'Türkiye sizi sattı' bile denildi. Bu tabii bizim maneviyatımızı çok bozdu. Bunun doğru olup olmadığını tarih gösterecektir. Biz, 'doğru değildir, Türk Hükümeti bizi satmaz, satamaz. Çünkü Türk milleti buna razı olamaz' diyoruz. Türk milletinin Kıbrıs'ta yatırımı vardır. Bu tarihtir, stratejidir, canlardır, şehitlerdir. Çünkü Türkiye için Kıbrıs, güvenlik meselesidir.'' 
     
     KIBRIS DAVASI... 

     Denktaş, ''Annan Planı'na karşı çıkarak müzakerelerden çekildikten sonra Başbakan Mehmet Ali Talat'ın müzakereleri yürüttüğünü, ancak Talat'ın da istediklerini alamadığı ve karşı çıktığı için kendisinden 5 kat daha fazla baskıyla karşılaştığını'' anlatarak, ''Kıbrıs davası eşittir Ahmet, Mehmet, Talat, Denktaş değil. Kıbrıs davası eşittir Türk milleti'' dedi. 
     ''Gelinen aşamada Rumlarla yeniden masaya oturulması gerekiyorsa, bazı konulara çok dikkat edilmesi gerektiğini'' vurgulayan KKTC Cumhurbaşkanı Denktaş, şunları kaydetti 
     ''Rumlarla uzlaşmak istiyorsanız, masaya oturmadan önce Kıbrıs'ta iki tarafın eşitliğini kağıt üzerinde değil, fiilen kayda geçireceksiniz. Karşı tarafa da bunu kabul ettireceksiniz. Bu ne demektir KKTC vardır, defacto bir Rum cumhuriyeti güneyde vardır. Kıbrıs'ta iki millet vardır. Bunlar ya birleşecek bir ortaklık kuracak ya da iki ayrı devlet olarak AB'ye girecektir. Türkiye ile birlikte girecektir. Bu konuda ısrar etmek gerekir.'' Denktaş, ''Türkiye'nin AB'ye üyeliği için önünde en az 15 yıl zaman bulunduğunu'' öne sürerek, ''Nereye gidileceği belli değil, eğer en güçlü ve en haklı olduğunuz davayı peşinen teslim ederseniz diğer davalarınız zaten ortadan kalkmış olur'' dedi. 
     
     ''TÜRKİYE, KIBRIS İÇİN ÇOK BÜYÜK FEDAKARLIKLAR YAPTI'' 

     ''Kıbrıs bizim için Türkiye'nin gücünün, haklılığının, milli davalarına olan hassasiyetinin ölçeğidir'' diye konuşan Denktaş, Türkiye'nin Kıbrıs için bugüne kadar çok büyük fedakarlıklar yaptığını, bunun için şükran ve minnet dolu olduklarını söyledi. 
     KKTC Cumhurbaşkanı Rauf Denktaş, sözlerini şöyle tamamladı 
     ''Bundan sonra da şükran duyuyoruz. Çünkü siz olmasaydınız, 1974 20 Temmuzundan sonra biz de olmayacaktık. Bizi yaşattınız, hürriyetimize kavuşturdunuz. Biz de Ada'yı, Rum, Yunan olmasın diye savunduk. Gücümüz sizsiniz. Milli dava Kıbrıs davası, sizin davanızdır.'' Denktaş'ın zaman zaman gözleri dolarak duygusal bir şekilde yaptığı konuşma sırasında dinleyiciler, KKTC Cumhurbaşkanı'nı ayakta alkışladılar. 
     Panelin düzenlendiği YTÜ Oditoryumu çevresinde geniş güvenlik önlemi alındığı ve oditoryumda köpeklerin de kullanımıyla bomba araması yapıldığı görüldü. 
     
</TEXT>
</DOC>
