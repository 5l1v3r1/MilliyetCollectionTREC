<DOC>
<DOCNO> 289863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo01.html </URL>
<DATE> 2004/11/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ersun Yanal hezimetten sonra ne dedi 
</HEADLINE>
<TEXT>

     Milli Takımlar Teknik Direktörü Ersun Yanal, Ukrayna'ya 3-0 yenildikleri maçın ardından yaptığı açıklamada, ilk 20 dakikada bireysel hatalarla geriye düştüklerini, daha sonra buldukları pozisyonları değerlendiremeyince maçı kaybettiklerini söyledi. 
     Yanal, maç sonrası düzenlediği basın toplantısında, maçın iki dönüm noktası bulunduğunu ifade ederek, ''5. dakikada golü atamadık. Sonra bireysel hatalarla 2 gol yiyince oyun planımız bozuldu. Rakibimiz daha sonra iyi savunma yaptı. Biz ise uzaktan şutlarda etkili olamadık. Kaleye en yakın olduğumuz zamanda da top bir türlü içeri girmedi'' dedi. 
     Grupta her takımın, her sonucu alabileceğini vurgulayan Yanal, ''Bugün alınan sonuçlar da gösteriyor ki, maçlarda çok farklı sonuçlar alınıyor. Başarı ve başarısızlığı grup maçları sonunda değerlendirmek lazım. Şu anda bir süreç devam ediyor'' diye konuştu. 
     Bir gazetecinin, ''Tribünlerden istifa sesleri yükseldi. Ayrıca Hakan Şükür'ü almadığınıza pişman mısınız '' sorusunu Yanal şöyle yanıtladı 
     ''Bugün, bu gündemde değil. Gündemde olmaması gereken bir soru. Bunu tartışmanın yeri ve zamanı değil. Bu kurum, sonuçlar ne olursa olsun, istikrarlı olunması gereken bir kurum. Futbolda üç sonuç var. Alınacak her kötü neticeden sonra böyle istekler olursa, bir süre sonra kimseyi bulamazsınız.'' Yanal, savunmayla ilgili bir soru üzerine, ''Biz bu takımla daha önce, özellikle Danimarka maçında başarılı olduk. Her maçta takım değiştirirsek, bir takım yaratmak zor olur. Başarılı bir takım yaratmak ve bunun üzerinde sürekli durmak gerekir'' diye konuştu. 
     
     ''UKRAYNA AVANTAJLI'' 
     Bu sonuçtan sonra Ukrayna'nın grupta avantajlı duruma geçtiğini kaydeden Yanal, ''Ancak grupta iddialı olan Danimarka, Yunanistan ve bizim puanlarımız birbirine yakın. Bundan sonra oynanacak maçlarda çok gol atan takım öne geçecektir'' dedi. 
     Ukrayna'nın, bugün kontraatak bir futbol oynadığını ifade eden Ersun Yanal, ''Maçın genelinde top yüzde 70 bizdeydi. Futbolda yakaladığınız pozisyonları atmak zorundasınız. Ama bazen, bugün olduğu gibi atamıyorsunuz'' diyerek sözlerini tamamladı. 
     
     BLOKHİN ''YÜREKTEN OYNADIK'' 
     Ukrayna Teknik Direktörü Oleg Blokhin ise oyuncularının, Türk takımından daha iştahlı oynadığını belirterek, ''Yürekten, daha mantıklı ve akıllı oynadık, kazanmasını bildik'' dedi. 
     Blokhin, bugün Shevchenko'nun sakat sakat oynadığını ifade ederek şunları söyledi 
     ''İlk yarı sonunda onu değiştirmeyi düşünüyorduk ama devam ettik. Çok sakat oyuncum vardı. İkinci yarıda kontraatak oynadık. Rakibimiz üzerimize fazla geldi ama uzaktan şutlarda başarılı olamadı. Türkiye'nin orta sahada etkili olduğunu biliyorduk, bunun üzerinde çok çalıştık. Bizim için büyük başarı. Kışa kadar birinci durumda kalacağız. İkinci ile aramızda oldukça fark var. Ancak göklerde uçmuyoruz. Bu sonucu elde ettiği için takımımı kutluyorum.'' Blokhin, Türkiye'nin savunmasında iyi oyuncular bulunduğunu, ancak neden böyle kötü olduklarını anlayamadığını sözlerine ekledi. 
     
     BIÇAKCI'DAN TESELLİ 
     Futbol Federasyonu Başkanı Levent Bıçakcı, farklı yenilgi sonrası soyunma odasına inerek, teknik heyet ve futbolcuları teselli etti. 
     Bıçakcı, soyunma odasından çıkışında gazetecilere yaptığı açıklamada, taraftarların istifaya davet ettiği Ersun Yanal ile ilgili olarak, ''Kendisiyle hiçbir sorunumuz yok. Sözleşmemiz var. Ersun hocanın arkasındayız. Kendisiyle devam edeceğiz. Güveniyoruz'' dedi. 
     Bıçakcı, federasyon başkanlığı görevi içinde ilk kez bir maç sonrası soyunma odasına indiğini hatırlatarak, ''Çok sürpriz bir sonuç oldu. Oyuncularla bunu paylaşmak için soyunma odasına indim. Kendilerine Yol kazası oldu. Sizlere güveniyoruz. Hepinize geçmiş olsun dedik'' diye konuştu. 
     Bıçakcı ayrıca, taraftarların üçüncü gole kadar milli takıma gösterdiği desteğe teşekkür ederek, ''Süperdiler. Seyirciye teşekkür ediyoruz. Bu statta devam etmeyi düşünüyoruz'' açıklamasını yaptı. 
     
</TEXT>
</DOC>
