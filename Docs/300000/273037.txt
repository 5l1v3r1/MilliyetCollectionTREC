<DOC>
<DOCNO> 273037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/siyaset/siy06.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa aldatılmış hissediyor 
</HEADLINE>
<TEXT>



Türkiye'deki Türk Ceza Kanunu tasarısı tartışmaları Fransız basınında yankı bulmaya devam ediyor. Dünkü Fransız gazeteleri yeni ceza yasasının çıkarılmasındaki gecikmenin, "Avrupa'da Türkiye'nin AB'ye girmesine karşı olanlara yeni gerekçeler vereceği" yorumunda birleşti. 
"AB kandırılmış hissediyor" başlığını atan "Liberation", "Ankara ve Brüksel arasındaki atmosferin gerginleştiğini, gecikmenin Türkiye karşıtlarına yeni gerekçeler vereceğini" belirtti. 
"Le Figaro", birinci sayfadan manşetten verdiği haberde, "TCK'daki gecikme yüzünden AB Komisyonu'nun raporunu olumsuz ya da ileri bir tarihte yayınlayabileceğini" kaydetti. Le Figaro, bu durumun da Türkiye konusunda karar verecek AB liderlerinin kararını da geciktirme riski taşıdığını bildirdi. 
"Le Monde" gazetesi, bugün çıkacak sayısında, Başbakan Recep Tayyip Erdoğan'ın aniden şaşırtıcı bir biçimde sertleştiğini, "Türkiye karşıtlarına yeni argüman verildiğini" vurguladı. 



</TEXT>
</DOC>
