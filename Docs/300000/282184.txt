<DOC>
<DOCNO> 282184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy02.html </URL>
<DATE> 2004/10/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Büyükanıt "Teröre karşı etkin mücadele ve kararlılığımız sürecek" 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, teröre karşı etkin mücadele ve kararlılığın süreceğini bildirdi. 
     Çeşitli incelemelerde bulunmak üzere 2. Ordu Komutanı Orgeneral Şükrü Sarıışık ile Diyarbakır'a gelen Orgeneral Büyükanıt, dün 7. Kolordu Komutanlığı'nda güvenlik durumları ve hassasiyetlerin değerlendirildiğini belirtti. 
     Valilik, Emniyet Müdürlüğü ve Diyarbakırspor Kulübü'ne ziyaretlerde bulunacağını ifade eden Büyükanıt, terör örgütünün faaliyetleri konusundaki bir soru üzerine, şunları söyledi 
     ''Haziran ayında tekrar silahlı mücadeleye başladıklarını duyurdular. Bu tarihten itibaren güvenlik güçlerine zayiat veriyorlar. Ancak patlayıcı madde ve uzaktan kumandalı saldırılar ağırlıkta. 
     Tabii bizim teröre karşı etkin mücadele ve kararlılığımız sürecektir.'' 
     
</TEXT>
</DOC>
