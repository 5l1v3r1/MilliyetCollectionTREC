<DOC>
<DOCNO> 291226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur43.html </URL>
<DATE> 2004/11/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Kar, trafik kazalarını artırdı... 
</HEADLINE>
<TEXT>

     Bolu'da etkili olan kar yağışı sonrasında 3 günde 69 trafik kazası meydana geldi. Kazalarda 33 kişi yaralandı. 
     Bolu Emniyet Müdürlüğü'nden alınan bilgiye göre, kar yağışının başladığı cumartesi gününden itibaren, sis ve buzlanma nedeniyle Bolu kent merkezi, D-100 karayolu ve E-80 otoyolunda 69 trafik kazası meydana geldi. 33 kişinin yaralandığı kazalarda yaklaşık 250 milyar liralık maddi hasar tespit edildi. 
     Kazalarda, kayarak ve devrilerek yoldan çıkan araçlar, sürücülere zor anlar yaşattılar. 
     
     GİZLİ BUZLANMAYA DİKKAT 
     Bolu Trafik Bölge Müdürü İlhan Gündoğan, Bolu Dağı Geçişi, D-100 karayolu ve E-80 otoyolunu kullanacak olan sürücüleri, özellikle yollarda gece meydana gelen ''gizli buzlanma''ya karşı uyardı. 
     Bolu geçişini kullanan ve yola kar lastikleri olmadan zincirsiz çıkan sürücüler yüzünden çok sayıda yaralamalı maddi hasarlı kazanı meydana geldiğini belirten Gündoğan, ''Şu anda ölümlü bir kaza olmaması sevindirici. Bolu geçişini kullanacak olan sürücüler buzlanmaya karşı dikkatli olsunlar'' dedi. 
     
     KARA NOKTALAR... 
     Bolu Trafik Bölge Müdürlüğü yetkilileri, sürücülerin trafik kazaları açısından ''Kara Nokta'' olarak belirlenen Bolu-Ankara il sınırında ''Cankurtaran'', Bolu-Karabük il sınırında ''Kemikli'', Gerede-Yeniçağ arasında ''Şair Dertli'', Bolu Dağı'nın ''Karanlık Dere'', Bolu-Düzce il sınırında bulunan Kaynaşlı mevkilerinde daha dikkatli araç kullanmalarını ve kurallara uymalarını istediler. 
     
</TEXT>
</DOC>
