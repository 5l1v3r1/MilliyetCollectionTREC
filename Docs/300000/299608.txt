<DOC>
<DOCNO> 299608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur20.html </URL>
<DATE> 2004/12/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Uzmanlara göre kurtların şehre inmesi normal değil... 
</HEADLINE>
<TEXT>

     Yüzüncü Yıl Üniversitesi Çevre Sorunları Araştırma ve Uygulama Merkezi Müdürü Yrd.Doç.Dr. Şevket Alp, insanların yaşam alanına kolay kolay girmeyen kurtların, ilçe merkezine inerek insanlara saldırmasının altındaki nedenlerin araştırılması gerektiğini söyledi. 
     Alp, kurtların birçok Avrupa ülkesinde popülasyonunun azaldığını, bu nedenle ciddi bir bakım ve koruma altında tutulduklarını belirtti. 
     Türkiye'de de kurt popülasyonu hakkında fazla bilgi sahibi olunmadığını ifade eden Alp, kurt saldrılarının fazla yaşandığı bölgelerden biri olan Doğu Anadolu Bölgesi'nde de kurtlara yönelik ciddi bir bilimsel çalışmanın bugüne kadar yapılmadığını anlattı. 
     Kurtların insanlara saldırması olaylarının, bölgede bu hayvanların popülasyonunun arttığı düşüncesini doğurabileceğine işaret eden Alp, ''Bu düşünceyle insanlar kurtları öldürme eğilimine girebilir. Oysa ki bölgedeki kurt popülasyonu bilinmemektedir. İnsanların yaşam alanına kolay kolay girmeyen kurtların, ilçe merkezine inerek insanlara saldırmasının altındaki nedenler araştırmalıdır'' dedi. 
     Kurtların evcil ya da yaban hayvanları yiyerek beslendiğine dikkat çeken Alp, şöyle devam etti 
     ''Yüksekova'da ilçe merkezinde mahalleye inen kurtlar, yaşam alanları azaldığı için ya da popülasyonu arttığı için insanlara saldırmışlardır. Bunun bilinmesi için ciddi bir ekip ve ekipmanla kurtlara yönelik araştırmaya başlanmalı, buna göre de önlem alınmalıdır. Dünya sadece insanların değildir. Doğayı birlikte paylaştığımız bu canlılara zarar vermeden onlardan gelecek zararı etkisiz hale getirebiliriz.'' 
     
</TEXT>
</DOC>
