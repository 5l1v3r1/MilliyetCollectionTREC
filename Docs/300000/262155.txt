<DOC>
<DOCNO> 262155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur09.html </URL>
<DATE> 2004/08/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Polis plajında üstsüz Rus kadın şoku 
</HEADLINE>
<TEXT>

     Tekin ATAY - TRABZON DHA 
TRABZON Emniyet Müdürlüğü bünyesinde faaliyet gösteren aile plajında üstsüz güneşlenen ve birlikte oldukları erkeklerle uygunsuz hareketlerde bulunan iki Rus kadın, plajın sivil vatandaşlara kapatılmasına neden oldu. Emniyet Müdürü Ramazan Akyürek, plaja gelen ailelerin rahatsız olmaması için böyle bir karar aldıklarını belirterek, "Bundan sonra polis referansı olanlar plaja girebilecek'' dedi. 
     Trabzon kent merkezi çıkışındaki Trafik Bölge Müdürlüğü binasının önünde bulunan ve Emniyet Müdürlüğü bünyesinde faaliyet gösteren aile plajına erkek arkadaşlarıyla birlikte gelen Rus uyruklu iki kadın, plajdaki ailelere ve çocuklara aldırış etmeden, erkek arkadaşlarıyla öpüşüp, üstsüz güneşlendi. 
     Alkollü oldukları belirlenen grup, ailelerin şikayeti üzerine plajdan çıkarıldı. Şikayetler üzerine Emniyet Müdürlüğü, kişi başı girişin 500 bin lira olduğu plaja, sivil vatandaşların girmesini yasakladı. 
     Emniyet Müdürü Ramazan Akyürek, plajın vatandaşlara hizmet için güzel bir yer olduğunu belirterek, şunları söyledi 
     "Artık önüne gelen istediği şekilde plaja giremeyecek. Bir emniyet mensubunun referansı olmadıkça, kimse plaja alınmayacak. Saygın ve tanınmış kişiler için referansa gerek duyulmayacak. Bu kişiler, istedikleri zaman plajdan yararlanabilecek. Amacımız, buraya gelen ailelerin huzur içinde denize girebilmelerini sağlamak ve tesislerimizde tatsız olayların meydana gelmesini engellemektir.'' 

     
</TEXT>
</DOC>
