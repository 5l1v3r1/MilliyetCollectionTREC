<DOC>
<DOCNO> 270970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo16.html </URL>
<DATE> 2004/09/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Beşiktaş, yeni bir sayfa açmak istiyor... 
</HEADLINE>
<TEXT>

     Beşiktaş, yarın deplasmanda yapacağı Sakaryaspor maçıyla yeni bir sayfa açmak istiyor. 
     Birinci Süper Futbol Ligi'nde 2004-2005 sezonunda yaptığı 4 maçta 2 puan alarak, son 29 yılın en başarısız startını veren, ligde üstüste 10 maç kazanamayarak, tarihinin en kötü performansını sergileyen Beşiktaş, bu kötü grafiğine Adapazarı'nda son vermek ve 3 puanla tanışmak amacında. 
     
     HAZIRLIKLAR TAMAM 
     Siyah-beyazlılar, Sakaryaspor ile yapacağı maçın hazırlıklarını, yaptığı çalışmayla tamamladı. 
     BJK Nevzat Demir Tesisleri'nde gerçekleştirilen basına kapalı idmanda teknik direktör Vicente Del Bosque'nin, yarınki maçta ilk 11'de görev vermeyi düşündüğü futbolcularına taktik ağırlıklı bir çalışma yaptırdığı öğrenildi. 
     
     KAMP KADROSU 
     Beşiktaş'ta, Sakaryaspor maçı öncesi bu akşam kampa girecek 19 kişilik kadroya Berkant, Emre, Fatih, Kaan Dobra, Ramazan, Serdar ve takımla çalışmalara yeni başlayan menajer-oyuncu Tayfur alınmadı. 
     Siyah-beyazlılar, yarın sabah Adapazarı'na hareket edecek ve maç saatine dek Sakarya Üniversitesi Tesisleri'nde kalacak. 
     
     TARAFTAR AKINI 
     Beşiktaş'ın Sakaryaspor ile yapacağı maça siyah-beyazlı taraftarlar büyük ilgi gösteriyor. 
     Taraftarların yarın sabahtan itibaren otobüslerle Adapazarı'na gideceği bildirildi. 
     
     MUHTEMEL 11 
     Beşiktaş'ın Sakaryaspor karşısına, Cordoba, Ali Güneş, Ronaldo, İbrahim Toraman, Juanfran, Okan, Tayfun, Tümer, İbrahim Akın, Pancu, Carew muhtemel 11'iyle çıkması bekleniyor. 
     Adapazarı Atatürk Stadı'nda saat 17.30'da başlayacak ve hakem M.Selçuk Dereli'nin yöneteği karşılaşma, Digitürk Lig TV'den naklen yayınlanacak. 
     
</TEXT>
</DOC>
