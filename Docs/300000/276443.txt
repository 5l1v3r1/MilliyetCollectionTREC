<DOC>
<DOCNO> 276443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun10.html </URL>
<DATE> 2004/10/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Arafat'tan dünyaya Gazze'deki katliamı durdurun 
</HEADLINE>
<TEXT>

     Filistin lideri Yaser Arafat, dünya liderlerini ''İsrail'in Gazze'de devam eden operasyonunu durdurmak için müdahaleye'' çağırdı. 
     Filistin haber ajansı WAFA'nın haberine göre, Arafat, BM, Rusya, AB ve ABD'den oluşan Dörtler'e gönderdiği mektupta, son 24 saatte Gazze ve Batı Şeria'da 39 Filistinlinin öldürüldüğünü belirtti ve ''İsrail'in halkımıza yönelik katliamını durdurması için müdahale edin'' ifadesini kullandı. 
     Filistin yönetimi de ''Gazze Şeridi'nde, Filistin halkına yönelik acımasız katliamı görüşmek üzere'' BM Güvenlik Konseyi'ni acil toplantıya çağırdı. 
     Yapılan yazılı açıklamada, Filistin yönetiminin Arap ülkeleri başta olmak üzere diğer ülkelerle de temasta bulunduğu, ayrıca ülke temsilcileriyle İsrail'in operasyonunu önlemeye yönelik toplantılar yaptığı belirtildi. 
     
</TEXT>
</DOC>
