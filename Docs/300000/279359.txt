<DOC>
<DOCNO> 279359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun14.html </URL>
<DATE> 2004/10/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Prens Charles'a eski sekreterinden cinsel ayrımcılık davası 
</HEADLINE>
<TEXT>

     İngiltere tahtının veliahtı Galler Prensi Charles'ın eski bir sekreteri, kendisine cinsel ayrımcılık yapıldığı ve işten haksız yere çıkarıldığı gerekçesiyle mahkemeye başvurdu. 
     Prens Charles'ın resmi ikametgahı Clarence House'da 5 yıl çalışan Elaine Day, başına gelenlerden bizzat Prens Charhes'ı sorumlu tutuyor. 
     Londra'nın güneyindeki Croydon mahkemesinde 17 Kasım'da görülmeye başlanacak davada, çok sayıda saray çalışanının tanıklığına başvurulabileceği, Prens Charles'ın ifadesinin ise ikametgahında alınabileceği belirtiliyor. 
     Clarence House'daki işinden bu yılın başlarında ayrılan Elaine Day'in şikayetini haksız olarak değerlendiren Clarence House sözcüsüne karşılık, Prens'in eski sekreterinin avukatı Kevin McCavish, mahkemeden mutlaka bekledikleri sonucu alacaklarını ve müvekkiline yapılan haksızlığın giderileceğini söyledi. 
     
</TEXT>
</DOC>
