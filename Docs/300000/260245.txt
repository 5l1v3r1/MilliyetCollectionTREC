<DOC>
<DOCNO> 260245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy09.html </URL>
<DATE> 2004/08/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
TBMM, yarın olağanüstü toplanacak... 
</HEADLINE>
<TEXT>

     TBMM, Pamukova'daki tren kazasında sorumluluğu bulunduğu gerekçesiyle Ulaştırma Bakanı Binali Yıldırım hakkında CHP'nin verdiği gensoru önergesinin gündeme alınıp alınmayacağını görüşmek üzere yarın olağanüstü toplanacak. 
     TBMM Başkanvekili İsmail Alptekin'in yönetiminde yarın saat 15.00'te açılacak Genel Kurul'da toplantı yeter sayısı 184 sağlandığı takdirde gensoru önergesi üzerinde görüşmelere geçilecek. 
     Önerge sahibi ve grubu adına CHP Genel Başkanı Deniz Baykal ilk konuşmayı yapacak. Baykal, toplam 30 dakika konuşacak. AK Parti Grubu adına da İstanbul Milletvekili Nusret Bayraktar söz alacak. Genel Kurul'da Hükümet adına Ulaştırma Bakanı Binali Yıldırım konuşacak ve yapılan suçlamalara yanıt verecek. 
     Görüşmeler sırasında önerge sahibine 10, grup ve hükümet sözcülerine ise 20 dakika söz hakkı veriliyor. 
     Konuşmaların ardından gensoru önergesinin gündeme alınması oya sunulacak. Gündeme alınma istemi reddedilirse ve TBMM'nin çalışmaya devam etmesi yönünde de bir karar alınmazsa Genel Kurul kapanacak ve Meclis yeniden tatile girecek. 
     Gensoru önergesi gündeme alındığı takdirde, gensorunun görüşülme günü de belli olacak. Gensorunun görüşülmesi, gündeme alma kararının verildiği tarihten başlayarak iki gün geçmedikçe yapılamıyor, yedi günden sonraya da bırakılamıyor. 
     
     ''GEREKİRSE SORUŞTURMA AÇILMASINI İSTEYECEĞİZ'' 
     CHP Grup Başkanvekili Ali Topuz, TBMM'de düzenlediği basın toplantısında, konuşma süresinin artırılması konusunda ricalarının AK Parti tarafından kabul edilmediğini bildirdi. Topuz, yarınki birleşimi yönetecek TBMM Başkanvekili'nin, konunun önemini göz önünde tutarak bu konuda tolerans göstereceğini umduğunu söyledi. 
     ''Dilerim ki Sayın Bakan hidayete erer de yarın önerge görüşülene kadar istifa ederek bu meseleyi iktidar-muhalefet mücadelesi olmaktan çıkarır'' diyen Topuz, gensoru önergesinin gündeme alınmaması halinde de konunun takipçisi olacaklarını belirtti. Topuz, önümüzdeki uygun bir tarihte Meclis Soruşturması açılmasını isteyebileceklerini bildirirken, ''Görevden ayrılıncaya kadar elimiz Sayın Bakan'ın yakasında olacak'' dedi. 
     
</TEXT>
</DOC>
