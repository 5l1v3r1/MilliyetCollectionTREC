<DOC>
<DOCNO> 287012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/yasam/axyas02.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç parası 'tutsağı' 
</HEADLINE>
<TEXT>


Nadir görülen bir kan hastalığına yakalanan ve ilaç masrafları hastanede yattığı sürece karşılanan Özlem Tokay, tam beş aydır taburcu olamıyor... 

Ahu Coşkun 

Dünyada çok nadir görülen bir kan hastalığı nedeniyle vücudunda sürekli kanama meydana gelen bir çocuk annesi Özlem Tokay 30 , tedavi masrafları ancak hastanede yattığı sürece karşılandığı için taburcu olamıyor. Tedavisini evde sürdürebileceği halde hastanede hapis kalan 'yeşil kart'lı Tokay, dışarıda da ilaçlarının temin edilmesi için başvurduğu Sağlık Bakanlığı'ndan yanıt bekliyor. 
Ayağının üzerinden otomobil geçince kaldırıldığı hastanede olduğu ameliyat sonrası Tokay'ın burnu, dişeti ve iç organlarında kanama başladı. Yapılan tetkiklerde, kanda pıhtılaşmayı sağlayan faktörlerin eksik olduğu belirlendi. Ameliyattan sonra verilen ilaçlar da, hastalığı tetikledi. Tokay'a kan pıhtılaştırıcı ilaçlar da verilmeye başlandı. Tokay'ın ömür boyu bu ilacı kullanması gerekiyordu. 
Tedavi için 'yeşil kart' çıkartan Tokay'a ilaç masraflarının prosedür gereğin yalnızca hastanede yattığı sürece karşılanabileceği söylendi. Tokay bu nedenle 5 aydır Bakırköy Devlet Hastanesi'nden taburcu olamadı. 
Haftada 3 kez alması gereken ilaçların günlük dozu 3,5 milyar lirayı buluyor. Tokay şunları söyledi "İlacı kullanmayınca hemen kanamalarım başlıyor. Taburcu edildikten sonra bu ilaçları alabilmek için haftada 10.5 milyar ödemek zorunda kalacağım. Eşim de çalışmıyor. Bu masrafı karşılamam mümkün değil." 

Böyle bir vakaya hiç rastlanmadı 

Özlem Tokay'ın doktoru Aydın Çiltaş şunları söyledi "Özlem'in tedavisiyle ilgili tetkikler tamamlandı. Taburucu edilebilir ancak yatarak ilaç masrafları karşılandığından 5 aydır onu burada tutuyoruz. Normal hemofili hastalarının kanında pıhtılaşmayı sağlayan faktörlerden biri eksik olurken, Özlem'in kanında 4 faktör birden eksik. Böyle bir vakaya daha önce hiç rastlanmadı. Özlem bu ilaçları almazsa ciddi kanamalar yaşıyor." 


</TEXT>
</DOC>
