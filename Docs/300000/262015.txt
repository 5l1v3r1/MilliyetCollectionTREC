<DOC>
<DOCNO> 262015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun32.html </URL>
<DATE> 2004/08/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Libya, 'Le Belle' kurbanlarına 35 milyon dolar ödeyecek 
</HEADLINE>
<TEXT>

     Almanya'nın başkenti Berlin'de ''La Belle'' adlı diskotekte 18 yıl önce düzenlenen bombalı eylemin kurbanlarına tazminat ödenmesi konusunda avukatlarla Libya'daki Kaddafi Vakfı arasında yapılan görüşmelerde anlaşma sağlandı. 
     Libya'nın Berlin Büyükelçisi Said Abdulaati, Reuters ajansına yaptığı açıklamada, eylemde yaralanan Almanlarla ölen bir Türk için toplam 35 milyon Amerikan Doları ödenmesi konusunda anlaşmaya varıldığını söyledi. 
     Abdulaati, anlaşmanın, ''patlamada ölen Türk kadının ailesiyle, yaralanan Alman kurbanları kapsadığını, patlamada ölen iki Amerikalıyı kapsamadığını'' söyledi. 
     Kurbanların avukatları, bombalı eylemde ağır yaralanan 11 kişi için 600'er bin, yaralanan diğer 152 kişi için de 400'er bin dolar tazminat ödenmesini talep etmişlerdi. 
     Kaddafi Vakfı'nın geçen yıl tazminat ödemeye hazır olduğunu açıklamasına rağmen, bu yıl içinde yapılan görüşmelerde tazminat miktarı konusunda anlaşma sağlanamamıştı. 
     ''La Belle'' adlı diskotekte 1986 yılındaki bomba patlamasında, 1 Türk kızıyla 2 Amerikalı asker hayatını kaybetmiş, yaklaşık 200 kişi yaralanmıştı. 
     Bombalamadan hüküm giyen Arap sanıklar, Berlin Eyalet Mahkemesi tarafından ağır hapis cezalarına çarptırılmışlardı. 
     
</TEXT>
</DOC>
