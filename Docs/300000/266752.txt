<DOC>
<DOCNO> 266752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/spor/yersen.html </URL>
<DATE> 2004/08/27/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Bunun adı mucize 
</HEADLINE>
<TEXT>



Doğrusu bir Türk takımı UEFA Kupası'nda tur atladığı için sevindik, mutlu olduk. Gençlerbirliği'nin geçen yıl Avrupa'da gösterdiği o müthiş performansın tadı öylesine damağımızda kalmış ki, dün akşam Rijeka stadındaki futbol ve ortaya konan mücadele bizi adeta çileden çıkardı. 
Sezon başından beri söylüyoruz, Başkent ekibindeki sistem değişikliği futbolcuları sudan çıkmış balığa çevirmiş. Oyuncuların kendine güveni neredeyse bitmiş. Kim ne yapıyor belli değil. O kadar çok pas hatası var ve savunmada rakibe boş alan bırakılıyor ki, Rijeka gibi haddini bilen bir takım bile Gençlerbirliği'ni neredeyse UEFA Kupası'nda saf dışı bırakacak kadar çok pozisyon buluyor. 
Bakmayın Kırmızı - Siyahlılar'ın dün akşam turu geçtiğine. Bunları işitmek kimsenin gücüne gitmesin. Temsilcimiz Rijeka karşısındaki görüntüsü ve mücadelesiyle ne turu hak etti, ne de sevinmeyi. Kaleci Ömer'in kurtardığı penaltının maçın kaderini değiştireceği düşüncemiz uzun süre pratiğe dönüşmese de, Uğur'un son dakika golü Kırmızı - Siyahlılar'ı bir üst tura taşımaya yetti. Mustafa Özkan'ın akıllara durgunluk veren son dakika transferi ile sahaya Boliç'i sürmek zorunda kalan Erdoğan Arıca, varlığı ile yokluğu belli olmayan Boşnak futbolcuya 63 dakika dayanırken, Gençlerbirliği de o ana kadar 10 kişi oynadı. Sadece Boliç mi Youla'ya ne demeli Oyunda kaldığı sürece sahada gezinip duran, tek bir olumlu pas yapamayan, gol bölgesine adım atamayan Youla, takımdaki en kötüler arasında yer aldı. 
Arkadaşlarının orta alandaki hatalarını kapatmaya çalışan Skoko, Gençlerbirliği'nin dün akşam El Saka, Flip ve oyuna girdikten sonra Uğur ile birlikte ayakta kalabilen birkaç oyuncusu arasındaydı. 



</TEXT>
</DOC>
