<DOC>
<DOCNO> 286629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun26.html </URL>
<DATE> 2004/11/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Serdar Denktaş Rumların Türkiye'yi veto etmeyeceğine inanıyorum 
</HEADLINE>
<TEXT>

     KKTC Başbakanı Mehmet Ali Talat ile Dışişleri Bakanı ve Başbakan Yardımcısı Serdar Denktaş, Kıbrıs'ta temaslarda bulunan Avrupa Yeşiller Grubu heyetiyle ayrı ayrı görüştü. 
     Başbakan Talat, Avrupa Yeşiller Grubu Eşbaşkanı Monica Frassoni'nin başkanlık ettiği heyeti Başbakanlıkta kabul etti. Görüşmeyle ilgili açıklama yapılmadı. 
     Dışişleri Bakanı ve Başbakan Yardımcısı Serdar Denktaş da, Avrupa Yeşiller Grubu heyetini, Demokrat Parti DP Genel Merkezi'nde kabul etti. 
     Görüşmede, Avrupa Yeşiller Grubu Eşbaşkanı Monica Frassoni başkanlığında Genel Sekreter Arnolp Cassola, AP üyesi Vula Tsetsi'den oluşan heyete, Başbakan Talat'la Başbakanlıkta yapılan görüşmeye katılmayan Rum Çevreciler Hareketi Genel Sekreteri Yorgos Perdikis de eşlik etti. 
     Serdar Denktaş, görüşmeden sonra yaptığı açıklamada, görüşmeye Rum tarafından Yeşiller Partisi yetkililerinin de katıldığına işaret ederek, 17 Aralık ve sonrasına yönelik görüş alışverişinde bulunduklarını belirtti. 
     Denktaş, ''Rum tarafının Türkiye'yi Avrupa Birliği'nde AB veto etmeye yönelik bir hareket içinde olmayacağına kesinlikle inandığını'' ifade ederek, böyle bir şey yapmalarının Rumların aleyhine olacağını söyledi. 
     ''Zaten kullanamayacakları bir veto hakkını kullanmama konusunda da önümüze bir al-ver yöntemiyle gelecekler'' diyen Denktaş, ''eğer verilen ve alınan eşitse al-vere her zaman hazır olduklarını'' kaydetti. 
     ''Bu tür yaklaşımların iki tarafa da faydalı olacaksa doğru yaklaşımlar olacağını'' kaydeden Denktaş, ''Kıbrıs Türklerinin referandumda kullandığı 'evet' oyundan sonra hala daha dışarıda bırakılmasının, izole edilmesinin, hala Rum tarafına ihtiyaçlı olduğunun düşünülmesinin sevdikleri bir yaklaşım olmadığını konuk heyete anlatmaya çalıştığını'' belirtti. 
     Denktaş, bunların bir günlük ziyarette anlatılabilecek konular olmadığını, yapılması gerekenin, tüm siyasi partilerin, Kıbrıs Türklerinin haklarını koruma açısından çok daha fazla yurt dışı seyahati yapması, Avrupa Parlamentosu'ndaki gruplarla temaslarda bulunarak Kıbrıs Türklerine yönelik haksızlığın giderilmesi için çaba gösterilmesi olduğunu anlattı. 
     Dışişleri Bakanı ve Başbakan Yardımcısı Denktaş, parlamentoda bulunan tüm partilerin hedef birliği yaparak kendilerine yakın gruplarla temas kurması halinde, Kıbrıs Türkünün kendisini daha iyi anlatabileceğini kaydetti. 
     Avrupa Yeşiller Grubu, Barış ve Demokrasi Hareketi'ni de BDH ziyaret etti. 
     
</TEXT>
</DOC>
