<DOC>
<DOCNO> 258632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun03.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Bakan'a davet jesti 
</HEADLINE>
<TEXT>


Ailesi Yunan askeri tarafından kurtarılan Türk emekli general, annesini Türk subayın kurtardığı Yunan Dışişleri Bakanı'nı İstanbul'a davet etti 

YORGO KIRBAKİ Atina 

Kurtuluş Savaşı öncesi Yunan ordusu Bilecik'e girdiğinde, ailesi bir Yunan askeri tarafından kurtarılan emekli general Erdin Argın, Kurtuluş Savaşı sırasında bir Türk subayının annesini kurtardığı Yunanistan Dışişleri Bakanı Petros Moliviatis'i İstanbul'a davet etti. 
Argın, Moliviatis'e gönderdiği mektupta, Yunan ordusunun Bilecik'e girdiğini ve 2 Yunan askerinin evlerine geldiğini belirtti. Argın, mektubunda şunları anlattı 

'Herkes korkuyordu' 
"Anneannem ve teyzelerimden başka bebek yaştaki amcam vardı. Yunanlı askerlerden biri beşiğinde yatan amcama yaklaştı. Süngüsüyle bebeğin battaniyesini itti. Herkes korku içindeydi. Ancak o kibar insan bebeğe dokunmadı. Bir sandalyeye oturdu. Cebinden eşinin ve çocuğunun fotoğrafını çıkarıp gösterdi. Anneanneme korkmamasını söyledi." 

Davete teşekkür 
Argın, Yunan askerinin verdiği insanlık örneğini övdükten sonra Moliviatis'i tanışmaları için Türkiye'ye davet etti. 
Moliviatis'in annesi Agapi de, 1981'de yayımlattığı "10 Günün Günlüğü" adlı kitabında, Kemalettin adlı Türk subayının kendisini ve babasını nasıl kurtarıp koruduğunu anlatmıştı. 
Moliviatis de Argın'a gönderdiği yanıtta davete teşekkür ederek, günün birinde buluşacaklarını ümit ettiğini vurguladı. 


</TEXT>
</DOC>
