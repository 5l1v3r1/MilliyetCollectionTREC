<DOC>
<DOCNO> 298037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur65.html </URL>
<DATE> 2004/12/15/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
İlk Hac kafilesi yola çıktı... 
</HEADLINE>
<TEXT>

     Hac farizasını yerine getirmek amacıyla kutsal topraklara gitmek üzere Manisa'da biraraya gelen 217 hacı adayı, ilahiler ve dualarla Medine'ye uğurlandı. 
     Muradi Camii önünde toplanan Manisa'nın ilk hac kafilesinde yer alan 217 hacı adayı, kıldıkları akşam namazından sonra yakınlarıyla vedalaştı. Duygulu anların yaşandığı vedalaşma sırasında otobüslerin önlerinde izdiham yaşandı. Bazı hacı adayları kalabalığın içinde ezilme tehlikesi geçirdi. 
     Diyanet İşleri Başkanlığı'nın görevlisi Mehmet Emin Çipiloğlu'nun başkanlığındaki kafilede, Salihli İlçe Müftüsü Karabey Özdemir ile 6 din görevlisi de yer aldı. 
     Hacı adaylarının, Manisa'dan 5 otobüsle İzmir'e, burada kılınacak yatsı namazından sonra da uçakla Medine'ye gidecekleri açıklandı. 
     Medine-i Münevvere'den sonra Mekke'ye geçecek olan hacı adaylarının, hac farizasını yerine getirdikten sonra Türkiye'ye dönecekleri belirtildi. 
     Hacı adaylarının yakınlarına, internet aracılığıyla Kurban Bayramı'nı da kapsayan 35 gün boyunca kafilede yer alanlarla ilgili sürekli bilgi verileceği kaydedildi. 
     
</TEXT>
</DOC>
