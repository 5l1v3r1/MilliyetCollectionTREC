<DOC>
<DOCNO> 250669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur69.html </URL>
<DATE> 2004/06/24/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Çelebi "Amacımız, barışcı bir mücadele.İnsanların ölmesini istemiyoruz" 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Başkanı Süleyman Çelebi, ''Amacımız barışçı bir mücadele. İnsanların ölmesini istemiyoruz'' dedi. 
     Çelebi ve sendika temsilcileri, Taksim Hill Otel'de gerçekleştirilen DİSK İstanbul Bölge Temsilciler Meclisi toplantısının ardından ellerinde ''Katil ABD Ortadoğu'dan defol'', ''NATO defol'' yazılı dövizlerle İstiklal Caddesi'nde yürümek istedi. 
     Güvenlik güçlerinin slogan ve pankart açılmaması şartıyla yürümelerine izin verdiği grup, buna rağmen ABD ve NATO karşıtı sloganlar ile ıslık ve zil çalarak yürüdü. Gruba, İstiklal Caddesi'ndeki bazı vatandaşların da alkışlarla destek verdiği görüldü. 
     Tepebaşı'ndaki parka gelen grup, Fatih'teki patlamada hayatlarını kaybedenler için bir dakikalık saygı duruşunda bulundu. 
     Süleyman Çelebi, burada yaptığı açıklamada, ''Amacımız barışçı bir mücadele. Biz insanların ölmesini istemiyoruz. Yaşamlarını yitirenlere tanrıdan rahmet diliyorum. Mücadelemiz NATO'ya, savaş örgütüne karşı'' diye konuştu. 
     NATO Zirvesi'nin gerçekleştirileceği bölgenin İstanbul halkına kapatıldığını kaydeden Çelebi, ''Gizli, kapalı kapılar ardında yapılan zirvenin sonuçlarını, alınacak kararları bundan sonra tanımıyoruz'' dedi. 
     Çelebi, hükümeti de eleştirerek, ''Bugün iktidarda olanlar, iktidara gelmeden önce vaatlerde bulunanlar, ABD emperyalizminin emrine girmiştir. 27 Haziran'da Kadıköy Meydanı'nda olacağız. Halkımızı soğukkanlı, barış içinde geçecek bu eyleme çağırıyoruz'' diye konuştu. 
     Grup, daha sonra dağıldı. 
     
</TEXT>
</DOC>
