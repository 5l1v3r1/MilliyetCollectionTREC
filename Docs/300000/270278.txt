<DOC>
<DOCNO> 270278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/spo02.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum musluğun başında 
</HEADLINE>
<TEXT>


Fenerbahçe Yönetimi, ligde olduğu gibi Şampiyonlar Ligi'nde de primi Alman hocanın inisiyatifine bıraktı. Teknik Direktör Christoph Daum, alınacak puana, geçilecek tura göre para dağıtacak 

YUSUF KOBAL 


Performansa göre 
FENERBAHÇE Teknik Direktörü Daum, bugün oyuncularıyla toplantı yapacak ve yönetimden aldığı yetkiyle, Şampiyonlar Ligi özel prim programını açıklayacak. Tecrübeli teknik adam, bundan önce maç başına uygulamadığı prim sistemini, Devler Ligi'yle birlikte devreye sokacak. Alman hoca, takımın grup maçlarında elde edeceği her puan başına, toplam puana, tur atlamaya ve oyuncuların kişisel kapasitelerine göre birkaç ölçüde prim vermeyi planlıyor. 

Özel toplantı 
DAUM, futbolcularıyla nihayet bugün biraraya gelip, Sebat maçı için ilk antrenmanını yapacak. Alman hoca, futbolcuları Fenerbahçe'nin lig ve Şampiyonlar Ligi maçlarına konsantre etmek için çaba harcayacak. Oyuncularıyla geniş bir oturum planlayan Daum, ayrıca milli takıma giden bazı futbolcularla özel görüşmeler yapacak. Rüştü'yle de bir görüşme yapacak olan Daum, kalecilerine topluca bir motivasyon toplantısı yapacak. 

Filede büyük atak 

ERDOĞAN DERMANCI 

BU sezon şampiyonluk için mücadele verecek Fenerbahçe Erkek Voleybol Takımı ile yine sezona iddialı hazırlanan bayan voleybolcular, dün basına tanıtıldı. Voleybol Şube Sorumlusu Hakan Dinçay, geçen sezon erkeklerde kaçırdıkları şampiyonluğu bu yıl yakalamak istediklerini ifade etti. Dinçay, bayanlarda da geçen sezondan sadece 4 oyuncu kaldığını vurgulayarak, 8 yeni transferle ilk sezon ikinci dört içinde olmak istediklerini belirtti. 

Fenerbahçe toplanıyor 

YUSUF DURSUN 

Rüştü de katılacak 
MİLLİ maçlarının bitmesiyle birlikte Fenerbahçe bugün tam kadro bir araya gelecek. Barcelona'dan Sarı - Lacivertli ekibe dönen kaleci Rüştü Reçber de takımıyla birlikte ilk antrenmanına çıkacak. Teknik Direktör Daum'un da bugünkü çalışmada Akçaabat Sebat karşılaşmasının taktiğini deneyeceği ifade edildi. 

İspanya'dan çıktı 
FENERBAHÇE Teknik Direktörü Daum'un, lige verilen arayı İspanya'da tatil yaparak değerlendirdiği ortaya çıktı. Şampiyonlar Ligi'ndeki rakiplerini izlediği gerekçesiyle idmanlara çıkamadığı iddia edilen Alman hocanın, kısa bir tatil kaçamağı yaptığı bildirildi. Tecrübeli teknik adam, dün akşam Milli oyunculardan yoksun yapılan antrenmana katılarak kolları sıvadı. 


</TEXT>
</DOC>
