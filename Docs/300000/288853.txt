<DOC>
<DOCNO> 288853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/ekonomi/aeko.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Geldiler, aldılar ve gittiler... 
</HEADLINE>
<TEXT>


Cem Uzan'ın baskınla girdiği Pamukova'daki çiftlikte, Hakan Uzan'ın villasında gizli bir bölmeden kasa olabileceği tahmin edilen bir eşyanın götürüldüğü belirlendi. Devre dışı olan gizli kamera sisteminin de aktive edildiği anlaşıldı 

Nedim Şener 

Genç Parti Genel Başkanı Cem Uzan ve 22 adamının cuma gece yarısı baskınla girdikleri Pamukova'daki çiftlikten, kasa olabileceği sanılan bir eşyanın götürüldüğü belirlendi. Tasarruf Mevduatı Sigorta Fonu'nun TMSF çiftliğe el koymasından sonra tespit yapılarak kapısı mühürlenen Hakan Uzan'ın çiftlikteki villasında, daha önce aralarında suikast silahı olarak bilinen Uzi marka tabancanın da bulunduğu silahların ele geçirildiği çelik kapılı gizli odanın duvarında gizlenmiş bir bölme ortaya çıkarıldı. 

Gizli kameralar çalıştırıldı 
Önceki gün saat 24.00'da çiftliğe giren Uzan ve korumaları doğrudan Hakan Uzan'ın villasındaki çelik kapılı gizli bölüme yöneldi. Duvardaki lambiri kaplamaları söken Uzan ve adamları arkadaki alçıpan duvarı da keserek bir metrekare genişliğinde ve 50 santimetre derinliğindeki gizli bölüme ulaştılar. Bu bölmede bulunanları bir kutu ya da torbaya koyan Uzan ve adamları, daha sonra çiftliğe girdikleri minibüse yerleştirdi. Minibüs saat 00.30'da çiftlikten ayrıldı. Kırılan alçıpan duvar ise, aceleyle tuğla ile örüldü ve sıvası yapıldıktan sonra lambiri ile tekrar kapatıldı. Uzan ve adamları daha sonra çiftlikte bazılarının yerleri h l belirlenememiş olan ve uydu üzerinden internet vasıtasıyla evin her yerini izlemeye yarayan gizli kamera sistemini devreye soktu. Bu sistem daha önce mali polis tarafından tespit edilerek devre dışı bırakılmıştı. 

Pencereyi kanırtıp girdiler 
TMSF Satış Komisyonu Başkanı Fethi Çalık, Hakan Uzan'a ait villaya pencereler tornavida ile kanırtırılarak girildiğinin belirlendiğini söyledi. Tespit için Cumhuriyet Savcılığı'nı çiftliğe davet ettiklerini de anlatan Fethi Çalık, "Ayrıca güvenlik kamerasındaki kendi görüntülerini de silmişler. Buraya dördü cip olmak üzere 8 araba gelmiş. Jandarma buraya gelmeden önce biri dışarı çıkmış" dedi. 

'Aranan evraklar olabilir' 
Telsim Başhukuk Müşaviri Ercan Duman da, gizli bölmeden TMSF tarafından da aranan evrakların alınmış olabileceğini söyledi. Duman, "Bazı niteliğini bilemediğimiz eşyaların torbalarla sürüklendiği tespit edildi. Daha önce TMSF tarafından aranan evraklar olduğu şüphesi var. Güvenlik görevlilerinden aldığımız bilgiye göre, görevlilerin cep telefonları toplandı, hareket alanı tanınmadı ve başlarına gözetim memuru dikilerek bu işlem tamamlanana kadar, ne telefon etmelerine, ne de dışarı çıkmalarına izin verildi. Savcılık ve ilgili kamu kuruluşlarına durumu ihbar ettik" dedi. 
Duman, "Korumaların da 6 tanesinin ruhsatlı silahlarıyla geldikleri, gerek karakolda, gerek savcılıktaki kayıtlarda bulunuyor" diye konuştu. 

Uydu fotoğrafları bile çekilmişti Cem Uzan'ın 22 adamıyla bastığı Pamukova'daki eski çiftliğin üzerindeki esrar perdesi h l kalkmadı. Uzan soruşturmasını yürüten üst düzey bir polis yetkilisi bu çiftliğe 4 kez gidildiğini ve aramalar yapıldığını belirterek, şunları söyledi "Çiftlikte çok önemli şeylerin olduğuna dair ihbarlar geldi ve bu ihbarlar öyle önemli yerlerden gelmişti ki, uydu aracılığıyla sismik fotoğraflarını dahi çekmiştik. Ayrıca MTA'nın da yardımıyla yerden de aramalar yapmıştık. Ama bir türlü bize ihbar edilen şeyleri bulmamız mümkün olmadı. Şimdi Cem Uzan'ın yaptığı gece yarısı baskınından anlıyoruz ki, bizim bulamadığımız bu çok değerli şeyler orada var. Bu çok değerli şeyi veya bilgiyi öyle anlaşılıyor ki, Cem Uzan dışında kimse bilmiyor. Yoksa bir parti lideri kendisini hapse götürebilecek kadar önemli bir eylemi yapmazdı. Amaç ziyaretse gündüz yapardı." 


</TEXT>
</DOC>
