<DOC>
<DOCNO> 277267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur47.html </URL>
<DATE> 2004/10/04/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
İlköğretim öğrencisine köpekler saldırdı. 
</HEADLINE>
<TEXT>

     Burdur'un Büğdüz beldesinde 8 yaşındaki bir ilköğretim okulu öğrencisi, köpeklerin saldırısına uğradı. 
     A.A muhabirinin aldığı bilgiye göre, engelli anne ve babanın çocuğu Musa Bayındır, okul yolunda köpeklerin saldırısına uğradı. Çevredekilerin müdahalesiyle köpeklerin elinden kurtarılan çocuk, olay yerine çağrılan ambulansla Burdur Devlet Hastanesi'ne kaldırıldı. 
     Burdur Devlet Hastanesi Başhekimi Şeref Türel, A.A muhabirine yaptığı açıklamada, çocuğun boynunda, ensesinde, kalçasında, kollarında ve gövdesinde ısırık izleri bulunduğunu belirtti. Musa'nın yaralarının ciddi olduğunu kaydeden Türel, küçük çocuğa kuduz aşısı yapıldığını, köpeklerin kuduz olup olmadığının ise tespit edilemediğini söyledi. 
     Musa Bayındır'ın amcası Veli Bayındır ise çocuğun annesi, babası ve kardeşinin işitme engelli olduğunu belirterek, yeğeninin Sosyal Hizmetler İl Müdürlüğü bünyesindeki yurtlardan birine alınması için başvuruda bulunduklarını, ancak bu isteklerine olumlu cevap alamadıklarını belirtti. Veli Bayındır, ''Sesimizi birileri duysun da Musa'yı kurtarıp, okumasını sağlasınlar'' diye konuştu. 
     
</TEXT>
</DOC>
