<DOC>
<DOCNO> 282493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy16.html </URL>
<DATE> 2004/10/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İkna trafiği baş döndürecek... 
</HEADLINE>
<TEXT>

     Dışişleri Bakanı Abdullah Gül, Türkiye ile AB arasındaki müzakerelerin Türkiye'nin istediği koşullarda başlamasını sağlamak üzere 17 Aralık Zirvesi'ne kadar Avrupalı muhataplarıyla çok sayıda toplantı ve görüşmeye katılacak. 
     Bakan Gül, 25 Ekim'de önce Paris Akdeniz Forumu'na katılacak, aynı gün önce Hollanda ve Çek Cumhuriyeti'ne gidecek. Bu ülkelerdeki resmi ziyaretlerin ardından Gül, 26 Ekim'de Berlin'de gerçekleştirilecek olan üçlü zirveye katılacak. Gül, 29 Ekim'de Avrupa Anayasası'nın imza töreni için Roma'da olacak. 
     Abdullah Gül, 3 Kasım'da resmi ziyaret için Portekiz'de 5-6 Kasım'da ise AB Ara Zirvesi için Brüksel'de bulunacak. 
     Slovakya Dışişleri Bakanı'nı 11 Kasım'da ağırlayacak olan Gül, bir hafta sonrasında 18 Kasım'da da Belçika Dışişleri Bakanı'na ev sahipliği yapacak. 
     Tarihi resmi olarak belli olmasada 23-25 Kasım'da Türkiye-AB Troykası'nın gerçekleştirilmesi bekleniyor. 
     Gül'ün 25 Kasım'da Roma'da düzenlenecek olan Türkiye Forumu kapsamındaki panele de İtalyan muadili ile birlikte katılması planlanıyor. 29 Kasım'da Maceristan Dışişleri Bakanı'nı ağırlayacak olan Gül, 30 Kasım'da Lahey'de yapılacak olan Euromed toplantısına katılacak. 
     Türkiye'nin AB ile müzakereye başlaması kararının alınması beklenen Aralık ayının başında Gül, Slovenya'ya bir ziyarette bulunacak. Bu ziyaretin hemen ardından 2-3 Aralık'ta Portekiz Başbakanı'nın Türkiye'ye gelmesi bekleniyor. 8 Aralık'ta Türkiye'de olması beklenen Hollanda'nın AB İşlerinden Sorumlu Bakanı ile görüşmelerin ardından Gül, 9-10 Aralık'ta yapılacak NATO Dışişleri Bakanları toplantısına katılacak. Abdullah Gül'ün, tarihi henüz belli olmayan Kahire'deki Uluslararası Irak Konferansı'na da katılması bekleniyor. 
     Gül, Aralık ayında son olarak 17 Aralık'taki Türkiye için büyük öneme sahip olan AB Devlet ve hükümet başkanları zirvesinde hazır bulunacak. 
     
</TEXT>
</DOC>
