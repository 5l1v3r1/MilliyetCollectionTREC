<DOC>
<DOCNO> 293776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko11.html </URL>
<DATE> 2004/12/01/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Maliye Bakanlığı, sigara firmalarına ek fatura çıkardı... 
</HEADLINE>
<TEXT>

     Maliye Bakanlığı, ÖTV artışından sonra ürünlerinde yerli tütün oranlarını değiştiren sigara firmalarına, harman değişikliği sırasında Tütün Kurumu'ndan onay almadıkları gerekçesiyle ek fatura çıkardı. 
     Bugün Maliye Bakanlığı'nda Maliye Bakanlığı Müsteşarı Hasan Basri Aktan, Gelirler Genel Müdür Vekili Osman Arıoğlu ve diğer yetkililer ile sigara üreticilerinin yer aldığı bir toplantı düzenlendi. 
     Sigara firmalarından edinilen bilgiye göre, yaklaşık 2 saat süren toplantıda Maliye Bakanlığı, üretici firmalara sigaradaki harman değişikliği için Tütün Kurumu'nun onayını almadıklarını belirtti ve bu nedenle sigaranın vergilendirilmesinde geriye yönelik olarak tamamı yabancı tütün kullanılmış gibi işlem yapılacağını ifade etti. 
     Maliye tarafı, sigara firmalarının geriye dönük olarak vergilerini düzeltmeleri ve pişmanlık müessesesinden yararlanarak cezalı olarak aradaki vergiyi ödemesini de istedi. 
     Bu arada Maliye Bakanlığı'ndan bir üst düzey yetkili, vergiyle ilgisi bulunan her sektör gibi sigara firmaları ile de görüşmelerin doğal olduğunu belirterek, ''Bugünkü toplantıda sigara üzerindeki vergilere ilişkin görüşlerimizi anlattık. Mevcut durumu ortaya koyduk. Gelecekte ne yapılması gerektiği üzerinde durduk'' dedi. 
     
     TARTIŞMA NASIL BAŞLADI 
     Maliye Bakanlığı ile sigara üreticisi firmaları karşı karşıya getiren gelişmeler ÖTV'de yapılan artışla başladı. 
     Maliye'nin ÖTV artışı ile öngörülen 1.2 katrilyon liralık gelir hedefine ulaşılabilmesi için sigara fiyatlarına yüzde 12'lik artış istemesi ile ortaya çıkan anlaşmazlık, ek yükümlülük ile yeni bir boyut kazandı. 
     Son dönemde Gelir İdaresi ile firmalar arasında şu gelişmeler yaşandı 
     Maliye Bakanlığı'nın sigarada maktu vergileri yeniden düzenlemesinin ardından, sigara üreticisi firmalar, ürünlerindeki yerli tütün oranlarıyla oynamaya başladı. Firmalar art arda yerli tütün oranını arttırdıklarını belirterek, özel tüketim vergisinde bir alt dilime indiler ve satış fiyatlarını da düşürdüler. 
     Bu durum tütün mamullerinden belli tutarda özel tüketim vergisi bekleyen Gelirler Genel Müdürlüğü'nün hesaplarını bozarken, fiyat indirimi katma değer vergisinde de bir kayba yol açtı. 
     Sigara üreticilerinin mevcut ürünlerindeki yerli tütün oranlarını arttırmalarının yanı sıra, daha çok yerli tütün içeren yeni sigaraları piyasaya sürmesi, Gelirler Genel Müdürlüğü'nü tekrar harekete geçirdi. 
     Genel Müdürlük, Tütün Kurumu'na başvurarak, Türkiye'de üretilen sigaralardaki yerli ve yabancı tütün oranının nasıl belirlendiğini sordu. 
     Bu Kurumun ''Beyanlarla yetiniyoruz'' yanıtının ardından, vergi düzenlemeleri sonrasında meydana gelen gelişmelere işaret eden Maliye Bakanlığı, bu konuda ortaya çıkacak tereddütleri giderecek bir politika belirlenmesi talebinde bulundu. 
     Bu arada sigara firmaları, Maliye Bakanlığı'nın isteği doğrultusunda Tütün Kurumu'nun 19 Kasım tarihli bir yazı ile sigara firmalarına harman onayı vereceğini bildirdiğini belirttiler. Bu tarihten sonra harman oranında bir değişikliğe gitmeyen firmaların da, Tütün Kurumu'na herhangi bir müracaatının olmadığı ifade edildi. 
     
     SİGARA FİRMALARI NE DİYOR 
     Son gelişmeler karşısında değerlendirmede bulunan sektör temsilcileri, 19 Kasım öncesi gerçekleştirdikleri harman değişiklikleri sırasında Tütün Kurumu'na müracaat ettiklerini, ancak söz konusu Kurumun, bu konuda bir onaya gerek olmadığını kendilerine beyan ettiğini söylediler. 
     Tütün Kurumu'nun sigarada sadece nikotin ve katran oranlarına baktığını kaydeden sektör temsilcileri, dünyanın hiçbir yerinde sigaranın içindeki harmanın tam olarak belirlenmesinin mümkün olmadığını ileri sürdüler. 
     Sigara üreticisi firma temsilcileri, bugünkü görüşme konusunda daha sonra şu değerlendirmede bulundular 
     ''Maliye Bakanlığı yetkilileri, bize Sizinle 19 Kasım öncesi dönemi tartışabiliriz. Ancak 19 Kasım sonrası dönemde verginin tamamen yabancı tütün kullanılmış gibi ödenmesini istiyoruz dediler. Bu durumda örneğin 1 ay önce 1.5 milyon liraya satılan bir sigarada bu hesapla vergi yüzde 100'ün üzerine çıkıyor. Bu durum firmaları büyük zarara uğratır.'' 
     
     YENİ VERGİ SİSTEMİ 
     Öte yandan, görüşmede Maliye Bakanlığı yetkililerinin, sigara firmalarından 1 Ocak 2005'den sonra uygulanmak üzere, tütün mamullerinde yeni bir vergilendirme konusunda görüşlerini istediği öğrenildi. 
     
</TEXT>
</DOC>
