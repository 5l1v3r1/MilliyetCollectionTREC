<DOC>
<DOCNO> 250697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonyas14.html </URL>
<DATE> 2004/06/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aydın Doğan Karikatür Yarışması 21 yaşında... 
</HEADLINE>
<TEXT>

     Bu yıl 21'incisi düzenlenen Aydın Doğan Uluslararası Karikatür Yarışmasında dereceye girenler 30 Haziran'da açıklanacak. 
     Aydın Doğan Vakfı'ndan yapılan açıklamaya göre, yarışmada bu yıl konu sınırlaması yapılmadı. 82 ülkeden 1052 karikatürcünün 2 bin 642 eseriyle katıldığı yarışmada finale kalan 267 çalışma, 28 Haziran'da Seçiciler Kurulu tarafından değerlendirmeye alınacak. 28 Haziran'da açıklanması gereken yarışmanın sonuçları NATO Zirvesi nedeniyle 30 Haziran'da kamuoyuna duyurulacak. 
     Bugüne kadar Türkiye ve dünyada karikatürün duayeni sayılan 165 sanatçının görev yaptığı yarışmanın Seçiciler Kurulu'nda bu yıl şu isimlere yer verildi 
     "Milko Dikov, Oscar Barrientos, Guy Billout, Latif Demirci, Selçuk Demirel, Gürbüz Doğan Ekşioğlu, Hüsamettin Koçan, Tan Oral, Turhan Selçuk, Henryk Sawka" Açıklamada ayrıca, son 21 yılın ödüllü karikatürlerinin ekim ayında Pakistan'da sergileneceği belirtildi. Aydın Doğan Karikatür Yarışması, dünya karikatür çevrelerinde bu alandaki en önemli etkinlikler arasında sayılıyor. 
     
</TEXT>
</DOC>
