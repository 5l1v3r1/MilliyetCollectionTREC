<DOC>
<DOCNO> 279791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo26.html </URL>
<DATE> 2004/10/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Fenerbahçe'de Luciano antrenmana çıktı... 
</HEADLINE>
<TEXT>

     Fenerbahçe, ligin 9. haftasında deplasmanda Gaziantepspor'la yapacağı maçın hazırlıklarını, bugün tek antrenmanla sürdürdü. 
     Teknik Direktör Christoph Daum yönetiminde, Samandıra Tesisleri'nde gerçekleştirilen ve iki saati aşkın süren antrenmanda, sarı-lacivertliler teknik ve taktik çalışmaların ardından çift kale maç oynadı. 
     Antrenmana, milli takımlarda bulunan futbolcuların yanı sıra sakatlığı nedeniyle tedavisi süren Önder katılmadı. 
     
     LUCIANO SEVİNCİ 
     Sakatlığı nedeniyle dünkü iki çalışmaya katılamayan Luciano, bugün takımla antrenmana çıktı. 
     Dizinde ödem oluştuğu için tedavi gören Brezilyalı futbolcunun antrenmana çıkması, teknik heyeti sevindirdi. 
     Luciano'nun, hafta sonu deplasmanda Gaziantepspor ile yapılacak zorlu maçta takımdaki yerini alması bekleniyor. 
     Sarı-lacivertliler, Gaziantepspor maçının hazırlıklarını yarın akşam yapacağı çalışmayla sürdürecek. Antrenmana milli takımlardan dönecek futbolcular da katılacak. 
     
</TEXT>
</DOC>
