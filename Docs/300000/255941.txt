<DOC>
<DOCNO> 255941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonspo14.html </URL>
<DATE> 2004/07/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Konyaspor İlk maçımızda Galatasaray'ı yenerek, iyi başlamak istiyoruz 
</HEADLINE>
<TEXT>

     Konyaspor Futbol Şubesi Sorumlusu İbrahim Kaplan, 2004-2005 futbol sezonunun ilk maçında Galatasaray'ı yenerek, sezona iyi başlamayı istediklerini söyledi. 
     Kaplan, yaptığı açıklamada, Birinci Süper Lig fikstürün çekildiğini anımsatarak, sezona kendi seyircileri önünde başlamayı beklediklerini ancak fikstüre göre ilk maçlarında Galatasaray ile deplasmanda karşılaşacaklarını söyledi. 
     Süper Lig'de hiçbir maçın kolay olmadığını dile getiren Kaplan, ''Sezona İstanbul'da gireceğiz. İlk maçımızda Galatasaray'ı yenip sezona iyi başlamak istiyoruz. Bunu da başaracak güçteyiz. Geçen yıl sarı-kırmızılı takımla yaptığımız iki maçta da üstün oynadık'' dedi. 
     Kaplan, Süper Lig'deki tüm takımların çok iyi transferler yaptığını belirterek, ''2004-2005 futbol sezonunun çok renkli geçeceğine inanıyorum. Geçen yıl olduğu gibi ligde yine sürpriz sonuçlar olacak. Ancak, lig çekişmeli ve zevkli geçecek'' diye konuştu. 
     
</TEXT>
</DOC>
