<DOC>
<DOCNO> 251081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/soneko11.html </URL>
<DATE> 2004/06/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Independent Gazetesi Bakü-Ceyhan Boru Hattı güvenli yapılmıyor... 
</HEADLINE>
<TEXT>

     İngiltere'de yayımlanan The Independent gazetesi, ''British Petroleum BP adlı kuruluşun eski bir üst düzey yöneticisinin Bakü-Ceyhan boru hattının güvenli olmadığına dair'' iddialarına yer verdi. BP sözcüsü ise ''Botaş ile birlikte iddiaları inceleyecekleri ve Botaş'la çalışmaya devam edeceklerini'' açıkladı. 
     Gazete, ''İngiltere'nin en büyük petrol şirketlerinden biri tarafından yapılan boru hattının güvenliğinin maliyeti düşürme çabaları ve taşeronların yaptığı kötü işçilik yüzünden tartışılır durumda olduğunu'' öne sürerken, bu iddiayı adı açıklanmayan eski bir BP üst düzey yöneticisine dayandırdı. 
     BP sözcüsü ise Independent gazetesine yaptığı açıklamada, Botaş ile birlikte karşılarına getirilen bütün bu ciddi iddiaları inceleyeceklerini bildirdi. İddiaların doğruluğunun kanıtlanması halinde durumun mutlaka düzeltileceğini belirten sözcü, Botaş'ın sağlık, güvenlik, çevre güvenliği, işçilik ve insan haklarına saygı noktasında son derece yüksek bir standart sergilediğini, Botaş'ın yaptığı her türlü işin kendileri tarafından da kontrol edildiğini ifade etti. Sözcü, Botaş'la çalışmaya devam edeceklerini de vurguladı. Gazete, BP'nin, biri kendisine yapılması gereken ödemeler yapılmadığı için işten ayrılan, diğeri ise işten çıkartılan iki eski çalışanının çeşitli iddialarına da yer verdi. 
     
</TEXT>
</DOC>
