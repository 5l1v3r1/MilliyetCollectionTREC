<DOC>
<DOCNO> 294445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko25.html </URL>
<DATE> 2004/12/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Serdengeçti Fiyat yuvarlamasından korkulmamalı 
</HEADLINE>
<TEXT>

     Merkez Bankası Başkanı Süreyya Serdengeçti, Yeni Türk Lirası'na geçişte altyapılarını 1 Ocak 2005'e kadar tamamlayamayan kuruluşların, muhtelif sorunlarla karşılaşacağını söyledi. 
     Serdengeçti, Lefkoşa'da düzenlenen ''Yeni Türk Lirası'' konulu konferansta yaptığı konuşmada, ''Altyapı hazırlıklarını ve eğitim çalışmalarını 1 Ocak 2005'e kadar tamamlayamayan kurum ve kuruluşlar muhtelif sorunlarla ve pazar payının azalma riskiyle karşılaşabilirler'' dedi. 
     YTL'ye geçiş süreci ve yapılan hazırlıkları anlatan Merkez Bankası Başkanı Süreyya Serdengeçti, Türkiye'de yıllarca yaşanan enflasyonun ekonomik ve sosyal açıdan tahribat yaratığına değindi. 
     ''Sıfırların atılmasının zamanının çoktan geldiğini, fakat enflasyonla mücadelede gerekli başarılar sağlanamadığından bugüne kadar beklendiğini'' kaydeden Serdengeçti, kamuya açılan krediyi azaltmalarıyla enflasyonun da düştüğünü, enflasyonun düşüşünde Merkez Bankası'nın bağımsızlığının gerçekleşmesinin de etkisi olduğunu belirtti. Serdengeçti, bu koşullar oluşunca da sıfır atma operasyonuna başlandığını söyledi. 
     Dünyada yapılan paradan sıfır atma uygulamaları hakkında bilgi veren ve dünyada bugüne kadar 49 ülkenin parasından sıfır attığını ifade eden Serdengeçti, bugün ''istikrarın kalesi'' olan Almanya'nın bir defada parasından en çok sıfır atan ülke olduğunu, Almanya'nın 1923'te 12 sıfır attığını anlattı. Serdengeçti, Brezilya ve Yugoslavya'nın da 6'şar kezle parasından en fazla sıfır atan ülkeler olduğunu kaydetti. Süreyya Serdengeçti, Türkiye'nin parasından sıfır atan 50'nci ülke olacağını belirtti. 
     
     ''ACELEYE GEREK YOK'' 
     Türkiye'de YTL için çıkarılan kanunun içeriğine değinen ve Merkez Bankası olarak yaptıkları çalışmaları ve hazırlıkları aktaran Serdengeçti, ''insanların bir an önce YTL'ye sahip olmak isteyip yeni parayı elde etmek için acele etmesine gerek olmadığını'' söyledi. 
     Serdengeçti, eski banknotların bir yıl boyunca YTL'yle birlikte kullanılacağını, YTL'nin ülke geneline dağıtımının da tamamlanmak üzere olduğunu ifade etti. 
     1, 50 ve 100 YTL'lik banknotların diğer banknotlardan boyut olarak farklı olacağını, ileride tüm banknotların boyutlarının farklı farklı olmasına geçilebileceğini dile getiren Süreyya Serdengeçti, YTL'de hem madeni para, hem de banknot olarak 1 YTL bulunacağını, bunların kullanımının benimsenmesine göre birinin ileride tedavülden çıkartılabileceğini söyledi. 
     
     BANKA KARTLARI 5 DAKİKA KULLANILMAYACAK 
     Merkez Bankası Başkanı Serdengeçti, YTL'yle birlikte döviz hesaplarında da değişiklik olacağını, 1 YTL'nin üzerindeki hesaplarda noktanın ardından dört hane yazılacağını 1.2312 , 1 YTL'nin altındaki hesaplarda noktanın ardından 5 hane yazılacağını 0.45879 belirtti. 
     Yeni paralarla ilgili güvenlik özelliklerinde bir sorun olmadığını, ancak eski banknotlara benzemeyecek 50 ve 100 YTL'lik banknotlarda dikkatli olunması gerektiğini ifade eden Serdengeçti, sıfırları atma operasyonunun Türkiye'ye maliyetinin 20 milyon dolar civarında olduğunu kaydetti. 
     Süreyya Serdengeçti, her alanda hazırlıkların sürdüğünü, geçiş sırasında sorunlar yaşanmaması için gerekli tedbirlerin alındığını belirterek, yalnız banka kartlarının, bankaların gerekli ayarlamaları yapabilmeleri için 1 Ocak 2005'e girerken saat 23.58 ile 00.03 arasında 5 dakika süreyle kullanılamayacağını bildirdi. 
     
     ''YUVARLAMADAN KORKMAMALI'' 
     Sıfır atma operasyonunun ekonomiye etkisiyle ilgili konuşurken, Avrupa'da yeni para birimi euroya geçilirken iddia edilenlerin aksine enflasyonun düştüğünü anımsatan Serdengeçti, fiyatların yukarıya doğru yuvarlanmasından korkulmaması gerektiğini, çünkü Türkiye'de fiyatların zaten yukarıya doğru yuvarlatıldığını söyledi. 
     Serdengeçti, sıfırların atılmasının getireceği en önemli yeniliğin, kuruşlu bir döneme başlanması olacağına işaret etti. 
     
</TEXT>
</DOC>
