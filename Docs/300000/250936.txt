<DOC>
<DOCNO> 250936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur29.html </URL>
<DATE> 2004/06/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ciğerlerimiz yanıyor... Antalya'da iki ayrı bölgede orman yangını çıktı 
</HEADLINE>
<TEXT>

     Antalya'nın Kemer İlçesi'ne bağlı Beldibi Beldesi'nin kuzeyindeki ormanlık alanda yangın çıktı. Tünektepe'de dün söndürülen yangın ise bugün rüzgarın kıvılcımları parlatması yüzünden yeniden başladı. 
     Orman Bölge Müdürü Mustafa Kurtulmuşlu yaptığı açıklamada, Beldibi'ndeki Zigana Otel'in karşısına düşen ormanlık alanda başlayan ve 5 dekar alanda devam eden yangına hem yerden, hem de havadan müdahale edildiğini bildirdi. Tünektepe'den dün çıkan ve söndürülen yangının da rüzgarın kıvılcımları parlatması yüzünden yeniden başladığını belirten Kurtulmuşlu, şu bilgileri verdi 
     ''Tünektepe'deki Milli Park sahasındaki yangının söndürülmesinden sonra ekiplerimiz bölgede bekliyorlardı. Ancak yangın bugün yeniden başladı. Bu yangın tehlike arz ediyor. Bu bölgede kızılçam ve makilikler bulunuyor. Çünkü bu bölge sarp olduğundan yerden arazözlerle ve işçilerle yerden müdahale edemiyoruz. Kemer'de bu sabah 10.50'de başlayan ve 5 dekar alanda etkili olan yangınla birlikte 1 hektar alanda süren Tünektepe yangınına 2 helikopter de müdahale ediyor. Çalışmalarımızı aralıksız sürdürerek, her iki yangını da kontrol altına almaya çalışıyoruz.'' 
     
</TEXT>
</DOC>
