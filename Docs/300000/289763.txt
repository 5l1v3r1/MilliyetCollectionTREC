<DOC>
<DOCNO> 289763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun11.html </URL>
<DATE> 2004/11/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
45 yerinden bıçaklandı, doktor 'eceliyle öldü' yazdı 
</HEADLINE>
<TEXT>

     Eda BERKBAYRAK LETONYA, DHA 

LETONYA'da 9 Kasım Salı günü ölen, soyadı açıklanmayan 87 yaşındaki Aleksandr için çağrılan aile doktoru, 45 yerinden bıçaklanan yaşlı adamın cesedini kontrol etme gereği duymayıp, eceliyle yaşlılıktan öldüğüne dair rapor yazdığı ortaya çıktı. 
     Letonya'nın başkenti Riga'da yaşayan Aleksandr'ın eşi bir süreliğine evden ayrıldı. Yaklaşık 20 dakika sonra eve döndüğünde ise eşini hareketsiz görünce öldüğünü anlamayan kadın, hemen aile doktorlarını aradı. 
     Adı açıklanmayan kadın doktor eve gelerek Aleksandr'ın vücuduna göz atıp öldüğünü söyledi. Yaşlı adamın eşi yaşadığı şok nedeniyle doktorun sorularını yanıtlayamadı. Doktor da cesedi inceleme gereği duymadan, "Yaşlılık nedeniyle uykusunda eceliyle ölmüştür'' diye yazarak ölüm tutanağı düzenledi. Daha sonra ceset morga kaldırıldı. 
     Cesedi yakılmak üzere hazırlayan morg görevlileri, 45 bıçak darbesi olduğunu tespit etti. Görevliler bunun üzerine polise haber verdi. Polis, yaşlı çiftle aynı daireyi paylaşan 33 yaşındaki isminin Egil olduğu belirtilen komşularını cinayet zanlısı olarak tutukladı. Egil, suçunu kabul etti ancak, cinayet nedeni hakkında mantıklı bir açıklamada bulunamadı. Savcılık, Egil hakkında ömür boyu hapis istemiyle dava açtı. 
     
</TEXT>
</DOC>
