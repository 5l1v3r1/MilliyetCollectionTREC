<DOC>
<DOCNO> 257414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur11.html </URL>
<DATE> 2004/07/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Neve Şalom Sinagogu'nun duvarı çöktü... 
</HEADLINE>
<TEXT>

     Beyoğlu'ndaki Neve Şalom Sinagogu'nun bir duvarı kısmen çöktü. 
     AA muhabirinin aldığı bilgiye göre, Kuledibi Büyük Hendek Caddesi'ndeki Neve Şalom Sinagogu'nda bir süre önce güçlendirme ve tadilat çalışması başlatıldı. Bu kapsamda iç kısmına beton dökülmek istenen duvarın bir bölümü, çalışma yapılmayan gece saatlerinde henüz belirlenemeyen bir nedenle kısmen çöktü. 
     Çökme sonucu beton ve taş parçaları sinagogun önündeki polis kulübesinin üzerine ve sokağa düştü. Duvarın çökmesinden kısa bir süre önce polis kulübesinden dışarı çıkan görevli polis memuru ise yara almadan kurtuldu. 
     Olay sonrası sinagogun çevresi polislerce emniyet şeridine alındı. 
     Sinagoga 15 Kasım 2003 tarihinde bomba yüklü bir kamyonetle saldırı yapılmıştı. Çok sayıda kişinin hayatını kaybettiği ve yaralandığı saldırıda sinagogun dış cephesi ile üst kısmında maddi hasar oluşmuştu. 
     
</TEXT>
</DOC>
