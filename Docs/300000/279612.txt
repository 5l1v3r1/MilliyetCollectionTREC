<DOC>
<DOCNO> 279612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/siyaset/siy01.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'de Zana'ya sıcak karşılama 
</HEADLINE>
<TEXT>


GÜVEN ÖZALP Brüksel 


Eski DEP Milletvekili Leyla Zana, dün akşam, 12 yıl aradan sonra ilk kez geldiği Avrupa Parlamentosu'nda AP Yeşiller Grubu tarafından verilen resepsiyonda ağırlandı. Yeşiller Grubu Başkanı Daniel Cohn Bendit, "Zana tutuklu olduğu sürece, Türkiye müzakerelere başlayamaz demiştik. Zana artık serbest, biz de müzakerelerin başlamasını destekliyoruz. Sözümüzü tuttuk" dedi. 
Bendit resepsiyonda, Türkiye'de gerçek demokrasinin ancak AB'yle müzakere sürecinde yerleşeceğini belirterek, "Türkiye'nin üyeliğine İstanbul'a bakarak karar verilemez. Türkiye'nin Avrupa standartlarına ulaştığının göstergesi Diyarbakır'dır. Oradakiler kendilerini İstanbul'daki gibi hissettiklerinde Türkiye üyeliğe hazır demektir" diye konuştu. Zana da "Bundan sonra çözüm için çaba göstermeliyiz. Türkiye'nin AB üyeliğini destekliyoırum. Artık Türk, Kürt bir arada yaşamalı" şeklinde konuştu. 


</TEXT>
</DOC>
