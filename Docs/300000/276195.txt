<DOC>
<DOCNO> 276195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko11.html </URL>
<DATE> 2004/09/30/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
1 Ocak'tan sonra tüm kayıtlar YTL üzerinden düzenlenecek... 
</HEADLINE>
<TEXT>

     Yeni Türk Lirası ile birlikte 1 Ocak 2005'ten itibaren tüm muhasebeleştirme belgeleri ve mali raporlar, Yeni Türk Lirası üzerinden düzenlenecek. 
     Maliye Bakanlığı'nın bugünkü Resmi Gazete'de yayımlanan Muhasebat Genel Müdürlüğü Genel Tebliği ile Yeni Türk Lirası işlemlerine ilişkin usul ve esaslar belirlendi. 
     Tebliğe göre, 1 Ocak 2005'ten itibaren YTL kullanılacağı için idareler bütçelerinden yapacakları harcamaların gerçekleştirilmesine ve ödenmesine ilişkin düzenleyecekleri belge ve cetvellerde para ile ifade edilen değerleri, YTL cinsinden gösterecek. 
     Ancak fatura veya fatura yerine geçen belgeleri 1 Ocak 2005 tarihinden önce düzenlenmiş giderlerin 2005 yılında tahakkuk ettirilerek ödenmesi halinde, tahakkuk müzekkeresi ve verile emri YTL'ye dönüşüm yapılmak suretiyle düzenlenecek. 
     Belge ve cetvellerin YTL cinsinden düzenlenmesinde ya da belge ve cetvellerdeki TL değerlerin YTL'ye dönüşüm işlemlerinde, yarım Yeni Kuruş ve üzerindeki değerler, 1 Yeni Kuruşa tamamlanacak. Yarım Yeni Kuruşun altındaki değerler ise dikkate alınmayacak. 
     Say 2000i Web Tabanlı Saymanlık Otomasyon sistemine dahil saymanlıkların kayıtlarında yer alan tutarların YTL'ye dönüşüm işlemleri, merkezden otomatik olarak yapılırken, bu sisteme dahil olmayan saymanlıklar ise dönüşümü kendileri gerçekleştirecek. 
     1 Ocak 2005 tarihinden itibaren tüm muhasebeleştirme belgeleri ve mali raporlar, YTL üzerinden düzenlenecek. Geçiş dönemi olan 2005 yılı içerisinde hem TL'nin hem de YTL'nin tedavülde olması, belgelerin, muhasebe kayıtlarının ve mali raporların YTL üzerinden düzenlenmesi esasını değiştirmeyecek. 
     
</TEXT>
</DOC>
