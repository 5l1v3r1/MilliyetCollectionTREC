<DOC>
<DOCNO> 287815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur01.html </URL>
<DATE> 2004/11/10/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Polis, Okmeydanı'nda bir binayı basıp 19 kişiyi gözaltına aldı 
</HEADLINE>
<TEXT>

     Okmeydanı'nda Terörle Mücadele Şube Müdürlüğü ekiplerince bir binaya düzenlenen operasyonda, 19 kişi gözaltına alındı. 
     A.A muhabirinin aldığı bilgiye göre, Mahmut Şevketpaşa Mahallesi Piyalepaşa Caddesi'nde bir binaya saat 06.00 sıralarında Terörle Mücadele Şube Müdürlüğü ekiplerince operasyon düzenlendi. 
     Çevik kuvvet ekiplerinin cadde girişlerini kapattığı operasyonda, binanın dış kapısı balyozla kırılarak açıldı. Bu sırada operasyon yapıldığını anlayan ve binanın 2. katında bulunan kişiler, pencereye çıkarak slogan attı. 
     Bulundukları dairenin demir kapısını kilitleyen bu kişiler, ''Baskılar bizi yıldıramaz'', ''öğrenciyiz, haklıyız kazanacağız'' şeklinde slogan atıp zılgıt çekti. 
     Polis, dairenin demir kapısını da balyozlar ve demir testeresi kullanarak yaklaşık 1.5 saatte açtı. İçeriye giren polis, burada bulunan 19 kişiyi gözaltına alarak 3 minibüse bindirdi. 
     Bu kişilerden bazılarının, minibüslere bindirildikleri sırada polise direnerek slogan atmayı sürdürdüğü görüldü. 
     Operasyon sırasında olay yerine gelen avukat Behiç Aşcı, polisin güvenlik şeridini aşmak istedi. 
     Buna izin verilmemesi üzerine bir yetkili ile görüşmek istediğini belirten Aşcı, operasyon düzenlenen yerde Devrimci Gençlik Dergisi çalışanlarının bulunduğunu, kendisinin de derginin avukatı olduğunu ifade etti. 
     
</TEXT>
</DOC>
