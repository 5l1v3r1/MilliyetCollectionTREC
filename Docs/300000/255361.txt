<DOC>
<DOCNO> 255361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko25.html </URL>
<DATE> 2004/07/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
SWISS, yeniden yapılanmanın karşılığını alıyor... 
</HEADLINE>
<TEXT>

     İsviçre'nin ulusal havayolu SWISS, 2004 yılının ilk yarısında yüzde 73.4'lük doluluk oranı ile 4 milyon 564 bin 979 yolcu taşıdı. 
     Mali yapısını düzeltmek için verimsiz uçuşları iptal ederek trafik hacmini yüzde 20 azaltıp 2004 yılına yeniden yapılanmayla giren şirket, yolcu sayısı sadece yüzde 14.6 düştüğü için doluluk oranını artırmayı başardı. Yılın ilk yarısında yüzde 73.4 doluluk oranıyla uçan SWISS'in geçen yılın aynı dönemindeki doluluk oranı ise yüzde 68.7 idi. Şirketin yılın ilk yarısındaki en verimli ayı ise yüzde 77.2 doluluk oranıyla Nisan oldu. 
     SWISS, ana bölgesi Avrupa uçuşlarında ise yılın ilk yarısında yüzde 60.3 doluluk oranıyla 3.44 milyon yolcu taşıdı. Şirketin 'verimli' kıtalararası uçuşlarında ise bu rakamlar 1.12 milyon yolcu ve yüzde 79.1 doluluk oranı olarak gerçekleşti. 
     Şirket 2003 yılında 10 milyon 660 bin 715 yolcu taşımıştı. SWISS, 81 uçaktan oluşan filosuyla 70 nokta ve 42 ülkeye uçuş gerçekleştiriyor. 
     
</TEXT>
</DOC>
