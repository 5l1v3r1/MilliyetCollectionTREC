<DOC>
<DOCNO> 267501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yasam/yas07.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yük trenine mayın 
</HEADLINE>
<TEXT>


Elazığ'da teröristler, tren yoluna döşedikleri mayınları yük treni geçerken patlattı. 4 vagonu devrilen trende 2 makinist yaralandı 

ELAZIĞ DHA 

Elazığ'da teröristler demiryoluna döşedikleri mayınları, bir yük treni geçerken uzaktan kumandayla patlattı. Trenin 4 vagonu devrilirken, 2 makinist yaralandı. Saldırının yolcu treni yerine yük trenine yapılması olası bir faciayı önledi. 

4 vagon raydan çıktı 
Bitlis'in Tatvan İlçesi'nden dün 10.00'da Malatya'ya hareket eden 53301 sayılı yük tren, 17.20 sıralarında Elazığ'ın Palu İlçesi Suveren İstasyonu'na yaklaştığı sırada, teröristler raylara döşedikleri mayınları uzaktan kumandayla patlattı. Patlamada 6 vagonlu treninin lokomotifi ve 4 vagonu raydan çıkarak devrildi. Yaralanan makinistler Emin Yılmaz ile Metin Arslan, Elazığ'da hastaneye kaldırıldı. Güvenlik güçleri, saldırıyı gerçekleştiren teröristlerin yakalanması için operasyon başlattı. Mayınların yolcu treni değil de yük treni geçerken patlatılması olası bir faciayı önledi. 



</TEXT>
</DOC>
