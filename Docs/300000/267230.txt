<DOC>
<DOCNO> 267230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/dunya/dun02.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başörtüsü yasağına karşı 2 Fransız kaçırıldı 
</HEADLINE>
<TEXT>



Irak'ta 2 Fransız gazeteciyi kaçıran Irak İslami Ordusu adlı bir grup, rehineler karşılığında Fransa'dan 48 saat zarfında okullardaki başörtüsü yasağını kaldırmasını istedi. Rehinelerle ilgili video görüntülerini dün gece yayımlayan El Cezire TV'si, gazetecilerin adlarının George Malbrunot ve Christian Chesnot olduğunu açıkladı. Fransız Dışişleri, geçen hafta Le Figaro ve RFI Radio France International için çalışan 2 gazetecinin Irak'ta kaybolduklarını bildirmişti. Malbrunot ve Chesnot, Irak İslami Ordusu'nca kaçırılarak öldürülen İtalyan gazeteci Enzo Baldoni ile aynı gün kaybolmuşlardı. Adı geçen grup, daha önce de İranlı bir diplomatı kaçırmış, rehin aldığı 2 Pakistanlıyı öldürmüştü. Fransa'da bu öğretim yılında yürürlüğe girecek yasa ile devlet okullarında türban, kippa ve büyük haç kolyelerle derslere girilmesine yasak getirilmişti. 


</TEXT>
</DOC>
