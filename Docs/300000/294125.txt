<DOC>
<DOCNO> 294125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko28.html </URL>
<DATE> 2004/12/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
RTÜK Başkanı Umarız Star Medya Grubu bir an önce satılır 
</HEADLINE>
<TEXT>

     Radyo Televizyon Üst Kurulu RTÜK Başkanı Fatih Karaca, radyo-televizyon kuruluşlarının Tasarruf Mevduatı Sigorta Fonu'nun TMSF elinde daha fazla devam etmesinin, yayınlarını sürdürmesinin doğru olmadığını düşündüklerini belirterek, ''Umuyoruz ki bir an önce bu kuruluşlar satılır'' dedi. 
     Karaca, Dünya Ticaret Merkezi'nde düzenlenen ''Uluslararası Uydu İletişimi Yayıncılık ve TV Sektörü Fuarı ve Konferansı''nın açılışı sırasında gazetecilerin sorularını yanıtladı. 
     Fatih Karaca, geçtiğimiz günlerde TMSF ile yaptıkları görüşmenin sorulması üzerine, TMSF Başkanı ile Star Medya Grubu'nun satışı konusunda bir değerlendirme yaptıklarını söyledi. 
     Daha önce Üst Kurul olarak bu konudaki kararlarını TMSF'ye bildirdiklerini hatırlatan Karaca, ''Biz orada TMSF'nin kendi yasasına göre bu yetkisini kullanabileceğini, ancak satıştan sonra ortaya çıkan durum çerçevesinde 3984 sayılı yasa çerçevesinde durumun değerlendirileceğini ifade ettik'' dedi. 
     Fatih Karaca, bu noktada RTÜK'ün henüz bir satış yapılmadığı için şu aşamada herhangi bir noktada görüş ifade etmesinin de söz konusu olmayacağını ortaya koyduğunu belirtti. 
     Medyadan takip ettikleri kadarıyla, TMSF'nin ayrıca yeni bir yasal düzenleme içerisine gireceğini ifade ettiğini kaydeden Karaca, şunları söyledi 
     ''Tabii bu konuda takdir hükümetin ve parlamentonundur ama RTÜK üzerine düşen görevi yapmıştır. Özellikle kamu alacaklarının tahsili konusunda hassasiyet gösteren bir kamu kuruluşuna, TMSF'ye yardımcı olmak tabii ki bizim görevimizdir. Ancak RTÜK'ün de tabi olduğu kendi kanun ve yönetmelikleri var.'' Bu meselenin önümüzdeki günlerde çözümleneceğini düşündüğünü belirten Karaca, ''Çünkü TMSF'nin elinde daha fazla bu radyo televizyon kuruluşlarının devam etmesi, yayınlarını sürdürmesinin doğru olmadığını düşünüyoruz. Baştan beri de bunu söylüyoruz. Umuyoruz ki bir an önce bu kuruluşlar satılır, TMSF'nin kontrolünde de başka medya kuruluşları kalmaz diye düşünüyorum'' dedi. 
     
</TEXT>
</DOC>
