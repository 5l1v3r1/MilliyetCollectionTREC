<DOC>
<DOCNO> 261502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/ydilmen.html </URL>
<DATE> 2004/08/08/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ön liberosuz oyun 
</HEADLINE>
<TEXT>



Kadrosu çoğunlukla yenilenmiş, geçen yıla göre sistemi de tamamen değişmiş olan Beşiktaş, ligin ilk haftasında zorlu Malatya deplasmanında altın bir puan aldı. Bir altın puan diyoruz çünkü kazanmayı hakedecek bir futbol oynamadı. Son saniye golü de Beşiktaş'ın daha ligin başında demoralize olmasını engelledi. 
Fenerbahçe ve Beşiktaş aynı düzende oynuyorlar. Bu düzeni çıkaranın var ya... Zaman zaman ben de oynamadım değil. Öylesine kısır bir futbol ortaya çıkıyor ki... Dörtlü savunmanın önünde iki ön libero. Orta sahanın diğer iki oyuncusu sağ ve sol çizgide. İlerde de iki santrfor. Özellikle hücum yaptığın zaman rakip savunmadan dönen topları bir türlü alamıyorsun. Dolayısıyla da oyunun hakimiyeti bir türlü sana geçmiyor. 
Beşiktaş maça solda İbrahim Üzülmez'in önünde Pancu, sağda Ali Güneş'in önünde de Kaan Dobra ile başladı. Kendi sağ kanadından pek tehlike yemedi ancak Pancu İbrahim'e hiç yardımcı olmadığı ve santfor gibi oynadığı için sol tarafta ilk yarı, Fenerbahçe'nin önceki gün ikinci yarıda düştüğü sıkıntıyı yaşadı. Fenerbahçe'nin ikinci golündeki gibi Beşiktaş golü aynı bölgeden yedi. Çok da birbirlerine alışık olmadıkları için savunma oyuncuları saçma sapan ofsayt taktiği uyguladılar. Ve ilk yarı çok pozisyon verdiler. İlk yarının ortalarında Aykut Kocaman, Atilla Birlik - Mkhalele değişikliği ile orta sahayı güçlendirdi. Ama ilk yarıdaki yüksek tempo Malatya'nın son yarım saatte fiziki düşüşüne neden oldu. Buna skoru koruma telaşı da eklenince savunmaya çekildiler. Beşiktaş takımının orta sahada ön libero sıkıntısı yaşayacağı kesin. İbrahim Toraman kendi mevkiine geçene kadar hiçbir şey yapamadı. Bu da doğal. Çünkü hiç oynamadığı yer. Özellikleri buna müsait değil. Yıllarca defans oynarken topu hep öne oynamayı istiyordu. Şimdi ise orta sahada sırtı dönük defanstan top alıyor. Bu yüzden çok hata yapıyor. Maç boyunca Malatya defansında özellikle Ömer, Carew'e çok yakın oynadı. İki oyuncu didişdi, durdu. Çok enterasan, normalde stoperler faul yapar, ama maçı Ömer sıfır faulle bitirdi. Carew aleyhine ise 5-6 kez faul çalındı. Beşiktaş takımının önünde zorlu deplasmanlar var. Bir ofsayt yapmamaları lazım. İki kapanan takımlara karşı da ikili ön liberoda Okan'ın yanında Ahmet Yıldırım düşünülmeli. 
Hakem de futbolcular gibi hazır olmayabilir. Onların da zamana ihtiyacı var. Ancak Mustufa Çulcu mükemmel bir maç yönetti. Sezona iyi başladı. 



</TEXT>
</DOC>
