<DOC>
<DOCNO> 295375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/ekonomi/eko06.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güçlü euro Türkiye'ye yarayacak' 
</HEADLINE>
<TEXT>



İtalyan bankacılık grubu Unicredit'in euronun değerlenmesi ve petrol fiyatlarını değerlendirdiği raporunda, Türkiye'nin gerek ihraç mallarındaki rekabetçi yapısı, gerekse AB'ye yeni üye olan ülkelerin, aşırı değerlenen euroyu kullanmaları nedeniyle AB'nin, bu ülkeler yerine daha çok Türkiye'den ithalat yapacağı öngörüldü. Raporda, "Dolardaki gerileme, ağırlıklı olarak AB ile ticaret yapan Türkiye'nin ekonomik büyümesini ve enflasyonla mücadeleyi olumsuz etkilemeyecek. Türkiye, faizleri indirme esnekliğine sahip olabilecek" denildi. 
Unicredit, petrol fiyatlarının, özellikle de Brent türü Kuzey Denizi petrolünün 55 doların üstüne çıktığı durumu "petrol şoku" olarak değerlendirdi. Muhtemel bir petrol şokunun, AB'ye yeni üye olan 10 ülke ile aday olan Bulgaristan, Romanya gibi ülkeler arasındaki en az etkisinin Türkiye'ye olacağı bildirildi. 


</TEXT>
</DOC>
