<DOC>
<DOCNO> 261816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo31.html </URL>
<DATE> 2004/08/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yücel Kop Bize suçlama yok, soru var 
</HEADLINE>
<TEXT>

     Süreyya Ayhan'ın antrenörü Yücel Kop, Uluslararası Atletizm Federasyonu'nun kendilerine yönelik yazısında bir suçlama bulunmadığını sadece bazı soruların sorulduğunu belirterek doping ve hamilelik iddialarını yalanladı. Kop, erkek görevlinin Süreyya Ayhan'dan test idrarı almak için içeriye girmesini engellediği gerekçesiyle haklarında bir rapor düzenlenmiş olabileceğini belirtti. 
     Yücel Kop, NTV canlı yayınına telefonla katılarak soruları yanıtladı. Süreyya Ayhan'ın midesindeki sağlık sorununun giderildiğini, baldırında sakatlık bulunduğunu olimpiyata girilmemesi kararı kesinleşince de, Gençlik ve Spor Genel Müdürü'ne önceden belirlenen tarihten önce kesin açıklamalarını yaptıklarını belirten Kop, 17 gündür antremana çıkmadıklarını anlattı. Yücel Kop, "Bu da Sayın Genel Müdür tarafından yanlış anlaşılmış olacak ki, 'erken bilgi vermesi şüphe uyandırdı' dedi. Bu da ayrı bir dert tabi, Ben buna da inanamıyorum nasıl böyle birşey söylemiş. 
     Dört gün öncesinde haber verdim ve nedenini de anlattım. 
     Dedim ki, 'Ağrılar şiddetli, ayın 10'unu beklemeye gerek yok, idman yapamıyoruz', bu da suç olmuş oldu" diye konuştu. 
     Uluslararası Atletizm Federasyonu'nun Türkiye'deki federasyona gönderdiği raporda üç temel suçlama olduğunun hatırlatılması üzerine Kop şöyle dedi 
     "Rapor değil savunma var, bizden savunma isteniyor. 
     Gizlilik içeren bir savunma var. Böyle birşeye teşebbüs ettiniz mi, orada olanları anlatın diyor, ama bunu sağolsun bizim basın böyle birşey teşebbüs etmemizi bırakın bizi dopingli olarak ilan ettiler. Biz de bunu anlattık gönderecektik, ne hikmetse bu gizli rapor, gizli savunma biz cevap vermemiz gerekirken, yani federasyon genel sekreterinin ve federasyon başkanının haberdar olması gerekiyor sadce, bu genel müdürlüğün eline geçiyor, Genel Müdürlük'te kim verdiyse bilmiyorum, basına bunu büyük bir gururla gösteriyorlar ve basın da bunu işlemeye başladı. 
     Bütün olay bu." Erkek görevlinin idrar alınırken içeriye girmesinin kurallara aykırı olduğunu belirten Kop, "Israrcı oldu girmek için içeri, ben de kurallara aykırı giremezsiniz dedim, bayağı ısrar etti, gireceğim falan kapıyı zorladı, hayır dedim giremezsiniz dedim çektim bu tarafa yani Süreyya ile bayan görevli girdi lavaboya, kapısını kilitledim, o da orada benimle oturdu, yani birlikte oturduk, bırakmadım içeriye. Hepsi bu kadar, tabi ki burdan sinirlendi, hoşuna gitmedi olay aradı zannediyorum WADA'yı aradı, oradan tahmin ettiğim kadarıyla, tam anlayamadım ama idrarı al gel, zorlama gibi yanıtını anladım, İngilizce tam bilmiyorum. 
     Olay böyle oldu." 
     
     GÖREVLİ ÇAY BİLE İÇMEDİ 

     Uluslararası avukatlarla görüştükten sonra savunmalarını göndereceklerini kaydeden Yücel Kop, "O andaki tepkiniz profesyonelce değil miydi örneğin, bir erkek denetçinin girmesiyle ilgili " sorusuna şu yanıtı verdi 
     "Hayır ben öyle bir tepki göstermedim, sadece girmeyeceğini söyledim. Yani hakkının olmadığını biliyorum, yani ben kuralları bilirim, hakkımın ne olduğunu biliyorum, onun haklarını da biliyorum. Giremeyeceğini söyledim, tuttum kolunu, buyurun lütfen oturun dedim, oturdular, o oturdu ben de oturdum çay ikram etmek istedim içmem dedi, ki almazlar hiçbirşey, ben çayımı içtim o da oturdu bekledi Yani bunda birşey yok. Yani eşi ve antrenörü olarak bizim herşey en iyi şekilde yürüyor, herşey mükemmel gidiyor, burada en ufak bir pürüzümüz yok." 
     
     ÖRNEK DEĞİŞTİRME İDDİALARINA GÜLÜYORUM 

     Bir başka soru üzerine "idrar örneği değiştirme" iddialarına güldüğünü belirten Kop, "Siz WADA'nın görevlisisiniz siz gittiniz, geldiniz, Süreyya Ayhan'ı buldunuz geldiniz dediniz ki ben görevli geldim. Testinizi alacağım, idrar alacağım diyorsunuz. Ve onların kendilerinde bulunan ve hiç kimsede bulunmayan o örnek kapları vardır, o kabı uzatıyorsunuz, buyrun bu kaba idrarınızı veriyorsunuz ve buyrun lavaboya girin diyorsunuz. Lavaboya giriyorsunuz, sizin gözünüzün önünde idrarını yapıyor. İdrarını yapıyor ve siz hemen elinden alıyorsunuz, bu nasıl değiştirilir bunu artık bilmiyorum, ya bir sihirbaz olacaksınız, ya çok büyük güçleriniz olacak bunu değiştieceksiniz, bunun değitirilmesine gülmekten başka birşey bulamıyorum" dedi. 
     
     SERT DAVRANDILAR 

     Gelen kişilere yanlış kişinin tanıtılmasının olanaksız olduğunu savunan Kop, "Tanıyor zaten yani Süreyya'yı tanımayan insan yok ki, böyle birşey olamaz" dedi. Neden böyle bir tepkiyle karşılaştıkları sorusuna ise Kop şu yanıtı verdi 
     "Şimdi biz tabi erkek görevliyi içeri almadık, onlar da biraz agresif davrandılar yani sert davranmayla başladılar, yani gururlarına yediremediler yani sert davranmaya başladılar, yani gururlarına yediremediler yani bir tartışma oldu orada, ondan dolayı bir rapor düzenlemiş olabilirler, ama tabi onların ki bize gelen gayet nazik siz ettiniz mi diyor. Yani bu işi bu boyuta getiren bizim basın." Basının neden böyle bir tavır almış olabileceğine ilişkin bir soruya da Kop, "Nedenini bilemiyorum, yani bizim yazılı basın için normaldir" dedi. 
     
     HAMİLE DEĞİL 

     Dopinglerde A testinden olumlu sonuç çıktığında B testinin de bağımsız bir kurula inceletildiğini, bu da olumlu çıkarsa doping açıklamasının kamuoyuna yapıldığını, kendilerinin 20 gün önce idrar verdiklerini, oysa doping ölçümlerinin üç günde biteceğini kaydeden Kop, "Bizden savunma isteniyor, işte bu büyüdü Ağrı Dağı oldu" diye konuştu. Yücel Kop, Süreyya Ayhan'ın hamile olup olmadığı sorusuna da şu yanıtı verdi 
     "Biz o kadar sorumsuz insanlar değiliz. Bu o kadar zor birşey değil yani biz bu işe hazırlanıyoruz. Yani hamile kalıp kalmaması zor birşey değil, zaten bu hamile kalmış olsa testlerinden belli olur bakın iki tane idrar örneği alındı Türkiye'ye gelen, bir idrar örneği daha yapalım, orada hamilelik testi de yapılıyor çünkü. Böyle birşey olabilir mi, bu daha komiği." 
     
     PSİKOLOJİSİ BOZUK 

     Kop, Süreyya Ayhan'ın bu gelişmelerden nasıl etkilendiği sorusunu da, "Tabi ki çok zor durumda, yani inanılmaz zor durumda biz bir hafta öncesine, beş gün öncesine kadar ülkenin kahramanıydık, Süreyya Türkiye'nin altın kızıydı bir anda şimdi sanki ülkeyi satmışız gibi, banka soymuşuz gibi, banka dolandırmışız gibi, yolsuzluk yapmışız gibi bir şekilde yargılanıyoruz Yargısız infazda bulunuluyoruz. Şu anda günah keçisi ilan edildik, insanların gözünde ne biliyim, beş paralık olmaya çalışıyoruz. O insanın psikolojisi ne olur, siz düşünün artık." 
     
</TEXT>
</DOC>
