<DOC>
<DOCNO> 267340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sondun24.html </URL>
<DATE> 2004/08/29/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Kabil'deki patlamanın sorumluluğunu Taliban üslendi 
</HEADLINE>
<TEXT>

     Afganistan'ın başkenti Kabil'de bugün meydana gelen patlamanın sorumluluğunu, Taliban grubu üstlendi. 
     El Cezire televizyonunun Kabil muhabiri, kendisini telefonla arayan Taliban sözcüleri Molla Canan ve Molla Hekim'in, saldırıyı grup adına üstlendiğini söyledi. 
     Saldırının sadece Amerikalıları hedef aldığını ileri süren Taliban sözcüleri, Afganların ölmesinden dolayı özür dilediler. 
     Taliban sözcüsü Abdul Latif Hakimi ise bilinmeyen bir yerden uydu telefonu ile Reuters'a yaptığı açıklamada, saldırının intihar saldırısı olduğunu ve bomba yüklü aracı süren Taliban militanının da patlama sonucu öldüğünü söyledi. 
     Saldırıda Afgan polisini eğiten 3 Amerikalı polis eğitmeni ile 2 Afgan polis memuru ölmüştü. 
     Taliban grubu, 2002'de ABD'nin müdahalesi sonucu iktidardan düşmüştü. 
     
</TEXT>
</DOC>
