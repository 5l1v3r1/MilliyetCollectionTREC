<DOC>
<DOCNO> 258436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/yasam/yas05.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Töre' romanı palavra mı 
</HEADLINE>
<TEXT>


Ürdünlü yazar Khouri'nin, "Gerçek bir töre cinayetini anlattım" dediği roman, 'uyduruk olmakla' suçlanıyor 

DIŞ HABERLER SERVİSİ 

Öykü, Ortadoğu'da yaygın yaşanan bir töre cinayeti trajedisiydi. 2002'de 'Forbidden Love - Yasak Aşk' adıyla kitaplaştırılan bu 'gerçek yaşam öyküsü', bir kez daha ilgiyi töre ve namus cinayetlerine çekmiş, kitap dünya çapında 'çok satan' olmuştu. Ancak şimdi Ürdün doğumlu yazar Norma Khouri, kendi yaşamöyküsüymüş gibi anlattığı 'Yasak Aşk'ı uydurmakla suçlanıyor. 

'Ürdünlü bile değil' 
Ülkesindeki namus cinayetlerini araştıran Ürdünlü insan hakları savunucusu ve gazeteci Rana Husseini ise, Khouri'yi hem romanı uydurmakla hem de Ürdünlü bile olmamakla itham ediyor. 
"Üç yaşından beri Chicago'da yaşayan Ürdün asıllı bir ABD'li olan bu kadın davamıza zarar verdi" diyen Husseini, kitabın birçok maddi hata içerdiğini iddia etti. Husseini'ye göre, kitapta mahkeme jürilerinden bahsediliyor ancak Ürdün'de jüri yok katiller kefaletle serbest bırakılıyor, Ürdün'de kefalet sistemi de yok. Khouri ise yalan olduğu öne sürülen her şeyi ispat edebileceğini belirtiyor. 
2002'de yayımlanıp dünyada 250 bin kopya satan 'Yasak Aşk'ta, Khouri'nin 'En iyi arkadaşımdı' dediği 'Dalia'nın bir subayla ilişkiye girmesi ve bu yüzden babası tarafından öldürülmesi anlatılıyor. 


</TEXT>
</DOC>
