<DOC>
<DOCNO> 274983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/spor/spo04.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Darısı Bilbao'ya 1-3 
</HEADLINE>
<TEXT>


Trabzonspor, Gaziantep sıkıntısını, Sakaryaspor önünde attı, UEFA Kupası rövanşı öncesi moral depoladı. Fatih Tekke iki golle gemisini kurtardı, ev sahibi Burak ile penaltı kaçırdı 


KARADENİZ ekibi, Sakarya deplasmanında üç puanı üç golle aldı, zirvenin peşini bırakmadı. Fatih Tekke'nin 10'da attığı golle perdeyi açan Trabzon, Burak'ın beraberlik sayısının ardından sıkıntılı dakikalar yaşadı. İkinci devrede silkinen Bordo - Mavililer, 57'de Adem ile üstünlüğü yakaladılar. Fatih'in ikinci sayısıyla da rahat nefes aldılar. 82'de Hüseyin'in, Aydın'ı düşürmesiyle kazanılan penaltıyı kullanan Burak, topu kaleci Petkoviç'e nişanladı. 

Doğan set çekti 

Sahada gerilim 
TRABZONSPOR'DA kaleci Petkoviç ve Hüseyin maçın son bölümünde sert şekilde tartıştı. Hakem Cem Deda itişen iki oyuncuya da sarı kart gösterdi. Teknik Direktör Ziya Doğan, "Hedefe kilitlendiğimiz için futbolcuların üzerinde aşırı bir stres var. Bu da gerginlik yaratıyor. Bunlar doğal. Aile içinde kalır" diye konuştu. Doğan maç için de, "Ragıp gününde olmasa daha farklı kazanabilirdik" yorumunu yaptı. 

Fatih Şen korkuttu 
SAKARYASPOR'UN hocası Şaban Yıldırım ise, "Biraz daha zamana ihtiyacımız var" dedi. Beş bin kadar Trabzonsporlu taraftar tribünde yer alırken, arıza nedeniyle Atatürk Stadı'na girişte izdiham yaşandı. Yattara uzun aradan sonra formasına kavuştu. İlk yarıda sakatlanan ve ambulansla hastaneye kaldırılan Fatih Şen'in yan çapraz bağlarında esneme olduğu ve durumunun bugün netlik kazanacağı açıklandı. 

Madrid dopingi 

UEFA Kupası'nda perşembe günü Trabzonspor'u konuk edecek olan Athletic Bilbao, İspanya Ligi'nde Real Madrid'i 2-1 yendi. Sahasında Urzaiz'in 12'deki golüyle rakibinin gardını düşüren Bilbao, 45'te de S.Ezquerro'nun sayısıyla durumu 2-0 yaptı. Sıkıntılı günler yaşayan R.Madrid, 51'de Raul'le tek golüne ulaştı. 


</TEXT>
</DOC>
