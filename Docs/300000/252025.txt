<DOC>
<DOCNO> 252025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/dunya/adun.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜRÜSTLÜĞE DAVET 
</HEADLINE>
<TEXT>


Avrupa Birliği Dönem Başkanlığı'nı bugün devralan Hollanda'nın Başbakanı Balkenende, Türkiye'nin üyeliğine açık destek verdi. Balkenende, "Oyunu kurallarına göre oynayalım" dedi 

DIŞ HABERLER SERVİSİ 


Avrupa Birliği'nin AB Dönem Başkanlığı'nı bugün İrlanda'dan devralan Hollanda, Türkiye'nin AB süreci konusunda en önemli açıklamayı yaptı. Dün Lahey'de basın mensuplarına konuşan Hollanda Başbakanı Jan Peter Balkenende, Türkiye'nin Avrupalı olup olmadığı yolundaki tartışmaların geride kaldığını söylerken, Türkiye'nin Birlik üyeliğine çok açık destek verdi. 
"Avrupa Birliği Dönem Başkanı olarak sorumluluğumuzu biliyoruz. Aniden yeni bir kriter çıkarmamalıyız. Oyunun kuralları açıktır" diyen Hollanda Başbakanı Balkenende, 6 aylık eylem planını açkladı. 1999'da verilen adaylık statüsünün kesinlik kazandığını ve Türkiye'nin adaylığına karşı çıkan siyasilerin görüşlerine katılmadığını vurgulayan Belkenende, böylece Alman Hıristiyan Demokratların imtiyazlı üyelik önerilerini tersleyen bir gönderme yapmış oldu. 
Türkiye'den beklentilerinin belli olduğunu ve bunlardan hangisini yapıp yapmadığına bakacaklarına dikkat çeken Hollanda Başbakanı, aralıkta İlerleme Raporu ışığında bir karar alınacağını ve bir engel olmadığı takdirde olumlu bir sonucun çıkabileceği mesajını da verdi. 
AB Komisyonu'nun ekim ayında Türkiye ile ilgili yayımlayacağı raporlara dayanılarak, aralık ayında Türkiye ile tam üyelik müzakerelerinin başlayıp başlamayacağına karar verilecek. AB Komisyonu, ekim ayında Türkiye konusunda birbirine paralel 3 ayrı rapor yayımlayacak. 
Hollanda Başbakanı, "Türkiye'nin o tarihte, demokrasiyi, adli düzeni, insan haklarına saygıyı ve azınlıkların korunmasını garanti altına alan istikrarlı kurumlara sahip olup olmadığı saptanacak" dedi. 

Avusturya yalanladı 
Öte yandan Avusturya Dışişleri Bakanı Benita Ferreo - Waldner'e atfen, "Bundan sonra Türkiye'nin üyeliği konusunda her zaman sizin destekçiniz olacağız..." şeklindeki sözlerinin "gerçekdışı" olduğu bildirildi. Bakanlık Sözcüsü açıklamasında, Benita Ferrero -Waldner'in, Avusturya'nın Türkiye'nin AB üyeliğini destekleyeceği vaadinde bulunduğu yolunda ifadelerin "gerçeği yansıtmadığı" ifade edildi. 


</TEXT>
</DOC>
