<DOC>
<DOCNO> 251449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonsiy01.html </URL>
<DATE> 2004/06/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
DYP'li Sarıcakaya Belediyesi istifa etti... 
</HEADLINE>
<TEXT>

     Eskişehir'in Sarıcakaya İlçesi Belediye Başkanı Ali Kahya ile 9 belediye meclis üyesinin tamamı istifa ederek, dilekçelerini Vali Kadir Çalışıcı'ya verdi. 
     DYP'li Belediye Başkanı Ali Kahya ve beraberindeki 3 DYP, 4 AKP ve 2 MHP'li Belediye Meclis Üyeleri Vali Kadir Çalışıcı'yı makamında ziyaret etti. 
     Kayha, basına kapalı gerçekleşen görüşmenin ardından AA muhabirine yaptığı açıklamada, 1958 yılında ilçe statüsüne kavuşan ve aynı yıl adliye teşkilatı oluşturulan Sarıcakaya'da tasarruf tedbirleri gerekçesiyle adliyenin kapatılması yönünde alınan kararın vatandaşı mağdur ettiğini söyledi. 
     Sarıcakaya adliyesinin kapatılıp yaklaşık 10 yıl önce ilçe statüsüne kavuşan Mihalgazi'ye bağlanmasını anlamakta güçlük çektiklerini belirten Kahya, şöyle konuştu 
     ''Eskişehir Cumhuriyet Başsavcılığı'nın hazırladığı raporda kapatılması istenen adliye Mihalgazi adliyesidir. Ancak, bu rapor dikkate alınmayıp Sarıcakaya adliyesinin kapatılmasına karar verilmiştir. Mihalgazi nüfusu ve sosyo-ekonomik yapısı itibariyle Sarıcakaya'dan daha geri düzeydedir. Yetkililerden bu yanlışlığı bir an önce düzeltmelerini bekliyoruz.'' Kahya, adliyenin kapatılmasına tepki amacıyla kendisinin ve 9 belediye meclis üyesinin istifa kararı aldığını kaydederek, istifa dilekçelerini Vali Kadir Çalışıcı'ya sunduklarını bildirdi. 
     Söz konusu istifaların ardından, gündeme gelen seçim kararını Yüksek Seçim Kurulu'nun vereceği bildirildi. 
     
</TEXT>
</DOC>
