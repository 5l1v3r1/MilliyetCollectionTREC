<DOC>
<DOCNO> 252698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo17.html </URL>
<DATE> 2004/07/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Olimpiyat Meşalesi İstanbul'a geliyor... 
</HEADLINE>
<TEXT>

     2004 Atina Olimpiyat Oyunları Meşale Koşusu, 6 Temmuz Salı günü İstanbul'da yapılacak. 
     Atina'da 13 Ağustos'taki 2004 Olimpiyat Oyunları açılış törenine kadar dünya çapında 27 ülkede, 34 kenti gezecek meşale, 6 Temmuz'da İstanbul'da yakılacak. 
     Ataköy Olimpiyatevi'nde düzenlenen ve Atina Olimpiyat Oyunları ATHOC Basın Sözcüsü Kristin Fabos ile Türkiye Milli Olimpiyat Komitesi TMOK Proje Sorumlusu Aziz Başdoğan'ın katıldığı basın toplantısında, Meşale Koşusu ile ilgili bilgiler verildi. 
     Olimpiyat tarihinde ilk gerçek küresel meşale koşusu olma özelliği taşıyan organizasyonun sonunda meşale 5 kıtayı dolaşmış olacak. 
     İstanbul Ataköy'deki Olimpiyatevi önünde yakılarak, 50 kilometrelik yol katedecek meşale, şehrin Avrupa ve Anadolu yakalarını geçerek, turunu yaklaşık 130 kişinin elinde tamamlayacak. 
     Türkiye'nin ilk bayan FIFA hakemi Lale Orta'nın koşusuyla başlayacak organizasyon, 3 olimpiyat şampiyonluğu bulunan eski halterci Naim Süleymanoğlu'nun elinde sona erecek. 
     
     KOŞU GÜZERGAHI 
     Meşalenin turu Olimpiyatevi önünde saat 12.15'de yakılarak başlayacak. 
     Sahil yolunu takip ederek Zeytinburnu'ndan Topkapı istikametine dönecek konvoy, Abdi İpekçi Spor Salonu önünden geçtikten sonra Topkapı kavşağından Millet Caddesi'ne girecek. Aksaray'dan Taksim istikametine dönecek konvoy, Haliç'e inip sahilden Eminönü'ne devam edecek. Meşalenin Eminönü'nden Sultanahmet Meydanı'na gelmesiyle burada mola verilecek. Molanın ardından tekrar sahil yoluna inerek deniz otobüsü iskelesine getirilecek meşale, özel bir yatla İstanbul Boğazı'nı geçecek. Meşalenin boğaz turu bir saat sürecek. Bu sırada konvoy ayrı bir feribotla Harem İskelesi'ne gidecek. Harem İskelesi'nden araçla Bostancı Bridgestone binası önüne Bostancı Gösteri Merkezi yakını götürülecek meşale, buradan tekrar start verilen koşuyla Bağdat Caddesi'nden geçerek Kadıköy ve Üsküdar'ı dolaşarak Beylerbeyi'den Boğaziçi Köprüsü'ne çıkacak. 
     Meşalenin Boğaziçi Köprüsü'nü geçişi esnasında 19.00 ile 20.00 saatleri arasından Anadolu istikametinden Avrupa yakasına geçiş yolu trafiğe kapatılacak. Meşalenin Avrupa yakasındaki turu Mecidiyeköy, Şişli, Harbiye ve Taksim'den sonra Dolmabahçe'de sona erecek. 
     Bu arada meşale, Beyoğlu İstiklal Caddesi'nde tramvayla taşınacak. 
     
     KOŞUYLA İLGİLİ DETAYLAR 
     Yayın hakkı TRT'ye ait olan organizasyonda her taşıyıcı, bir önceki taşıyıcının meşalesiyle kendi meşalesini yaktıktan sonra koşusuna başlayacak. 
     Her koşucu 300-400 metre aralıklarla koşacak ve koşusunu bitiren kişi konvoyu arkadan takip eden araca alınacak. 
     Herhangi bir nedenle koşamayacak kişinin yerine bir önceki koşucu devam ederek meşaleyi 800 metre taşıyabilecek. 
     Belirlenen parkur üzerinde İstanbul Valiliği ve Emniyet Müdürlüğü tarafından gerekli tüm güvenlik önlemleri alınacak. Trafik akışı konvoyun önünden ve arkasından devam edecek. 
     6 etaptan oluşan 50 kilometrelik parkurda her etap için bir toplanma bölgesi belirlendi. Koşu boyunca 2 kez mola verilecek. İlk mola Sultanahmet Meydanı, ikinci mola ise Kadıköy Belediyesi önünde gerçekleşecek. 
     
</TEXT>
</DOC>
