<DOC>
<DOCNO> 292303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun14.html </URL>
<DATE> 2004/11/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Türkiye karşıtı D'estaing'e tepki yağdı 
</HEADLINE>
<TEXT>

     Türkiye ile üyelik için değil, ayrıcalıklı ortaklık için müzakere yürütülmesini savunan, Avrupa Anayasası'nı hazırlayan Avrupa Konvansiyonu'na başkanlık eden Valery Giscard d'Estaing'e eleştiri yağıyor. 
     İngiliz Financial Times gazetesinde makalesi yayımlanan d'Estaing'e ilk tepki, gazetenin kendisinden geldi. 
     Financial Times, konuyu değerlendirdiği başyazısında, Türkiye'nin üyeliği konusunda "kapıyı açmak ya da kapamak" dışında üçüncü bir yol olduğunu savunan d'Estaing'in ortaya koyduğu "ayrıcalıklı ortaklık" seçeneğinin, kapıyı kapatmakla aynı şey olduğuna dikkat çekti. 
     Gazete, Türkiye'nin AB'nin dışında tutulması halinde ise "Türkiye'nin, halkı ve Mustafa Kemal Atatürk'ün ordusu tarafından paylaşılan, Avrupa yanlısı ve ulusal olan 'bir yandan zengin kültürüne sadık kalıp, diğer yandan ülkeyi modernleştirme projesi' parçalanır. Despotluğa ve başarısızlığa batmakta olan Orta Doğu ve Kafkasya'ya itilmiş olur" görüşünü savundu. 
     Yazıda, d'Estaing'in, Avrupa kimliğine ilişkin görüşlerinin görmemezlikten gelinemeyeceği de ifade edildi. 
     Ancak konuyla ilgili önemli bir uyarı da dikkat çekti. 
     Yazıda, "Eğer Avrupa 'vatanseverlik' dediği şeyi Türkiye ve İslam'a karşı inşa ederse, işte bu büyük sorun olur" denildi. D'Estaing'in, "Türkiye'nin, Avrupa mirasının hiçbir parçasını paylaşmadığı" yönündeki iddiasına karşı ise "Bizans olmasa Doğu Roma İmparatorluğu olmazdı. İslam dünyasından geçerek gelen ve Avrupa'yı karanlık çağlardan çekip çıkaran Yunan felsefe ve bilimi de" denildi. 
     
     "KIBRIS NEREDE" 
     D'estaing'in yazdıklarına, gazete okurlarından da tepki yağdı. Bob Maltz adlı bir okur, Türkiye'nin topraklarının yüzde 95'inin Asya'da bulunduğu eleştirisini, Türkiye'nin AB üyeliğine ilişkin itirazına dayanak yapan d'Estaing'e "Kıbrıs nerede" diye sordu. Aynı okur, D'Estaing'in, Türkiye'nin izinden geleceğini iddia ettiği Fas'ın da Avrupa'ya Kıbrıs'tan çok daha yakın olduğuna dikkat çekti. 
     
     "COĞRAFİ TARTIŞMALARA SIĞINMAK SAÇMALIK" 
     Gazeteye yazan Deniz Eröcal adlı okur ise Türkiye'nin AB üyeliğine ilişkin olarak coğrafi tartışmaların arkasına sığınmanın saçmalık olduğuna dikkat çekti. Eröcal, genç Avrupalı nesillerin, enerjilerini Türkiye'nin Avrupa'da yer alıp almadığı sorusunu yanıtlamaya değil, inşa etmek istedikleri Birlik'in, geçmişin atlaslarına hapsedilip edilmemesi konusuna yoğunlaştırmaları gerektiğini belirtti. 
     
     İNGİLİZ TEMSİLCİDEN TÜRKİYE SAVUNMASI 
     Gazeteye gönderdiği yazıyla d'Estaing'e karşı çıkanlar arasında yer alan İngiltere'nin AB nezdindeki Daimi Temsilcisi Stephen Wall ise Türkiye'nin tek amacının Ortak Pazar'a girmek olmadığını belirtti. Wall, 1999 yılında Türkiye'ye resmen adaylık statüsü verildiğine dikkat çekerek, "Eğer amaç barış ve istikrar olarak kalacaksa, o zaman Türkiye'yi bir demokrasi olarak AB'ye almak benim açımdan bir ödül olacaktır" diye yazdı. 
     
</TEXT>
</DOC>
