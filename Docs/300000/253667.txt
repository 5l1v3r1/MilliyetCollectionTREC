<DOC>
<DOCNO> 253667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur17.html </URL>
<DATE> 2004/07/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Eski Yenimahalle Belediye Başkanı'na silahlı saldırı... 
</HEADLINE>
<TEXT>

     Eski Yenimahalle Belediye Başkanı Tuncay Alemdaroğlu, silahlı saldırıya uğradı. Alemdaroğlu, iki ayağından yaralandı. 
     Alınan bilgiye göre, Alemdaroğlu Koza sokakta alışverişe giderken, 30 yaşlarında bir kişinin silahlı saldırısına uğradı. 
     İki ayağında kurşun yarası bulunan Alemdaroğlu, İbni Sina Hastanesi'ne kaldırıldı. 
     
     AMELİYATA ALINDI 

     Silahlı saldırıya uğrayan Eski Yenimahalle Belediye Başkanı Tuncay Alemdaroğlu İbni Sina Hastanesi'nde ameliyata alındı. 
     İbni Sina Hastanesi Acil Servisi'ne kaldırılan Alemdaroğlu'nun burada ameliyata alındığı kaydedildi. 
     Bu arada, Alemdaroğlu'na, Gaziosmanpaşa Koza Sokak'taki Ünallar Apartmanı'nın önünde kimliği henüz belirlenemeyen bir kişi tarafından silahla ateş edildiği bildirildi. 
     Olay yerine yakın noktada bulunan bir taksi şoförü, Alemdaroğlu'na arkasından yaklaşan, kıvırcık saçlı bir kişinin ateş ettiğini söyledi. 
     Olay yerinden silahlıyla birlikte kaçan saldırganın aranmasına devam ediliyor. 
     Emniyet güçleri, olayın gerçekleştiği yeri güvenlik şeridiyle kontrol altına alırken, olay yeri inceleme ekipleri de çalışmalarını sürdürüyor. 
     
     OLAY YERİNDE BOŞ ÇANTA 

     Eski Yenimahalle Belediye Başkanı Tuncay Alemdaroğlu'nun silahlı saldırıya uğradığı yerde saldırgana ait olduğu sanılan bir çanta bulundu. 
     Alınan bilgiye göre, saldırının ardından olay yerinde incelemeler yapan polis ekipleri, bir çanta buldular. Çantanın saldırgana ait olma olasılığı üzerinde duran ekipler, bomba uzmanlarını olay yerine çağırdılar. 
     İnceleme sonunda söz konusu çantanın boş olduğu anlaşıldı. 
     
     "VURAN TETİKÇİ" 

     Tuncay Alemdaroğlu'nu ziyaret eden CHP Ankara İl Başkanı Hakkı Süha Okay, Alemdaroğlu'nu vuran kişinin ''tetikçi'' olduğunu söyledi. 
     A.A muhabirinin edindiği bilgiye göre, Gaziosmanpaşa Koza sokakta bulunan bürosuna gitmek üzere arabasından inip yürümeye başladığı sırada, şüpheli bir kişinin arkadan açtığı 4 el ateş sonucu yaralanan Alemdaroğlu'nun ameliyatı devam ediyor. 
     Alemdaroğlu'nu ziyaret eden CHP İl Başkanı Okay, İbn-i Sina Hastanesi'nden ayrılışı sırasında basın mensuplarının sorularını yanıtlarken, saldırganın bir ''tetikçi'' olduğunu bildirdi. 
     Hastane yetkililerinden aldığı bilgileri aktaran Okay, Alemdaroğlu'nun sağlık durumunun iyi olduğunu, hayati tehlikesinin bulunmadığını, ancak ameliyatının uzun süreceğini kaydetti. 
     Alemdaroğlu'nun, açılan ateş sonucu biri dizden, diğeri ise öteki bacağının diz altından olmak üzere her iki bacağından yaralandığını anlatan Okay, Alemdaroğlu'nun ameliyata alınmadan önce kendisini vuran kişiyi gördüğünü, ancak tanımadığını söylediğini bildirdi. 
     Tuncay Alemdaroğlu'nun kardeşi Turgay Alemdaroğlu da A.A muhabirine yaptığı açıklamada, abisinin vurulduğu sırada ilk olarak bürosunu aradığını, daha sonra sekreterinden İbn-i Sina Hastanesi Başhekimi'ne ulaşmasını istediğini söylediğini ifade etti. 
     Hastane yetkililerinden aldığı bilgiye göre, abisini vuran kurşunlardan bir tanesinin vücudundan çıkarıldığını, şu an için protez tarzı herhangi bir materyale de ihtiyaç duyulmadığını kaydetti. Tuncay Alemdaroğlu'nun ameliyata alındığı sırada hastane bahçesi ziyaret akınına uğradı. Alemdaroğlu'nun eşi Özgür Alemdaroğlu ve diğer yakınlarının hastane önündeki meraklı bekleyişi sürüyor. 
     Bu arada, Alemdaroğlu'na ateş eden kişinin 1.65 boylarında kot pantolonlu ve tahmini 25 yaşlarında olduğu bilgisine ulaşan emniyet yetkililerinin, bu kişinin yakalanması yönelik çalışmalarını sürdürdüğü öğrenildi. 
     

     
</TEXT>
</DOC>
