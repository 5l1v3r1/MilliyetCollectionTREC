<DOC>
<DOCNO> 261674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/axspo02.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalede karar günü 
</HEADLINE>
<TEXT>


Christoph Daum, yönetim ile bugün yapacağı toplantıda kaleci sorununu masaya yatıracak. Alman hocanın Rüştü konusundaki ısrarını sürdürdüğü, ancak alternatif isimlerin de hazır olduğu öğrenildi 

YUSUF KOBAL 


Düğmeye basılacak 
FENERBAHÇE Yönetimi bugün Teknik Direktör Daum ile yapacağı toplantıdan sonra yeni kaleci adayını belirleyecek. Futbol Federasyonu'nun yabancı kontenjanını artırmaması üzerine planları alt üst olan ve rotayı mecburen yerli oyunculara çeviren Sarı - Lacivertli yöneticilerin, Alman hocanın görüşlerini alacağı ve bu konuda düğmeye basacağı öğrenildi. 

Zafer de gündemde 
AURELİO'YU kesinlikle göndermeyeceğini açıklayan Christoph Daum'un Rüştü konusundaki ısrarını sürdüğü, yönetimin ise Ankaragücü'nün tecrübeli file bekçisi Zafer'i gündeminde tuttuğu belirtildi. Bu hafta içinde kaleci sorununu mutlaka çözmeyi hedefleyen Fenerbahçe'nin, bugünkü toplantıdan çıkacak sonuca göre eski kalecisi Rüştü ile yeniden bağlantıya geçebileceği kaydedildi. 


Rüştü'den yeşil ışık 

İNGİLTERE'NİN Manchester City takımı ile transfer pazarlıkları süren kaleci Rüştü, Fenerbahçe'ye sıcak mesajlar gönderdi. Milli kaleci, Başkan Aziz Yıldırım'ın kendisini dövdürmediğini, bu tip konuların gündeme gelmesinin hem kendisine, hem de kulübe zarar verdiğini belirtti, "Benim kimseyle sorunum yok. Eğer şartlar uyarsa tabii ki Manchester City yerine Fenerbahçe'yi tercih ederim" dedi. 

Kadro değişiyor 

RİZESPOR maçındaki futboluyla büyük eleştiri toplayan Fenerbahçe'nin Samsunspor karşısına farklı bir onbirle çıkması bekleniyor. Teknik Direktör Daum'un, Alex, Nobre ve Serhat'ı bu hafta kadroya monte edeceği, Murat Hacıoğlu, Mehmet Yozgatlı ile Serkan'ın yedek kulübesine çekileceği öğrenildi. Bu arada Alman hocanın Tuncay konusunda da kararsız kaldığı bildirildi. 

Alex'ten itiraf 

YUSUF DURSUN 

'Ben istemedim' 
TEKNİK Direktör Daum tarafından Rizespor maçının kadrosuna alınmayan Alex de Souza ilginç açıklamalar yaptı. Brezilyalı yıldız, "Hem yorgun olmam nedeniyle, hem de futbolcu arkadaşlarımı fazla tanımadığım için oynamak istemedim. Çünkü bir hafta süreye ihtiyacım vardı. Samsunspor maçına kadar hazır olmaya çalışacağım" dedi. 

'Beklentiler büyük' 
KİMSEYİ hayal kırıklığına uğratmak istemediğini söyleyen Alex, "Beklentilerin büyük olduğunu biliyorum. Bu yüzden fizik olarak en üst noktaya gelmek istiyorum" yorumunu yaptı. Karşılaşmayı televizyondan izlediğini de sözlerine ekleyen Alex, "İlk maçlar çoğu kez hüsranla bitebilir. Önemli olan sonunun sevindirici olması" diye konuştu. 



</TEXT>
</DOC>
