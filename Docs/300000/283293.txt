<DOC>
<DOCNO> 283293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/gunz2.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



İşkenceden 11 beraat 

ANKARA ANKA 
Bakü - Tiflis - Ceyhan boru hattından etkilenen köylüleri tazminat istemeye iknaya çalıştığı gerekçesiyle gözaltına aldıkları DEHAP Ardahan Merkez İlçe Başkanı Ferhat Kaya'ya işkence yapmaktan 5 yıla kadar hapis istemiyle yargılanan 11 polis, delil yetersizliğinden beraat etti. Nebile Karaman, Ergün Karakuş, Ercan Yaman, Osman Kocabaş, Özer Çelik, Karaman Edis, Şener Emir, Yalçın Yıldız, Selim Çam, Recep Cesur ve Yunus Ulus'un yargılandığı dava hakkında, İngiliz Dışişleri Bakanlığı bilgi talep etmişti. 

5 dilde Kürtçe eğitim seti 

ASLI ONAT 
Dem Prodüksiyon tarafından hazırlanan Kürtçe Eğitim Serisi projesinin ilk ürünleri, çizgi film ve Kürtçe dil öğrenim CD-ROM'u "Kurdi"nin Türkiye çapında dağıtımı tamamlandı. Set, Türkiye'de ve dünyada Kürtçe öğrenmeye yönelik hazırlanmış ilk eğitim seti. Proje, Paris'teki Kürt Enstitüsü'nün katkılarıyla Stockholm'de gerçekleştirildi. "Kurdi" Türkçe, İngilizce, Almanca, Fransızca ve İsveççe olmak üzere 5 ayrı dilde hazırlandı ve Kırmanci lehçesi esas alındı. 

Karikatüre şik yet 

ESRA ALUS İstanbul 
Kürt Kültür ve Araştırma Vakfı üyeleri, 20 Ekim 2004'te Dünden Bugüne Tercüman gazetesinde yayımlanan karikatürle Kerkük olayları bahane edilerek Kürtlerle alay edildiği iddiasıyla dün suç duyurusunda bulundu. İstanbul Cumhuriyet Savcılığı'na verilen şik yet dilekçesinde, söz konusu karikatürün gazetenin birinci sayfasında yayımlandığı belirtiliyor ve karikatürde Kürtlerin aşağılandığı, rencide edildiği, "eşek" olarak nitelendirildiği öne sürülüyor. 

Van'da olay 9 gözaltı 

VAN DHA 
Van'da, Abdullah Öcalan'ın serbest bırakılması için valiliğe dilekçe veren yaklaşık 100 DEHAP'lının kendilerini uyaran polise karşılık vermesi sonucu çıkan olayda 2 polis hafif yaralandı, 9 gösterici gözaltına alındı. Valiliğe dilekçe verdikten sonra Öcalan lehine slogan atarak yürüyen gruba güvenlik güçleri coplu müdahalede bulundu. Göstericiler pankart sopalarıyla karşılık verince ortalık savaş alanına döndü. Olayların büyümesini, göstericilerin arasına giren Emniyet Müdürü Tacettin Kurt önledi. 


</TEXT>
</DOC>
