<DOC>
<DOCNO> 254769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko07.html </URL>
<DATE> 2004/07/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İMKB şirket haberleri... Fenerbahçe 16 trilyon lira kar elde etti 
</HEADLINE>
<TEXT>

     İş Gayrimenkul Yatırım Ortaklığı A.Ş, Eczacıbaşı Holding ile yarı yarıya ortak yeni bir şirket kuracak. 
     İş Gayrimenkul'den Borsa'ya gönderilen açıklamada, İstanbul Kanyon Kompleksi'nin 634 sayılı Kat Mülkiyeti Kanunu çerçevesinde, yönetimi ve pazarlama faaliyetlerini yerine getirmek amacıyla 100 milyar lira sermayeli bir şirket kurmaya karar verildiği bildirildi. 
     Açıklamaya göre, merkezi İstanbul'da olacak şirket, Eczacıbaşı Holding ile yarı yarıya ortak olarak Rekabet Kurumu'ndan izin alınmak kaydıyla kurulacak. 
     
     FENERBAHÇE SPORTİF A.Ş. 
     Fenerbahçe Sportif Hizmetler Sanayi ve Ticaret A.Ş., 1 Haziran 2003-31 Mayıs 2004 özel hesap dönemine ait 12 aylık mali tablolarına göre, 16 trilyon 206 milyar 909 milyon lira net kar açıkladı. 
     Şirket, geçen yılın aynı döneminde 114 milyar 151 milyon lira zarar etmişti. 
     
     ALFA MENKUL DEĞERLER 
     Sermaye Piyasası Kurulu, Alfa Menkul Değerler A.Ş.'nin talebi üzerine, şirketin halka arza aracılık yetki belgesini iptal etti. 
     
     GLOBAL MENKUL DEĞERLER 
     Global Menkul Değerler A.Ş.'den Borsa'ya gönderilen açıklamada, şirketin kısmi bölünmesi suretiyle kurulacak olan ve halen kuruluş işlemleri devam eden Global Menkul Değerler A.Ş. unvanlı yeni aracı kurumun Genel Müdürlüğü'ne Mert Engindeniz'in atandığı bildirildi. 
     
</TEXT>
</DOC>
