<DOC>
<DOCNO> 285251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/ekonomi/aeko.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Caride, IMF rötuşu 
</HEADLINE>
<TEXT>


Cari açıkta, IMF'nin '5. el kitabı'na göre düzeltmeler yapıldı. Bedelsiz ithalat rakamları, bilançodan çıkarılınca açık 1.1 milyar dolar arttı. İlk dokuz aylık açık 10.6 milyar dolara, bir yıllık açık da 14 milyar dolara yükseldi 

Tarık Yılmaz 

Merkez Bankası'nın, cari açık hesabında IMF'nin ödemeler dengesi istatistik metodolojisine uyum için değişikliğe gitmesi ve 'bedelsiz ithalat' rakamlarının bilançodan çıkarılması, cari açığın yıllık bazda 14 milyar dolara tırmanmasına neden oldu. Böylece açık rakamı ilk dokuz ayda 10.6 milyar dolara yaklaşırken yıllık bazda 14 milyar dolara dayandı. 
Bu arada, Devlet Planlama Teşkilatı'nın açıkladığı, 'genel ekonomik hedefler raporu'nda, yıl sonu cari açık tahmininin 14 milyar 387 milyon dolar olarak gösterilmesi, hedefte yeni revizyon hazırlığı olarak yorumlandı. Hükümet 2004 için daha önce 7.6 milyar dolar olarak açıkladığı cari açık hedefini revize ederek 10.8 milyar dolara yükseltmişti. 
Merkez Bankası'nın eylül ayı için açıkladığı ödemeler dengesi verilerinde IMF'nin 'ödemeler bilançosu' hazırlama tekniğini ifade eden 5'inci el kitabı'na uyum amacıyla revizyona gitmesi, cari açık rakamını artırdı. Yeni rakamlar, 'bedelsiz ithalat'taki dikkat çekici artışın araştırılması üzerine ortaya çıktı. Revizyon öncesi bedelsiz ithalat rakamı 2003 yılı için 1 milyar 74 milyon dolar, 2004 ilk sekiz aylık olarak da 1 milyar 542 milyon dolardı. 2003 rakamından 1 milyar 55 milyon dolarlık kısım, 2004'ün ilk sekiz ayı için de 712 milyon dolarlık kısım 'bedelsiz ithalat' olmadığı gerekçesi ile bilançodan çıkarıldı. 2003 için kalan 24 milyon dolar bakiye ile 2004'ün ilk sekiz ayı için kalan 830 milyon dolar bakiye 'ithalat uyarlama' kalemi içine alındı. 

Eylülde fazla verdi 
Bu aktarım, hem 2003 hem de 2004 ilk sekiz aylık cari açık rakamlarını değiştirdi. 2003 cari açık rakamı 6.9 milyar dolardan 7.9 milyar dolara çıkarken son bir yıllık cari açık rakamı da diğer düzeltmelerle birlikte toplamda 1.1 milyar dolar artarak 13 milyar 976 milyon dolara çıktı. 
Bu arada eylülde cari açık 60 milyon dolar fazla verdi. Açığın bu yıl ilk kez fazlaya dönmesinde dış ticaret açığının 2 milyar dolara gerilemesi ve 2.3 milyar doları aşan net turizm gelirleri etkili oldu. Yılın ilk dokuz ayı sonunda ise cari açık 10 milyar 550 milyon dolar, dış ticaret açığı 17.5 milyar dolar olurken net turizm gelirleri 10.7 milar doları buldu. 





</TEXT>
</DOC>
