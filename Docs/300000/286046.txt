<DOC>
<DOCNO> 286046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko15.html </URL>
<DATE> 2004/11/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rekabet Kurulu, Turkcell ve Telsim'e ceza vermedi... 
</HEADLINE>
<TEXT>

     Rekabet Kurulu, Turkcell ve Telsim hakkında, ''aralarında anlaşarak ara bağlantı ücretlerini yükselttikleri'' iddiasıyla açılan soruşturma kapsamında, ''herhangi bir cezaya yer olmadığına'' karar verdi. 
     Başkan Mustafa Parlak'ın açıkladığı nihai karar uyarınca Kurul, Turkcell ve Telsim'in ''aralarında anlaşarak, ara bağlantı ücretlerini yükseltmek yoluyla şebekelerarası görüşme ücretlerini artırmak ve eş zamanlı olarak şebeke içi ücretleri düşürmek suretiyle mevcut abone sayılarını korumak ve piyasaya girmeye hazırlanan operatörlerin girişini engellemek eyleminde bulundukları'' iddiasının, elde edilen bilgi ve yapılan çözümlemelerle tam ispat edilemediği gerekçesiyle, ''herhangi bir cezaya yer olmadığına' oy çokluğuyla karar verdi. 
     Danıştay yolu açık olmak üzere gerekçeli karar, taraflara daha sonra tebliğ edilecek. 
     Bu arada Türkiye Cumhuriyeti sınırları içinde tüm mal ve hizmet piyasalarındaki rekabetin tesisi ve korunması amacını hedefleyen 4054 sayılı Rekabetin Korunması hakkındaki kanunun kapsamı çerçevesinde, Rekabeti engelleyici, bozucu veya kısıtlayıcı eylemlere karşı, her piyasada olduğu gibi ''Telekomünikasyon pazarında da Rekabet Kurulu'nun görevli ve yetkili olduğu'' kararı da, oy çokluğu ile alındı. 

     
</TEXT>
</DOC>
