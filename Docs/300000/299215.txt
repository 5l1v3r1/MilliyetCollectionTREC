<DOC>
<DOCNO> 299215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo29.html </URL>
<DATE> 2004/12/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Türkiye FIFA klasmanında 14. sıraya geriledi... 
</HEADLINE>
<TEXT>

     Uluslararası Futbol Federasyonları Birliği FIFA Dünya Klasmanı'nda Türkiye, aralık ayında 2 basamak gerileyerek, 711 puanla Danimarka ile 14. sırayı paylaştı. 
     Klasmanda ilk 3 sıra değişmezken, Brezilya 843 puanla birinci, Fransa 792 puanla ikinci, Arjantin 785 puanla üçüncü sırada yer aldı. Guam ise 15 puanla, geçen ay olduğu gibi 205. ve son sırada kaldı. 
     Türkiye'nin Dünya Kupası Eleme Grubu'ndaki rakiplerinden Danimarka ve Yunanistan klasmanda birer sıra gerilerken, Kazakistan'ın ise yeri değişmedi. Grup lideri Ukrayna, 10 basamak yükselerek, en hızlı çıkışı gerçekleştirdi. Bu ülkeyi Gürcistan 3 ve Arnavutluk 1 sıra yükselerek izledi. 
     Yunanistan 706 puanla 18, Ukrayna 580 puanla 57, Arnavutluk 515 puanla 86, Gürcistan 455 puanla 104, Kazakistan ise 313 puanla 147. sırada yer aldı. 
     
     AVRUPA KLASMANI 

     Türkiye, UEFA sıralamasında ise yine Danimarka ile 10. sırayı paylaştı. 
     Almanya'yı geride bırakmayı başaran Türkiye'nin önünde, Fransa, Çek Cumhuriyeti, İspanya, Hollanda, İngiltere, Portekiz, İtalya, İrlanda Cumhuriyeti ve İsveç sıralandı. 

     
</TEXT>
</DOC>
