<DOC>
<DOCNO> 299566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo31.html </URL>
<DATE> 2004/12/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Morientes Liverpool'u istiyor 
</HEADLINE>
<TEXT>

     Geçen yıl Şampiyonlar Ligi'nde Monaco formasıyla attığı gollerle futbol dünyasını sarstı, eski takımı Real Madrid'i kupadan eleyen isimdi, Monaco'yu finale kadar taşıdı. Sezon sonunda eski kulübü Real Madrid'e geri döndü ancak Ronaldo, Raul ve Michael Owen'ın yer aldığı kadroya giremedi. Ve İspanyol futbolunun yıldızı Fernando Morientes, sakat futbolcuları yüzünden zor günler yaşayan Liverpool'a gitmek istediğini açıkladı. 
     Morientes, Real Madrid'li yöneticilere İngiltere'nin en köklü futbol kulüplerinden Liverpool'un formasını giymek istediğini iletti. 
     
     Liverpool 3.5 milyon sterlin önerdi 

     Fransız golcü Djibril Ciise'nin ayağını kırmasıyla başlayan şanssızlıklar zinciri sonrası forvetsiz kalan Liverpool, İspanyol star için 3.5 milyon sterlini gözden çıkardı. Real Madrid'in ise 2 katından daha azına "evet" demeyeceği belirtilirken, Liverpool'un en önemli yıldızı Steven Gerard'ı listesine aldı. 
     28 yaşındaki Morientes, "Liverpool'u çok seviyorum, beni istemelerinden dolayı gurur duydum. Madrid yöneticilerine bu transferin gerçekleşmesini istediğimi söyledim" dedi. 
     Geçen sezon harika işler başardığı Monaco'nun da geri almak istediği Morientes, "Real Madrid gitme kararım için duyarlı olmalı, çünkü oynamak istiyorum. Liverpool'un çalıştırıcısı Rafa Benitez ile hiç görüşmedim ama her zaman başarılarını takdirle izliyorum" ifadesini kullandı. 

     
</TEXT>
</DOC>
