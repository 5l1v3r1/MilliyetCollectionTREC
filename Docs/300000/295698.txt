<DOC>
<DOCNO> 295698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas25.html </URL>
<DATE> 2004/12/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Dünyanın en eski Tavlası İran'da bulundu 
</HEADLINE>
<TEXT>

     Dünyanın en eski tavlası, İran'ın güneyinde yaklaşık 5000 yıl önce kurulmuş bir antik şehrin kalıntılarının arasında bulundu. 
     Zabol'un güneyinde, Pakistan sınırı yakınındaki "Yanık Şehir" adıyla bilinen dev antik kentin kalıntıları arasında, abanozdan imal edilmiş, üzerinde kendi etrafına 20 kere sarılmış bir yılan kabartması olan bir dikdörtgen tablet bulundu. 
     İranlı arkeologlar, kilden bir kase içinde, çoğunluğunu basit taşların oluşturduğu, aralarında bazı akik ve firuze taşların da bulunduğu toplam 60 tane "pul" da buldu. 
     Uzmanlar, tavlanın bundan daha önce Mezopotamya'da bulunan tavladan 100 ila 200 yıl daha eski olduğunu ifade etti. 
     Kazı heyeti başkanı Mansur Seccadi, tavlanın bir sanat eseri olduğunu, kendi etrafına 20 kere sarılmış olan yılan kabartmasının, pulları koymaya yarayan 20 boşluk oluşturduğunu söyledi. 
     Arkeologların, günümüzde iki oyuncuyla ve 15'er pulla oynanan tavlanın, eskiden nasıl oynandığını çözmeye çalıştığı ifade edildi. 
     
</TEXT>
</DOC>
