<DOC>
<DOCNO> 262316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/yasam/yas14.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dur'mayınca canından oldu 
</HEADLINE>
<TEXT>


'Dur' ihtarına uymayan çalıntı minibüsteki çocuk sabıkalı, kalbine giren kurşunla öldü 

TEKİN ATAY, TACETTİN ÇEBİ Trabzon DHA 

Haklarındaki suçlamalar nedeniyle onlarca kez karakola düşen ve 'Daltonlar Çetesi' olarak anılan madde bağımlısı Mustafa Y. 14 ile Muhammet Topalak 16 , önceki gece 03.00'de Ekip Ticaret Şirketi'ne ait panelvan minibüsü çaldı. Topalak ve Y'yi minibüsle dolaşırken fark eden polisler, çocukları durduramadı. Maçka yönüne devam eden çocuklar, Maçka İlçe Emniyet Amirliği'nde görevli üç kişilik ekibin küçük kaya parçalarıyla kurduğu barikatı da geçti. 'Dur' uyarısında bulunan polisler, uyarı için havaya ateş açarken, bir polis aracın ardından bir el ateş etti. Kurşun, minibüsün bagaj kapağından girerek sürücü koltuğunun arkasındaki sac bölümü ve koltuğu delip Topalak'a isabet etti. 
Topalak'ın sırtından giren kurşun kalbinden çıktı ve minibüsün ön paneline saplandı. Topalak, hayatını kaybederken, minibüsü Y. durdurdu. Topalak'ın cesedi otopsi için morga kaldırılırken, Trabzon Emniyet Müdürü Ramazan Akyürek, "Kesinlikle öldürme kastıyla ateş edilmemiştir. Polislerden biri aracın tekerleğine ateş etmek isterken kurşun arka kapıdan girmiş. Talihsiz bir olay" dedi. 


</TEXT>
</DOC>
