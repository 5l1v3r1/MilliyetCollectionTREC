<DOC>
<DOCNO> 272648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko22.html </URL>
<DATE> 2004/09/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Japon FSA'dan Citibank'a ağır ceza 
</HEADLINE>
<TEXT>

     Citibank Japonya'nın usulsüzlüklerini soruşturan bankacılık denetleme Kurumu FSA, ABD merkezli bankacılık devinin Tokyo ve bağlı 3 şubesini kapatma kararı aldı. 
     Ticari bankacılık kanunlarının Citibank tarafından ihlal edildiğini açıklayan FSA, bankanın Tokyo, Osaka, Nagoya ve Fukuoke şubelerinin 29 Eylül'den itibaren faaliyetlerini askıya alacağını, 1 yıl içinde de hesapların kapatılmasıyla bankacılık izninin iptal edileceğini kaydetti. 
     FSA'nın soruşturma bulgularına göre Citibank'ta, şüpheli kara parayı engellememe, müşteri bilgilerini iyi takip etmeme ve sınırlamaların dışına taşan alım satımlar gibi usulsüzlükler tespit edildi. 
     Bankacılık skandalı ile ilgili özür dileyen Citibank ise sorumlulardan 6 kişinin işine son verildiğini, 8 çalışanın maaşının kesildiğini ve kalanlara da uyarı cezası uygulandığını açıkladı. 
     FSA, müşteri hesaplarını titiz tutmadığı gerekçesiyle Citibank'ı 3 ay önce uyarmıştı. 
     Halen dünyanın en büyük bankacılık grubu olan Citibank'ın itibarının, FSA'nın bir çok usulsüzlükle ilgili yaptırım kararının ardından büyük yara aldığı belirtiliyor. 

     
</TEXT>
</DOC>
