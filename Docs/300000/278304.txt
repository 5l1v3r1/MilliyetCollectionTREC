<DOC>
<DOCNO> 278304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/kohen.html </URL>
<DATE> 2004/10/08/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Türkiye farkı... 
</HEADLINE>
<TEXT>


AB Konseyi 17 Aralık'taki doruk toplantısında, Komisyon'un önceki gün açıkladığı İlerleme Raporu'nun ilerisine mi geçecek, yoksa onun gerisinde mi kalacak 
İlerleme Raporu'nun ilerisine geçmek, şu demek Müzakereleri "gecikmeksizin" başlatmaya, yani 2005'in başlarında masaya oturmaya karar vermek... Ayrıca, Komisyon'un Türkiye raporunda yer alan bazı çekinceleri ve şartları bir yana bırakmak. Özellikle iki koşul var ki, Konsey'in kendisini bunlara bağlamaması gerek Biri, serbest dolaşım hakkını kalıcı biçimde ortadan kaldıran, diğeri de müzakereleri "ucu açık bir süreç" sayan ifadeler... 
İlerleme Raporu'nun gerisinde kalmak ise, Konsey'in rapordaki kısıtlamaları aynen kabullenmesinin yanı sıra, yeni bazı şartları benimsemesi anlamını taşır. Örneğin Kıbrıs, azınlıklar gibi konularda... 
Bu ikinci şıkkı pek olası görmüyoruz. Türkiye'nin üyeliğine sıcak bakmayan ülkelerin liderleri, bu yönde bir çaba harcasalar bile, herhalde zirveden böyle bir karar çıkartamazlar. 
Birinci şık için şu anda kesin bir şey söylemek çok zor. Zirveye kadar tam 71 gün var. Sonucu bu süre içindeki gelişmeler belirleyecek... 

ANKARA bu süreci gerçekten en iyi şekilde değerlendirmeye kararlı. Başbakan, Dışişleri Bakanı, diğer yetkililer diplomatik atağa hazırlanıyor. Muhalefet CHP , ayrıca sivil toplum kuruluşları da bu yönde aktif bir rol üstleniyorlar... 
Çoğu Avrupa ülkesinde kamuoyunun Türkiye'nin AB üyeliğine karşı çıktığı dikkate alınırsa, bu çabaların, hükümetlerin ve siyasi partilerin dışında, daha geniş kesimleri de hedef almasının önemi anlaşılır. 
Önemli diğer bir nokta da, 17 Aralık zirvesine kadar 1 Bir 'yol kazası'na yol açmamak, yani hatalı çıkışlar yapmamak, 2 Reformlar arasında eksik kalan bazı yasal düzenlemeleri tamamlamak, karar mekanizmasını hızlandırmak ve uygulamaya daha büyük özen göstermektir... 
Kısacası önümüzdeki iki buçuk aylık dönemi iyi değerlendirebilirsek, AB zirvesinden Komisyon'un raporundan daha da iyi bir sonuç çıkabilir... 

ASLINDA ilk bakışta hoşa gitmeyen rapordaki bazı ifadelerin yukarıda sözünü ettiğimiz iki koşul dışında , fazla bir "kıymeti harbiyesi" yok. Örneğin demokrasi ve insan haklarının ihlali halinde müzakerelerin askıya alınabileceğine ilişkin cümle, "malumu ilan"dan ibaret. 
Buna karşılık raporda Türkiye'de demokrasinin işleyişinin devam edip etmeyeceğini izleyecek bir denetim mekanizmasının oluşturulmasından bahsediliyor. Bu da ilk bakışta ters görünebilir. Ama gerçek de şudur ki, Türkiye'de siyasal, sosyal ve ekonomik reformların gerçekleştirilmesinde, "dış etkenler"in daima önemli payı olmuştur. Bu bakımdan AB'nin Türkiye'deki gelişmeleri yakından izlemesini ve gevşeme olduğunda uyarıda bulunmasını fazla yadırgamamalı... 
Nihayet Komisyon'un raporunda yer alan bazı ifadeler, Türkiye'ye diğer adaylardan farklı bakıldığını gösteriyor. Bunun nedeni de, Türkiye'nin coğrafyası, nüfusu, siyasal, ekonomik, sosyal ve kültürel yapısıyla, gerçekten 'farklı' olmasıdır. Türkiye'nin bu nitelikleri, AB açısından bazı sıkıntılar, zorluklar yaratıyor. Ancak öte yandan AB'ye de çok önemli avantajlar kazandırabilir. 
Komisyon raporunun bir bölümünde bu avantajların tek tek sıralanması, AB yetkililerinin Türkiye'nin 'farklı' da olsa, AB'yle bütünleşmesini desteklediklerini gösteriyor. 



</TEXT>
</DOC>
