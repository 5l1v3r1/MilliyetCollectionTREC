<DOC>
<DOCNO> 255573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/yasam/yas03.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
En küçük Robinson'lar 
</HEADLINE>
<TEXT>


Tekneleri alabora olunca anneleri 'Yüzün, kurtulun' dedi. 3 kardeş 6 gün boyunca adadan adaya yüzüp kurtuldu 

DIŞ HABERLER SERVİSİ 

Avustralya'nın kuzeydoğusunda tekneleri denizde alabora olan 3 çocuk, filmlere konu olabilecek 6 günlük zorlu bir maceranın sonunda hayatta kalmayı başararak ülkede kahraman oldu. 
Ellis Tamwoy 15 , kız kardeşi Norita 10 ve erkek kardeşi Stephen 12 , 6 Temmuz Salı günü bir doğum günü partisi için aileleriyle birlikte Badu adasında tekneyle açıldıktan sonra kayboldu. 
Olaydan tam 6 gün sonra bölgeyi araştıran amcaları Frank Nona tarafından pazartesi günü kurtarılan çocuklar, denize açıldıkları gün rüzg rlı havada motoru bozulan teknenin alabora olduğunu söyledi. 

Birileri sağ kalsın 
Babaları Haley Tamwoy ve anneleri Lisa'nın, 3 yaşındaki erkek kardeşleri Clarence ile birlikte ters dönen tekneye tutunarak beklediğini ve kendilerine küçük bir adaya yüzmelerini söylediğini anlatan çocuklar, köpekbalıklarıyla dolu denizde birkaç saat yüzdükten sonra çıktıkları küçük kara parçasında 9 Temmuz Cuma gününe kadar aç ve susuz kaldıklarını, daha sonra başka bir ada olan Matu'ya yüzdüklerini söyledi. 
12 Temmuz Pazartesi gününe kadar adada hindistancevizi, meyve ve istiridye yiyerek hayatta kalmayı başaran çocukların hemşire olan diğer teyzesi Vickie Tamwoy, Avustralya radyosuna şunları söyledi "Küçük sandal batarken anneleri onlara, 'Hadi çocuklar, şu kayalık bölgeye yüzün. Hiç değilse ailemizden hayatta kalabilecekler olsun' demiş." 
Bölgede araştırma yapan Avustralya Deniz Güvenlik Dairesi, ailenin diğer fertlerinin ölmüş olabileceği ihtimali üzerinde dururken, yerli halkın arama çalışmalarını sürdürdüğü belirtildi. 



</TEXT>
</DOC>
