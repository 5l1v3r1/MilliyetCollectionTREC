<DOC>
<DOCNO> 263875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur10.html </URL>
<DATE> 2004/08/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ambulans şoförü alkollü çıktı .. 
</HEADLINE>
<TEXT>

     Konya'nın Beyşehir İlçesi'ne bağlı Üstünler Beldesi'nden Beyşehir İlçe Devlet Hastanesi'ne hasta götüren ambulansın sürücüsünün alkollü olduğu belirlendi. Hakkında işlem yapılan ambulans şoförü, gazetecilere saldırdı. 
     Edinilen bilgiye göre, Üstünler Belde Belediyesi'nde şoför olarak görev yapan Ali E. 41 , Belediye'ye ait 42 B 0095 ambulansla beldede rahatsızlanan bir hastayı Beyşehir Devlet Hastanesi Acil Servisi'ne getirdi. 
     Ali E'nin önce ambulansla kaldırım üzerine çıkması, ardından aracı Hastane Acil Servisi önünde oturanların üzerine doğru sürmesi panik yarattı. 
     Davranışları nedeniyle alkollü olduğundan şüphelenilen ambulans şoförü, şikayet üzerine trafik ekipleri tarafından alkol testinden geçirildi. Ali E'nin 100 promil alkollü çıkması üzerine kullandığı ambulans Beyşehir İlçe Emniyet Müdürlüğü önüne çekilirken, hakkında yasal işlem yapıldı. 
     Ambulans sürücüsünün ehliyetine 6 ay süreyle el konulurken, 340 milyon lira da para cezası kesildi. Olay üzerine Üstünler Belde Belediye Başkanı Ethem Özgür de ambulansı almak üzere Belediyede görevli başka bir sürücü ile Emniyet Müdürlüğü'ne geldi. 
     Ambulans sürücüsü Ali E, serbest kaldıktan sonra Emniyet Müdürlüğü çıkışında görüntü almak isteyen gazetecilere saldırdı. DHA Muhabiri Halil Uslu ve Göl Gazetesi Yazı İşleri Müdürü Ali Rıza Önses'i darp eden Ali E, polis tarafından güçlükle engellendi. Ali E, gazetecilerin şikayetçi olması üzerine tekrar gözaltına alındı. 
     Olay üzerine hastanede doktor muayenesinden geçirilen gazetecilerden Ali Rıza Önses'e 3 gün iş göremez raporu verildi. 
     Belde Belediye Başkanı Ethem Özgür ise personel hakkında soruşturma açacağını söyledi. 

     
</TEXT>
</DOC>
