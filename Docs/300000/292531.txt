<DOC>
<DOCNO> 292531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/siyaset/axsiy01.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de gergin Parti Meclisi 
</HEADLINE>
<TEXT>


15 milletvekiline "kınama cezası"nın verildiği CHP Parti Meclisi toplantısında, "silah çekme" tartışması yaşandı. Baykal, Sarıgül'ü "şarlatanlıkla" suçladı 

EZELHAN ÜSTÜNKAYA Ankara 


CHP Parti Meclisi PM , Şişli Belediye Başkanı Mustafa Sarıgül'ün Mersin mitingine katılan milletvekillerinden 15'ini kınama cezası verilmesi istemiyle Yüksek Disiplin Kurulu'na YDK sevk etti. Mersin milletvekilleri Hüseyin Özcan ve Ali Oksal arasında, "silah çekme" tartışması yaşanırken, CHP Ağrı Milletvekili Naci Aslan, mitinge katılan damadı Şanlıurfa Milletvekili Turan Tüysüz'ün oylamasında aleyhine oy kullandı. 

'Silah çekmiştin' 
PM, Merkez Yönetim Kurulu'nun MYK , milletvekillerine kınama cezası verilmesi önerisini görüşmek üzere dün Genel Başkan Deniz Baykal başkanlığında toplandı. Özcan yönetime tepkisini, Oksal'a, "Hep böylesiniz. Daha önce de bana silah çekmiştin" diyerek gösterdi. Oksal da Özcan'a, "Silahımı gösterseydim, emin ol gereğini yapardım" karşılığını verdi. 
Eski Genel Sekreter Ertuğrul Günay'ın "Baykal borsada oynadı" iddiasını gündeme getiren İstanbul Milletvekili Hasan Aydın, Sarıgül raporundaki belgelerin sahte olduğunu da öne sürerek, Baykal'a, "Asıl sizin için komisyon kurulmalı" dedi. 
Oksal ve Orhan Sür, Aydın'ın üzerine yürürken, Baykal şöyle konuştu "Bırakın, içlerinde ne varsa söylesinler. İç ve dış çevreler CHP üzerinde bir süredir oyun oynuyor. Şimdi de bu saldırıyla karşı karşıyayız. Türkiye'yi şarlatanlıkla kandırabileceğini düşünenler var. 
Tartışmaların ardından 16 milletvekilinden 15'i YDK'ya sevk edildi. "Mitingi izledim, Sarıgül'ü desteklemiyorum" yönünde savunma yapan Çorum Milletvekili Feridun Ayvuzoğlu hakkında işlem yapılmadı. Baykal, "Tüzüğün gereği yapıldı" diye konuştu. Bazı milletvekilleri, toplantıyı "Kurtlar Vadisi gibiydi" diye değerlendirdi. 


</TEXT>
</DOC>
