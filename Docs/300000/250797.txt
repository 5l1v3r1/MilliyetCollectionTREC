<DOC>
<DOCNO> 250797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun15.html </URL>
<DATE> 2004/06/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tanker otobüslere çarptı 90 ölü, 114 yaralı 
</HEADLINE>
<TEXT>

     İran'da benzin yüklü bir tankerin, bir polis kontrol noktasında bekleyen otobüslere çarptığı kazada 90 kişi öldü. 
     İran resmi haber ajansı İRNA'nın haberine göre, İran Kızılayı'nın açıklamasında, Zahedan-Bem karayolunda meydana gelen kazada 90 kişinin öldüğü, bazıları ağır 114 kişinin yaralandığı, yaralıların Zahedan kentindeki hastanelere sevk edildiği bildirildi. 
     İran televizyonunun haberine göre, başkent Tahran'ın yaklaşık 1100 kilometre güneydoğusunda, Sistan ve Belucistan eyaletinin başkenti Zahedan ile Kirman eyaletinin Bem kenti arasındaki karayolunda dün akşam meydana gelen kazada, 18 bin litre benzin taşıyan tanker, polis kontrol noktasında bekleyen yolcu otobüslerine çarptı. 
     Zahedan Tıp Fakültesi yetkilileri, kazada 70'ten fazla kişinin öldüğünü, aralarında polislerin de bulunduğu 100 kadar kişinin yaralandığını söylerken, ölü sayısının artmasından endişe ediliyor. 
     Kızılay yetkilileri de ölü sayısının 200'ü bulmasından endişe edildiğini belirttiler. 
     Polis yetkilisi Albay Ahmed Necefi, tankerin otobüslere çarptığı kontrol noktasında ayrıca katran yüklü bir tankerin alev almasının, can kaybının yüksek olmasına sebep olduğunu belirtti. 
     Necefi, kazanın, tanker sürücüsünün kontrolü yitirmesi sonucu meydana geldiğini tahmin ettiklerini kaydetti. 
     İran haber ajansı İRNA'nın haberine göre de Zahedan Valiliği, kazanın dün akşam 23.00'te meydana geldiğini, tankerin polis kontrol merkezinde bekleyen 6 otobüse çarptığını ve otobüslerin alevler içinde kaldığını açıkladı. 
     İran'ın Pakistan ve Afganistan'a sınırı bulunan güneydoğu kesimlerinde otobüsler ve tankerler, uyuşturucu madde ve diğer malların kaçakçılığını önlemek amacıyla sık sık karayollarında polis kontrol noktalarında bekletiliyor. 
     Dünyada en fazla trafik kazasının meydana geldiği ülkelerden biri olan İran'da, geçen yıl 400 binden fazla kaza meydana gelirken, 23 bin kişi kazalarda hayatını kaybetti. 
     Kazalardaki yüksek ölüm oranının, araçların eski ve emniyetsiz olması, insanların trafik yasalarına kayıtsız davranması ve acil servislerin yetersiz olmasına bağlandığı İran'da, istatistik verilerine göre, trafik kazalarında her 40 dakikada bir kişi ölüyor ve her yedi dakikada bir kişi yaralanıyor. 
     
</TEXT>
</DOC>
