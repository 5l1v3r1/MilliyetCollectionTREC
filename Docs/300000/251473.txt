<DOC>
<DOCNO> 251473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo20.html </URL>
<DATE> 2004/06/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Olimpiyat meşalesi şartlı olarak Türk tarafına geçebilecek 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, KKTC yönetiminin kabul etmesi halinde, ''olimpiyat meşalesinin Türk tarafına şartlı olarak geçebileceğini'' söyledi. 
     Rum sözcü, KKTC yönetiminin, ''bu olayı bir fırsat olarak görmemesi şartıyla olimpiyat meşalesinin Türk bölgelerine geçebileceğini'' kaydetti. 
     Rum yönetiminin, olimpiyat meşalesinin Türk tarafına geçmesi için izin verdiğini ifade eden Hrisostomidis, Türk yönetiminin, ''atletlerden pasaport göstermelerini istemeyeceğini umduğunu'' söyledi. 
     Kipros Hrisostomidis, ''Olimpiyat meşalesini Kıbrıslı Rum ve Kıbrıslı Türk atletlerin taşıyacağını'' bildirdi. 
     
     KKTC SPOR BAKANI DA AÇIKLAMIŞTI 

     KKTC Gençlik ve Spor Bakanı Özkan Yorgancıoğlu, 12 Haziran'da düzenlediği basın toplantısında, 8 Temmuz'da Kıbrıs'a gelecek olimpiyat meşalesinin, ''büyük bir aksilik olmaması halinde, KKTC'den de geçeceğini'' açıklamıştı. 
     ''Bu konuda görüştükleri Uluslararası Olimpiyat Komitesi yetkilileriyle anlaşmaya vardıklarını'' belirten Yorgancıoğlu, Atina Olimpiyatları'na ''olimpiyat bayrağı altında temsilen katılma'' konusunda da siyasi girişim ve temaslarının sürdüğünü bildirmişti. 
     Yorgancıoğlu, ''Olimpiyat meşalesinin karşılıklı denklik esasına dayalı olarak, Güney Kıbrıs'ta Rum atletler taşıyacaksa Kuzey Kıbrıs'ta da Türk atletler tarafından taşınacağını'' belirtmiş ve ''Rum tarafında Türk ve Rum atletlerin birlikte koşmasının kabulü halinde ise meşalenin KKTC'de de birlikte taşınacağını'' kaydetmişti. 
     
</TEXT>
</DOC>
