<DOC>
<DOCNO> 276762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/soneko03.html </URL>
<DATE> 2004/10/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Otomotiv ihracatı 9 ayda 2003'ü geride bıraktı... 
</HEADLINE>
<TEXT>

     Dış pazarlara yönelen Türk otomotiv sektörünün ihracatı, yılın 9 ayında, yüzde 47.1 oranında artarak, 7 milyar 577 milyon dolara ulaştı. 
     Sektör, bu rakam ile 2003 yılının tamamında gerçekleştirilen 7 milyar 191 milyon dolarlık ihracatı geride bıraktı. 
     A.A muhabirinin, Uludağ İhracatçı Birlikleri UİB verilerinden derlediği bilgiye göre, ihracat kalemleri arasında binek otomobiller yüzde 88.5 oranında artarak 2 milyar 805 milyon 608 bin dolar ile ilk sırayı alırken, bunu 2 milyar 177 milyon 473 bin dolar ile yan sanayii, 1 milyar 504 milyon 521 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, binek otomobillerde gerçekleşirken, hava ve uzay taşıtları, demiryolu taşıtları, tanklar ve zırhlı savaş taşıtları ile özel amaçlı diğer çekicilerde gerileme yaşandı. 
     Ocak-Eylül döneminde, yüzde 47.1 oranında artarak 7 milyar 577 milyon 756 bin dolara ulaşan ihracat, geçen yılın aynı döneminde 5 milyar 151 milyon 140 bin dolarda kalmıştı. Sektör 9 ayda, 2003 yılının tamamında gerçekleştirilen 7 milyar 191 milyon 25 bin dolarlık ihracattan 386 milyon 737 bin dolar daha fazla satış yaptı. 
     Eylül ayında ise yüzde 51'lik artışla 975 milyon 451 bin dolara ulaşan ihracat, geçen yılın aynı ayında 646 milyon 99 bin dolarda kalmıştı. 
     
     ALMANYA İLK SIRADA 
     Sektör, yılın 9 ayında 14 serbest bölgenin yanı sıra 173 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 1 milyar 223 milyon 733 bin dolarla ilk sırada yer alırken, bu ülkeyi Fransa, İtalya, İngiltere ve İspanya izledi. 
     Sektör, bu dönemde St. Vincent, Amerikan Okyanusyası, Brunei, Ceuta, St. Kitts ve Nevis, Fransız Guyanası, Moğolistan, Komor Adaları, Guam, Faroe Adaları, Trinidad ve Tobago, Kape Verde, Grenada, Alaska, Barbados, Lihtenştayn, Dominik Cumhuriyeti, Kutup Bölgeleri, Nikaragua, Avustralya Okyanusyası ve Kamboçya ile Denizli Serbest Bölgesi'ne ilk kez ihracat yaptı. 
     
</TEXT>
</DOC>
