<DOC>
<DOCNO> 255805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/spo04.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakip çerez değil 
</HEADLINE>
<TEXT>


Ziya Doğan, Şampiyonlar Ligi eleme maçındaki muhtemel rakipleri Skonto'nun iyi takım olduğunu söyledi. Trabzon'un hocası, "Biz daha ağır basıyoruz. Ama rakibi küçük görmemeliyiz" dedi 


"Kusursuz takım" 
TRABZONSPOR Teknik Direktörü Ziya Doğan, Galli RHYL'yi 4 - 0 mağlup ederek, Şampiyonlar Ligi elemesinde rakip olmasına kesin gözüyle bakılan Letonyalı Skonto Riga için, "Kusursuz takım. Ancak bizim yıldızlarımız daha ağır basar" yorumunu yaptı. Riga'daki karşılaşmayı izleyen Doğan, "Gayet ciddi bir rakip. Yıllardır bazı takımları çok büyüttük, çıktık baktık, birşey yok. Psikolojik olarak yenildik. Trabzonspor ligde oynayacağı sıradan rakipleri bile küçük görmeyecek" diye konuştu. 

"Avantaj bizde" 
DOĞAN, Milli Takımımızı eleyen Letonya'dan 6 oyuncunun Skonto forması giydiğini hatırlattı. Trabzon'un hocası, "Defans blokları çok iyi oturmuş. Savunmaları çakılı oynuyor. Ben olsam bu takıma ne eklerdim diye düşündüm hiçbir şey bulamadım. Disiplinli oynuyorlar. Biz de sistem oyunu oynuyoruz, disiplinliyiz. Bu maçta yetenekli oyuncular farkı ortaya koyacak ve de avantaj bizde. Farklı kazandılar, ama daha da farklı olabilirdi. Rakip gösterildiği gibi çerez değil" dedi. 

Neşeli idmanlar 
BORDO - Mavili oyuncuların yorgun olduğunu belirten Ziyan Doğan, "Uzun süreli kamptan sıkıldılar. Onları yorgun gördüm. Kalan süreyi neşeli idmanlarla geçirip, yurda dönmek istiyoruz. Sakatlarımız da iyileşiyor" diye konuştu. Bu arada RHYL - Riga rövanş maçını Yardımcı Antrenör Hayati Palancı'nın izleyeceği bildirildi. Ziya Doğan'ın vize sorunu olması nedeniyle karşılaşmaya gidemeyeceği, bu nedenle Palancı'nın dün Türkiye'ye gelerek vize işlemlerini tamamladığı bildirildi. 

6. maç Bielefeld'le 
Trabzonspor kamptaki 6. hazırlık maçını bugün Alman 2. Lig takımlarından Arminia Bielefeld ile yapacak. Karşılaşma Rudolf Kallweit Stadı'nda TSİ 20.00'de başlayacak. Bordo - Mavili takım dünü çift idmanla geçirirken, yarın taraftarlara 500'er Euro'ya satılan biletlerle bir yemek düzenleneceği açıklandı. 

Almanya'da büyük zirve 

Konu transfer 
TRABZONSPOR Asbaşkanı Nevzat Şakar, Almanya kampında Ziya Doğan ile geniş çaplı bir transfer toplantısı yapacak. Bu zirvede, Brezilyalı stoper Julio Cesar'ın yanında Çek Jankulovski, Gaziantepli Bouazizi ve Lazarov, Denizlili Özgür, İstanbulsporlu Musa Büyük, Beşiktaşlı Emre Aşık, Kayserili Mehmet Topuz, G.Koreli Young, Fenerbahçeli Aurelio gibi isimlerin son durumları tartışılacak. 

İbrahim belirsiz 
YÖNETİM ayrıca İbrahim Ege için birçok kulüpten teklif alırken, bu oyuncuyu ucuza vermeme kararı aldı. Genç oyuncu ilk olarak ağır para cezasına çarptırılacak, kadro dışı bırakılacak ve PAF ile idmanlara çıkarılacak. Ardından olay soğumaya bırakılacak ve kamuoyunun tavrına göre hareket edilecek. Eğer tepkiler devam ederse bir kulübe kiralık verilecek, gelecek sezon satılacak. 

Dostluk yetiyor 

Yabancılar memnun 
TRABZONSPOR'UN yabancıları, yaptıkları açıklamalarda takımdaki arkadaşlığı övdü. Petkoviç, "Arkadaşlığın üst seviyede olduğu bir kulüpte görev yaptığım için mutluyum" dedi. Thijs, "Özellikle takımdaki arkadaşlığın çok iyi olması nedeniyle adaptasyon sorununu aştım" yorumunu yaptı. 

Yattara gelişiyor 
KAREL D'Haene, "Bu takımdan ayrılmaya niyetim yoktu" diye konuştu. Yattara ise savunmaya yardım etmediği için yapılan eleştiriler konusunda "Oyun tarzım bu. Dünyanın her takımında ofansif orta saha oyuncuları vardır. Ben de öyleyim. Ama kendimi geliştirdim, artık yabancılık da çekmiyorum" dedi. 



</TEXT>
</DOC>
