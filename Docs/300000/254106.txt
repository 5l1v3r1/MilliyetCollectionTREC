<DOC>
<DOCNO> 254106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko12.html </URL>
<DATE> 2004/07/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Pamukbank'ın Halk Bankası'na devrine Komisyon'dan onay 
</HEADLINE>
<TEXT>

     Pamukbank'ın Halk Bankası'na devrini öngören yasa tasarısı, TBMM Plan ve Bütçe Komisyonu'nda kabul edildi. 
     Tasarıya göre, Pamukbank'ın tüm aktif ve pasifleri ile bilanço dışı yükümlülükleri Pamukbank ile Tasarruf Mevduatı Sigorta Fonu ve Halkbank arasında düzenlenecek bir protokol ile Halkbank'a devredilecek. 
     Pamukbank'ın bilançosundaki özkaynak açığından kaynaklanan olumsuz fark, devir tarihine kadar Hazine tarafından TMSF'ye ikrazen Özel Tertip Devlet İç Borçlanma Senedi verilmek suretiyle TMSF tarafından ödenecek. TMSF ve Halkbank, devir işleminin kesinleşmesinden sonra kesin özkaynak açığı üzerinden mahsuplaşacaklar. 
     
     Emekli olana teşvik 

     Tasarı, Pamukbank'tan Halkbank'a devrolunacak personelin yanı sıra Ziraat Bankası, Halk Bankası ve Türkiye Emlak Bankası Anonim Şirketi Hakkında Yasa'ya tabi bankalarda çalışan personelin azaltılmasına yönelik teşvik hükümleri içeriyor. 
     Buna göre, tabi oldukları sosyal güvenlik kuruluşlarına bakılmaksızın emeklilik hakkını kazanmış olanlara, bu yasanın yayımından itibaren üç ay içinde talep etmeleri halinde emekli ikramiyeleri veya İş Yasası hükümlerine göre hesaplanacak kıdem tazminatları yüzde 20 fazlasıyla ödenecek. 
     
     Personel çıkarmanın önü açık 

     Pamukbank'ın Halkbank'a devrinin tamamlanmasından sonra Halkbank Yönetim Kurulu, mevcut personelin iş sözleşmelerini feshedilebilecek. Tasarı, personelin işten çıkarılmasında İş Yasası'nın bildirimlere ilişkin hükmünün uygulanmamasını öngörüyor. 
     
     Maaşlara düzenleme 

     Tasarıda, bu bankaların kadrolarının maaşlarına ilişkin hüküm de değiştiriliyor. Söz konusu bankaların personeli için belirlenecek maaş, aylık, ücret, ek ücret, prim, zam, tazminat, ikramiye, fazla mesai, kar payı ve diğer mali ödemelerin tümünün 6 aylık net ortalaması toplamı, 657 sayılı Devlet Memurları Yasası'na tabi en yüksek devlet memuruna yapılan mali ve sosyal hak niteliğindeki her türlü ödemeler dahil bulunacak toplamın 6 aylık net ortalamasının 3 katını geçemeyecek. 
     Tasarı ile bankalara borcu olan firmalara yeni bir olanak sağlanıyor. Buna göre, kredi alacaklarının yeniden yapılandırılması veya itfa planına bağlanması durumunda, ayrıca sorumlular hakkında tazminat davası açılabileceği gibi açılmış olan tazminat davalarına da devam edilecek. 
     
     Pamukbank'ın günlük zararı 2 trilyon lira 

     Komisyon'daki görüşmelerde konu ile ilgili bilgi veren Devlet Bakanı Ali Babacan, Halk Bankası ile birleşmesine karar verilen Pamukbank'ın sermaye açığının yaklaşık 2 katrilyon lira olduğunu bildirerek, bu bankanın her gün 2 trilyon lira zarar ettiğini açıkladı. 
     Babacan, Pamukbank'ın bugün bir devlet bankası olduğunu vurgulayarak, "her gün 2 trilyon liralık zarar bir kamu bankasına ait oluyor. Dolayısıyla bu zarar bankanın değil, kamunun zararıdır" dedi. 
     
     Birleşme ile sermaye açığı kapanacak 

     Birleşmeden sonra Pamukbank'ın sermaye açığının kapanacağına işaret eden Babacan, iç borçlanma senedi olarak 2.8 katrilyon liralık bir limit ayıracaklarını ancak, bunun ne kadarının kullanılacağının belli olmadığını anlattı. 

     
</TEXT>
</DOC>
