<DOC>
<DOCNO> 255949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur06.html </URL>
<DATE> 2004/07/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Eskişehir... Havaalanı Emniyet Amiri rüşvet iddiasıyla gözaltında... 
</HEADLINE>
<TEXT>

     Eskişehir Emniyet Müdürlüğü Havaalanı Emniyet Amiri Hikmet Ö, rüşvet iddiasıyla gözaltına alındı. 
     Hikmet Ö'nün, hakkındaki rüşvet ve zimmet suçlamaları nedeniyle önce açığa, daha sonra da gözaltına alındığı açıklandı. 
     Açıklama yapan üst düzey bir yetkili, yaklaşık 6 ay önce Çocuk Şube Müdürü görevindeyken odasında bulunan televizyon ve buzdolabını evine götürdüğü iddia edilen Hikmet Ö'nün, internet kafelerin sahiplerinden, bir banka hesabına para yatırmalarını istediğinin belirlendiğini söyledi. 
     Yetkilinin verdiği bilgiye göre, İl Emniyet Müdürlüğü'ne yapılan ihbar sonucu hakkında araştırma başlatılan Hikmet Ö, önce Vali Kadir Çalışıcı'nın talimatıyla açığa alındı. Hakkındaki iddiaları araştıran emniyet güçleri, daha sonra Hikmet Ö'yü ''zimmet ve rüşvet'' iddiasıyla gözaltına aldı. 
     Hikmet Ö, yaklaşık 1 ay önce Havaalanı Emniyet Amirliği görevine atanmıştı. 
     Olayla ilgili soruşturma sürdürülüyor. 

     
</TEXT>
</DOC>
