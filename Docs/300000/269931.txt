<DOC>
<DOCNO> 269931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/spo02.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya dokuz, ya yokuz 
</HEADLINE>
<TEXT>


Şampiyonlar Ligi'nde, toplanacak 9 puanı yeterli gören Fenerbahçe Teknik Direktörü Daum, tüm hesaplarını bunun üzerine kuruyor. İç sahada yenilgi düşünmeyen Alman hoca, deplasmandan 2-3 puan hedefliyor 

YUSUF KOBAL 


Tura giden yol 
ŞAMPİYONLAR Ligi'ne büyük önem veren Fenerbahçe Teknik Direktörü Daum, tüm hesaplarını bir üst tura çıkmak üzerine yapıyor. Rakiplerinin analizini yapıp, oyun planını buna göre şekillendirmek isteyen Alman çalıştırıcı, Sarı-Lacivertliler'in bu grupta toplayacağı 9 puanın yeterli olacağını düşünüyor. İstanbul'da maç kaybetmeme üzerine hesaplar yapan Daum, deplasmandan alınacak 2-3 puanın, Fenerbahçe'nin tarihte bir ilki gerçekleştirmesine yeteceğini düşünüyor. 

Zemini denetledi 
PRAG ile Şükrü Saracoğlu Stadı'nda yapacağı ilk maçı mutlaka kazanmak isteyen Daum, rakibin istatistiki bilgilerini de detaylı bir incelemeye aldı. Alman hoca, pazartesi günü oyuncuları ile yapacağı toplantıda barkovizyon yöntemi ile Sparta Prag takımını tanıtacak, belirlediği teknik zayıflıkları açıklayacak. Öte yandan Alman teknik direktör, stadın zeminini denetledi. Daum'un, maçın son hazırlığını statta yapma kararı aldığı öğrenildi. 

Koç'tan Fener'e destek 

YUSUF DURSUN 

KOÇ Allianz Sigorta, Fenerbahçe Bayan Basketbol Takımı'na sponsor oldu. Sarı - Lacivertli kulüpte dün düzenlenen törende Fenerbahçe Başkanı Aziz Yıldırım ile Koç Allianz Sigorta Murahhas Azası, Hayat ve Emeklilik Genel Müdürü M.Kemal Olgaç, sponsorluk sözleşmesini imzaladı. 

Sebat'tan garanti 

A.SEBAT Başkanı Veli Sezgin Fenerbahçe'nin dostları olduğunu belitti. Aziz Yıldırım'ı arayarak tüm yöneticileri Trabzon'a davet ettiği öğrenilen Sezgin, "Fenerbahçe kafilesini havaalanında karşılayıp, maçtan sonra da yolcu edeceğiz" dedi. Fenerbahçe Basın Sözcüsü Nihat Özdemir ise "Sebatspor maçıyla ilgili endişemiz yok. 10 - 15 kişinin yaptığı tüm Trabzon halkına maledilemez. Emniyete ve valiliğe güvenimiz tamdır, olay olmaz" diye konuştu. 

Nobre şüphesi 

SEBAT maçının hazırlıklarına 15 milli oyuncusundan yoksun olarak hazırlanan Fenerbahçe'de Nobre'nin oynamasının şüpheli olduğu ifade edildi. Brezilyalı'nın baldırındaki ağrının önemli olmadığı belirlenmesine karşın, Nobre'nin şikayetlerinin sürmesi, sağlık heyetini endişelendirdi. 


</TEXT>
</DOC>
