<DOC>
<DOCNO> 292416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo19.html </URL>
<DATE> 2004/11/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Belçika'dan holiganlara örnek ceza... 
</HEADLINE>
<TEXT>

     Belçika'da Brugge Ceza Mahkemesi, 24 holiganı ağır cezalara çarptırdı. 
     29 Ocak 1999 tarihinde Club Brugge-RSC Anderlecht karşılaşmasında, yeniden inşa edilen Brugge Olimpia Stadı'nın koltuklarını sökerek ateş yakmaktan ve çete kurmaktan suçlu bulunan holiganlara, ağır cezalar verildi. 
     Aralarında AFC Ajax taraftarlarının da bulunduğu holiganlardan 3'üne 3 yıl hapis ve 2479'ar Euro para cezası verilirken, 4 RSC Anderlecht taraftarına 8 ay hapis, diğer holiganlara ise 100 saate kadar zorunlu kamu hizmeti cezası verildi. 
     Holiganlar, kamu hizmetini yerine getirmedikleri takdirde ise yeniden tutuklanıp hapise atılacak. 
     Ceza mahkemesinin, stadın içine yerleştirilen kameralardan ve basından aldıkları görüntülerle kimliğini ortaya çıkardığı 24 holigan, yaklaşık 400 koltuğu sökmüş, olaylarda 20 kişinin yaralanmasına neden olmuş ve statta ateş yakarak büyük hasara yol açmışlardı. 
     Öte yandan dün Club Brugge ile FC Utrecht takımları arasında yapılan UEFA Kupası 2. tur grup karşılaşması öncesi yaklaşık 20 Hollandalı taraftar, biletleri olmadığı için gözaltına alındı. 
     
</TEXT>
</DOC>
