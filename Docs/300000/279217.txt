<DOC>
<DOCNO> 279217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur36.html </URL>
<DATE> 2004/10/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ucuz kürtaj ve ölüm... Doktor hakkında soruşturma başlatıldı... 
</HEADLINE>
<TEXT>

     İstanbul İl Sağlık Müdürü Erman Tuncer, Ümraniye'de 2.5 aylık hamileliği sırasında çektiği acılar nedeniyle kendisine gelen Nurcan Şenli'ye 30 yetkisi olmadan kürtaj yaparak beyin ölümünün gerçekleşmesine neden olmakla suçlanan doktor Ali Rıza Akgül hakkında soruşturma başlatıldığını bildirdi. 
     Tuncer, AA muhabirine yaptığı açıklamada, kürtajın, ancak bir doğum uzmanının denetiminde veya resmi tedavi kurumlarında yapılabileceğini belirterek, ''Bir doktorun hastayı muayene etmesi olur. Ancak, kürtaj yetkisi yoksa, ilgili kurslardan geçmemişse ve de beraberinde bir doğum uzmanı olmazsa bu yetkiyi kendinde göremez'' dedi. 
     Tuncer, Nurcan Şenli adlı kadına ruhsatsız kürtaj yapan Ali Rıza Akgül hakkında ilgili yerlere başvurarak gerekli işlemlerin yapılmasını istediklerini belirterek, ''Kürtaj yapma yetkisi olmayan doktor Ali Rıza Akgül hakkında soruşturma başlatıldı'' diye konuştu. 
     İlgili kanun uyarınca ihtisası olmayanların ihtisas alanına girmeyen ameliyatı yapamayacağını ifade eden Tuncer, ''Kanunun ilgili maddesinde de ifade edildiği gibi bu kürtajı yapan doktor, bu konuda yetkisiz. Zira kendisi pratisyen hekim olduğu gibi bu konuda da ihtisası yok'' dedi. 
     Bu arada, Ümraniye Sağlık Grup Başkanlığı yetkilileri de doktor Ali Rıza Akgül'ü kürtaj yapmaması konusunda daha önce uyardıklarını ve sonra da muayenehanesini mühürlediklerini, ancak geceleri mühürlü muayenehanesine gelen Akgül'ün gizli gizli kürtaj yaptığını öğrendiklerini bildirdiler. 
     
</TEXT>
</DOC>
