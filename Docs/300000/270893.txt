<DOC>
<DOCNO> 270893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/yazar/theper.html </URL>
<DATE> 2004/09/11/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Genel kurul kararı var mı 
</HEADLINE>
<TEXT>


Bir okuyucum var, kooperatifzede. Kendisi emekli öğretmen Y. Ş. On yıldır bir kooperatifin üyesi olduğunu, bir kısım binaların tamamlanıp ortaklara dağıtıldığını, ancak kendilerine ait binaların bugüne kadar tamamlanmadığını, nedeninin sorulduğunda yönetim kurulu tarafından ellerinde para olduğu, inşaatı tamamlayacaklarını söylediklerini ancak bunun arkasından kendilerinden 4 milyar TL istendiğini ifade ediyor, tabii ki arkasından soruyor Bu parayı bizden talep edebilirler mi 
Burada söylemem gereken bir iki şey var. 
Birincisi, kooperatif bir bütündür. Yani kooperatif bir kısım kişileri kollayarak onların inşaatını bitirir, diğerlerini yarım bırakırsa yasaya aykırı davranmış olur. 
İkincisi, bir kısım kişilerin inşaatının bitmiş olmasına rağmen kooperatif bir bütün olduğuna göre kooperatifin tamamlanmasına kadar her ortaktan para toplar. İşi bitenleri ayırıp, tüm masrafı işi bitmemiş olanlara yüklemez. 
Üçüncüsü, yönetim kurulu ortakların sorumluluğunu artıracak nitelikte kararlar alamaz. Bu tür kararları genel kurul alabilir. Yani yönetim kurulu 4 milyar TL gibi bir alacak kalemini kendiliğinden talep edemez. Bunun için genel kurul kararı lazımdır. 
Dördüncüsü, ellerinde para bulunduğunu söylediklerine göre bu paranın kullanılarak inşaatın tamamlanması gerekir. 
Bu durumda olan okuyucularıma kooperatif yönetim kurulları ile bu çerçeve içinde görüşme yapmalarını, genel kurul kararı olmadan ödeme yapmamalarını tavsiye ederim. 



</TEXT>
</DOC>
