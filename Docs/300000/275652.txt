<DOC>
<DOCNO> 275652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy15.html </URL>
<DATE> 2004/09/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Toplu görüşmelerde neler konuşuluyor 
</HEADLINE>
<TEXT>

     Memur sendikaları ile Kamu İşveren Kurulu'nun sürdürdüğü toplu görüşmelerde memurların özlük haklarına ilişkin konuların değerlendirildiği bildirildi. 
     AA muhabirinin edindiği bilgiye göre, Başbakanlık Merkez Binası'nda devam eden görüşmelerin bugünkü oturumunda henüz mali konulara geçilmedi. 
     Öte yandan, Kamu İşveren Kurulu'nun memur sendikalarının, memurların özlük haklarına ilişkin kimi konuları değerlendirme isteğine olumlu baktığı öğrenildi. 
     Bu konular arasında ceza ve disiplin suçlarının Avrupa Birliği standartlarında yeniden düzenlenmesi, bu çerçevede bir suç için birden fazla ceza verilmemesi, cezaların silinme süresinin 3-6 yıla indirilmesi, kınama ve uyarı cezalarının yargıya götürülmesi yer alıyor. 
     Eşi SSK ya da Bağ-Kur'a tabi memurların atanmalarına kolaylık getirilmesi, memurların kendi talebi olmaksızın 1 yılda 2 aydan fazla süreyle geçici görevle görevlendirilmemesi, vekaleten atamaların 2 ayı aşmaması konularını içeren memur sendikaların çeşitli taleplerine de olumlu bakıldığı bildirildi. 
     Görüşmelerde, ayrıca disiplin komisyonlarında sendika temsilcilerinin hazır bulunması ve 657 sayılı Devlet Memurları Yasası'nın 4-b maddesine tabi olarak çalışan sözleşmeli personelin kadroya alınması konusunda da Kamu Personel Rejimi'nde düzenleme yapılması da istendi. 
     Sendika yetkilileri, görüşmelerde memuriyetten atılan, ancak mahkemelerde haklarında göreve iade kararı verilen kişilerin işe başlamalarında çeşitli sorunlarla karşılaştıklarını dile getirdi. Kamu İşveren Kurulu'nun bu konunun da gelecek günlerde değerlendirileceğini ifade ettiği kaydedildi. 
     Sendika yetkililerinin Kamu İşveren Kurulu'nun gelecek günlerde değerlendirileceğini söylediği bu konuların mutabakat metninde yer almasını talep ettiği, ancak konuların metne henüz dahil edilmediği öğrenildi. 
     
</TEXT>
</DOC>
