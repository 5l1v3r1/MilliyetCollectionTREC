<DOC>
<DOCNO> 292635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo08.html </URL>
<DATE> 2004/11/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Beşiktaş ile Samsunspor ligde yarın 55. maça çıkıyor... 
</HEADLINE>
<TEXT>

     Beşiktaş ile Samsunspor yarın yapacakları maçla birlikte ligde 55. kez karşı karşıya gelecek. 
     Samsunspor'un ilk kez Birinci Lig'e yükseldiği 1969-70 sezonundan itibaren yapılan 54 lig maçından 29'unu Beşiktaş, 10'unu ise Samsunspor kazandı, 15 karşılaşma da beraberlikle sonuçlandı. 
     ''Kara Kartallar''ın toplam 84 golüne, Karadeniz takımı 50 golle karşılık verdi. 
     
     SON MAÇ TARİHE GEÇTİ 
     İki takım arasında yapılan son lig maçı Türk futbol tarihine geçti. 
     Geçen sezonun 18. haftasında, 25 Ocak 2004'te BJK İnönü Stadı'nda oynanan Beşiktaş-Samsunspor maçında siyah-beyazlı oyunculardan Carlos Antonio Zago, İbrahim Üzülmez, Ahmet Yıldırım, Daniel Gabriel Pancu ve İlhan Mansız, maçın hakemi Cem Papila tarafından kırmızı kartla oyundan atıldı. Hakem Papila, 5. kırmızı kartın ardından, kurallar gereği, skor 4-1 Samsunspor lehineyken, 85. dakikada maçı bitirdi. Futbol Federasyonu, skoru hükmen 4-0 olarak tescil etti. 
     
     SAMSUN'DA DA BEŞİKTAŞ ÖNDE 
     Samsun'da 2 takım arasında yapılan lig maçlarında da Beşiktaş'ın üstünlüğü göze çarpıyor. 
     Beşiktaş, deplasmandaki maçlarda galibiyet sayısında rakibine 12-6 üstünlük kurarken, 8 maç da berabere sonuçlandı. 
     Samsun'daki lig maçlarında Samsunspor 28, Beşiktaş ise 35 gol attı. 
     Ligde geçen sezon Samsun'da yapılan maçı Beşiktaş 3-1'lik skorla kazanmıştı. 
     Bu arada, 2 takım arasında 2001-2002 sezonunun ilk yarısında Samsun'daki maç, saha zemininin bozukluğu nedeniyle karşılaşmanın hemen başında ertelenmiş, Ankara'daki erteleme maçını Samsunspor 2-1 kazanmıştı. 
     
</TEXT>
</DOC>
