<DOC>
<DOCNO> 256001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/astro/index.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar ve mitoloji 
</HEADLINE>
<TEXT>

Astroloji sadece akla değil, insanın sahip olduğu diğer içsel zenginliklere de yer verir 

Bir kültür ürünü olarak astroloji insanın evrenle olan kaçınılmaz bağını ortaya koyuyor. Astroloji insanın sadece en eski entelektüel uğraşısı değil, aynı zamanda tüm bilinçaltını da ortaya döktüğü bir alan. Mitolojik öyküler işte bu bilinçaltının en dikkat çeken yanını ortaya koyuyor. Yıldızların, gezegenlerin ve burçların ilişkili oldukları değişik mitolojik hikayeler biliyoruz. 
Astrolojik olarak Güneş yaratıcılığı, otorite olmayı ve baba figürünü anlatır. Güneş sayesinde parıldar ve kahramanlık kazanırız. Mitolojik olarak Güneş, antik Yunan'da Apollo'ydu. Apollo aydınlığın, bilginin, sanatın, matematik, astronomi ve kehanetin de tanrısıdır. Apollo'nun atlı arabası Phaiton, dilimizde fayton Zodyak'ın 12 burcuna geçişi, insan için en temel kozmik döngüyü simgeler. Tıpkı Romalıların atlı arabalarda yarıştıkları sirkler gibi. Apollo tüm tutkulardan sıyrılmış, onurlu ve sadece zenginler için değil herkes için parlayan, yaşam veren güce, Güneş'e karşılık gelir. Güneş Mısırlılarda da Ra olarak simgeleştirilmiştir. Öyküye göre Ra, Nil'in taşmasıyla doğar Ağustos ayı ve bu taşma aslında kaosu ve belirsizliği temsil eder. Benzer biçimde Babil'de Şamaş, büyük bir disk olarak her sabah doğarak gökyüzünü dolaşır. 

Evren ikilikler üzerinde kurulu 

Gündüzün hakimi Güneş ise gecenin kraliçesi Ay'dır. 
Astrolojik olarak Ay değişimin, doğanın ritimlerinin, geçmişten geleceğe yönelen ve sürekli şekillenen akımların ve gizemlerin, duyguların ve dişil ilkenin göstergesidir. Bakir tanrıça Artemis, doğanın gizemlerini korur. Elinde tuttuğu bıçak, kendi kutsal alanına müdahale etmek isteyenlere karşı durur. Bu nedenlerle Ay'ın koruyucu özelliklerini de görmekteyiz. Ay anneliği, büyütmeyi, beslemeyi ve geliştirmeyi de anlatır. 
Gezegenler ve mitolojiler ile ilgili bilgiler bize insanoğlunun temel hikayelerini, tüm duygularını ve sahip olduğumuz büyük hazineyi de anlatıyor. Astrolojiyi diğer materyalist disiplinlerden ayıran temel özellik, insanın sahip olduğu diğer içsel zenginliklere de yer vermesidir. Hayat gizlerle doludur. Kendimizi anlamak için sadece istatistiklerle hareket edemeyiz. Evren ve hayat her zaman ikilikler üzerinde kuruludur. Erkek ve dişi, gece ve gündüz, ruh ve madde bize bunu en yalın biçimiyle anlatıyor. Farkındalığımızı artırmak için astrolojinin zenginliğinden yararlanabiliriz. n 




</TEXT>
</DOC>
