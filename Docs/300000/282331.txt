<DOC>
<DOCNO> 282331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/guncel/axgun01.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF gözü gibi bakıyor 
</HEADLINE>
<TEXT>


Zeytinli Adası, Uzanlar'ın yaşadığı dönemi aratmayacak kadar bakımlı. Çiçekler sulanıyor, çimler biçiliyor, villalar tertemiz 


Bugüne kadar gazetecilerin girmeyi başaramadığı Zeytinli Adası'na TMSF'nin özel izniyle girdik. Göcek'ten tekneyle geçtiğimiz doğa harikası adada bizi TMSF görevlileri karşıladı. Bu karşılama nedeniyle görevliler biraz şaşkın görünüyordu. Bunun nedeni, kısa süre sonra yaptıkları şu itirafla anlaşıldı 
"Eskiden buraya gelen gazetecileri kovalar, adaya adım attırmazdık, şimdi kendimiz dolaştırıyoruz." 

TMSF bot almış 
Ada gezimizi, sabah saatlerinden akşama kadar süren yorucu bir turla tamamladık. Ancak Ege'nin en güzel koylarından birini gören Zeytinli Adası'nın güzelliğine de hayran kaldık. Büyük bölümünü yaya olarak gezdiğimiz adada, Uzanlar'dan kalan golf arabası ve mini arazi kamyonuyla zirveye kadar çıktık, TMSF'nin özel yaptırdığı motorlu botla denizden turladık. Cem Uzan'ın helikopteriyle indiği adada villasına gitmek için kullandığı arazi aracını bu kez biz kullandık. 

Değerini koruyor 
Adada bizi en çok şaşırtan şey, her yerin belki de Uzanlar dönemini aratmayacak kadar bakımlı olmasıydı. Devletin el koyduğu bir adanın yaklaşık bir yıl içinde bakımsız kalacağını tahmin ederken, bizi sürekli sulanan çiçekler, düzenli biçildiği için taze kokan çimenler, tertemiz villalar karşıladı. Zeytinli, eski sahipleri olmadan da canlılığından bir şey kaybetmemişti. 
Kısacası TMSF yetkilileri, adanın gerçek değerinin korunması ve ortaya çıkması için her şeyi yapmıştı. 


</TEXT>
</DOC>
