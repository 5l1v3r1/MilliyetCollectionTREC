<DOC>
<DOCNO> 286513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas10.html </URL>
<DATE> 2004/11/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İspanya ve Yunanistan, Türk turizmini kopya ediyor .. 
</HEADLINE>
<TEXT>

     Turizm Araştırma ve Strateji Merkezi Başkanı Hüseyin Baraner, Türkiye'nin turizmde olağanüstü bir yıl yaşadığını söyledi. 
     AA muhabirine açıklama yapan Baraner, Türk turizminin gösterdiği üstün başarı ile Avrupalı charter uçak şirketleri, seyahat acenteleri, tur operatörlerinin büyük kar getiren Antalya'yı göz ardı edemeyeceğini belirtti. Antalya'da bu yıl ve gelecek yıl toplam 80 bin yeni kaliteli yatağın hizmete gireceğini vurgulayan Baraner, ''Artık Avrupalı uçak şirketleri, tur operatörleri, seyahat acenteleri, büyük kar getiren Antalya'yı göz ardı edemez. Türkiye'deki turistik ürünlerin kapasitesi çok yüksektir. Avrupa'da da Türk kökenli tur operatörleri ve seyahat acenteleri büyük artış gösteriyor'' dedi. 
     
     ''TÜRK TURİZMİ KOPYA EDİLİYOR'' 
     Dünyanın en büyük turist kabul eden ülkelerinin Türkiye'yi artık turizmde çok ciddi bir rakip olarak gördüklerine de değinen Baraner, başta İspanya ve Yunanistan olmak üzere birçok ülkenin, Türkiye'yi yakın takibe aldığını, İspanya ve Yunanistan'ın Türk turizminin üstün başarı gösterdiği otellerdeki aile odaları, otel yönetimleri, animasyonları ve her şey dahil sistemini kontrol ettiğini, kendi ülkelerinde bu sistemi uygulamaya çalıştıklarını belirtti. 
     Özellikle Alman turistleri Türkiye'ye kaptıran Yunanlı turizmciler arasında ciddi anlamda yeni bir yapılanmaya gidildiğine de işaret eden Baraner, Yunanlı turizmcilerin Türkiye'nin elde ettiği bu başarıyı kopya ederek, kendi ülkelerinde model olarak kullanma çabası içinde olduklarını kaydetti. 
     
     ''ALMAN PAZARI YÜZDE 30 BÜYÜDÜ'' 
     Baraner, Türkiye'ye Avrupalının ilgisinin her geçen yıl daha da arttığını vurgulayarak, ''Alman pazarı yüzde 30 oranında büyüdü. Geçen yıl Türkiye'ye 3.6 milyon Alman turist gelmişti. Bu yıl bu sayı 4 milyonu aşacaktır. Turizm Strateji ve Araştırma Merkezi'nin Almanya'daki 200 acente arasında yaptığı araştırmada, 2007 yılında 5,5 milyonu Antalya'ya olmak üzere Türkiye'ye en az 7 milyon Alman turist gelecek. Türkiye'ye Alman ilgisi azalmıyor tam tersi artıyor'' diye konuştu. 
     
     ''TURİZMDE HEYECAN BİTMEMELİ'' 
     Baraner, turizmdeki bu hızlı büyüme nedeniyle herkesin çok dikkatli olması gerektiğini, turizmdeki bugünün başarılarının yarının garantisi olmadığını, mutlaka bölgesel turizm şuralarının yapılmasının zorunlu olduğunu, turizmin ciddi anlamda ulusal bir organizasyon içinde götürülmesi gerektiğini söyledi. 
     
     ''SEÇKİN TURİSTLER İÇİN KAMPANYA DÜZENLENİYOR'' 
     Baraner, özellikle Almanya'da herkes tarafından tanınan markalarla işbirliği yaptıklarına da değinerek, ''En seçkin parfüm, çocuk oyuncak mağazaları, restoran zincirleri ve diğer büyük markalar ile alışveriş merkezleriyle müşterek olarak kampanya düzenliyoruz. Bu kampanyada amaç Türkiye'ye hiç gelmemiş üst tabaka seçkin turisti çekmektir. Türkiye artık turizmde büyük hayaller kuracak konuma geldi. Ancak bunun için iş sıkı tutulmalı, personel eğitimine önem verilmeli'' diye konuştu. 
     
</TEXT>
</DOC>
