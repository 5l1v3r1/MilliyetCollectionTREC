<DOC>
<DOCNO> 263206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur19.html </URL>
<DATE> 2004/08/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'de kişi başına yılllık atık miktarı 187 kilogram... 
</HEADLINE>
<TEXT>

     Türkiye'de kişi başına yıllık evsel atık miktarının 187 kilogram, toplam evsel atık miktarının ise 25 milyon ton olduğu bildirildi. 
     Çevre Koruma ve Ambalaj Atıkları Değerlendirme Vakfı ÇEVKO Projeler Koordinatörü Cezmi Neyim, AA muhabirine yaptığı açıklamada, Türkiye'de nüfus artışına paralel olarak artan atık miktarı ve ambalajlı ürün kullanımının geri kazanımının ekonomik bir değer haline geldiğini söyledi. 
     Çevre ve Orman Bakanlığı'nca 1991 yılında yayınlanan Katı Atıkların Kontrolü Yönetmeliği ile geri kazanımın yasal zorunluluk haline dönüştüğünü hatırlatan Neyim, ''Yasal zorunlulukların yürürlüğe girmesi ile bu tür malzemeleri toplayan veya geri dönüşümünü yapan işletmeler ve sanayi kuruluşları oluşmaya başladı'' dedi. 
     DİE tarafından yapılan araştırmalara göre, Türkiye'de kişi başına yıllık evsel atık miktarının 187 kilogram, toplam evsel atık miktarının ise yaklaşık 13 milyon ton olduğunu anlatan Neyim, ''Belediye atığı olarak adlandırılan ve toplanıp bertaraf edilme sorumluluğu belediyelere ait olan atıkların yanı sıra, küçük işyerleri ve ticarethanelerden çıkan yıllık yaklaşık 12 milyon ton atığı da göz önünde bulundurmak gerekmektedir'' dedi. 
     Neyim, evsel atıkların yüzde 12'sini cam, metal, plastik, kağıt ve karton gibi geri kazanılabilir atıkların oluşturduğunu belirterek, şunları söyledi 
     ''Buna göre, yıllık geri kazanılabilir atık miktarının 3 milyon ton olduğunu söyleyebiliriz. Hacim olarak ise ülkemiz çöpünün yaklaşık yüzde 30-35'ini geri kazanılabilir atıklar oluşturmaktadır. 
     Halen Türkiye'de yılda 1 milyon ton civarında kağıt-karton, cam, metal ve plastik toplanarak geri dönüştürülmektedir. Bu miktarın büyük bir kısmı çöplüklerden ve sokaklardan ilkel ve sağlıksız bir şekilde toplanmaktadır. Ayrıca çöp sahalarından ve sokaklardan toplanan bu atıkların bir kısmı organik atıklarla karışıp kirlendiği için değerlendirilememektedir.'' Türkiye'deki mevcut geri dönüşüm endüstrisinin kapasitesinin geri kazanılabilir atıkların yüzde 40-50'sini değerlendirebileceğini anlatan Neyim, ''Bu oranlar özellikle Avrupa ülkelerindeki gelişmeler dikkate alındığında oldukça başarılıdır. 1994 yılından sonra geri dönüşüm ile ilgili sanayi tesislerinin kurulması hızlanmış ve bu tesislerin kapasiteleri yıllık toplam 1,7 milyon tona ulaşmıştır'' diye konuştu. 
     Türkiye'deki geri kazanım sisteminin Avrupa Birliği'nin kabul ettiği ilke ve direktiflere uygun olması gerektiğini ifade eden Neyim, şöyle devam etti 
     ''AB ülkelerinin konuyla ilgili kurum ve kuruluşları ile yoğun bir şekilde çalışmaktayız. AB üyesi ve aday ülkelerde uygulanan geri kazanım modelleri incelenmekte, buralarda elde edilen tecrübelerden yararlanarak Türkiye için en uygun ve ekonomik geri kazanım sisteminin oluşturulmasına yardımcı olmaktayız. 
     AB'nin Ambalaj ve Ambalaj Atıkları Direktifi ile AB üyesi ülkelerde geri kazanım hedefleri belirlenmekte ve üye ülkelerdeki geri kazanım uygulamalarının uyumlu olması sağlanmaktadır. AB içinde pazara sürülen tüm ambalajları kapsayan bu direktifte yapılan son revizyonlar ile 31 Aralık 2008 yılına kadar ulaşılması gereken hedefler yüzde 60 geri kazanım, yüzde 55-80 geri dönüşümdür. Yunanistan, İrlanda ve Portekiz için hedef tarih olarak 31 Aralık 2011 kabul edilmiştir.'' Türkiye'de de ambalaj atıklarının geri kazanım ve geri dönüşümü konusunda AB direktifine de uyumlu daha etkin bir sistem oluşturulması amacıyla Çevre ve Orman Bakanlığı tarafından ''Ambalaj ve Ambalaj Atıkları Kontrolü Yönetmeliği''nin hazırlandığını ve 2005 yılı başında yürürlüğe gireceğini hatırlatan Cezmi Neyim, şunları söyledi 
     ''Vakfımız, düzgün bir geri kazanım sisteminin oluşmasına katkıda bulunmak amacıyla belediye ve sanayii işbirliği ile geri kazanım uygulamalarını sürdürmektedir. İlk kez 1993 yılında Bakırköy Belediyesi işbirliği ile Ataköy bölgesinde 6 bin 200 konutluk bir pilot bölgede başlatılan bu uygulamalar halen 73 belediye işbirliği ile yaklaşık 252 bin konutta 1 milyon 125 bin kişinin katılımıyla düzenli ve sürekli bir şekilde yürütülmektedir. 
     Uygulamalar kapsamında yılda yaklaşık 50 bin ton geri kazanılabilir atık, çöpten ayrı temiz bir şekilde toplanmakta ve geri dönüşüm sürecine sokulmaktadır.'' Cezmi Neyim, 10 yılda Türkiye'de geri kazanım ve geri dönüşüm çalışmaları sırasında yaklaşık 1 milyon ton ambalaj atığının geri kazanıldığını belirtti. Neyim, 5 adet pet, 1 adet alüminyum, 5 adet cam, 2 adet içecek kartonu ile bir çok kağıt-karton geri dönüşüm tesisinin kurulduğunu, ülke genelinde 6 bin adet cam kumbarası yerleştirildiğini, binden fazla ilköğretim okulunda da eğitim çalışması yapıldığını sözlerine ekledi. 
     
</TEXT>
</DOC>
