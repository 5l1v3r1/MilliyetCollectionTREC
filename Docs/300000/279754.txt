<DOC>
<DOCNO> 279754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy09.html </URL>
<DATE> 2004/10/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sarıgül'e tüzük ihlal uyarısıyla ihraç gelebilir... 
</HEADLINE>
<TEXT>

     CHP'li Şişli Belediye Başkanı Mustafa Sarıgül hakkında partisinin oluşturduğu komisyon çalışmalarını sürdürüyor. Sarıgül hakkında yazımı süren ve önümüzdeki günlerde Baykal'a sunulacağı belirtilen raporda Sarıgül'ün parti tüzüğünü ihlal ettiği savunulacak. 
     Edinilen bilgiye göre, Sarıgül hakkındaki iddiaları araştırmak üzere oluşturulan hukukçu İstanbul Milletvekilleri'nden Mehmet Ali Özpolat, İsmet Atalay ve Sırrı Özbek rapor yazımına başladı. Raporda, Sarıgül CHP tüzüğünün 4'üncü ve 5'inci maddelerini ihlal etmekle suçlanacak. Bu çerçevede Sarıgül'ün ihracının da gündeme gelebileceği belirtildi. 
     Sarıgül hakkında Mülkiye Müfettişi Rıdvan Aydın'ın hazırladığı rapora atıfta bulunularak hazırlanan komisyon raporunda, Şişli Belediye Başkanı'nın 4 ayrı kaçak inşaata rüşvet karşılığı göz yumduğu iddiaları hatırlatılacak. 
     Raporun önümüzdeki günlerde tamamlanarak Genel Başkan Deniz Baykal'a ve MYK'ya sunulması bekleniyor. 
     
     4'ÜNCÜ VE 5'İNCİ MADDE 
     CHP'nin tüzüğünün 4'üncü maddesi "Siyasal Yaşam Anlayışı"nı düzenliyor. Maddede, "Siyasal görevler, özel çıkarlar için kullanılamaz. Siyasal yaşamda etkinlik kazanmak için kimseye siyasal yarar sağlanamaz" deniliyor. 
     Tüzüğün "Çalışma İlkeleri"ni düzenleyen 5'inci maddesinde ise partinin bütün görevlerinin, tüzük kuralları içinde, partililerin tümüne açık olduğu belirtilerek, "Partili için başarı, partinin başarısıdır. Siyasal eylem partinin eylemidir. Partililer özel yaşamlarında, görevlerinde, işlerinde ve üyesi bulundukları kuruluşlarda, partinin ilkelerine ve doğrultusuna uygun davranırlar ve çalışırlar" ifadeleri yer alıyor. 
     
</TEXT>
</DOC>
