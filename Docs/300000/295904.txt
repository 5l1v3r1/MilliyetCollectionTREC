<DOC>
<DOCNO> 295904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy09.html </URL>
<DATE> 2004/12/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
CHP'den "Başkanlık Sistemi"ne tepki .. 
</HEADLINE>
<TEXT>

     CHP Grup Başkanvekili Ali Topuz, AK Parti yöneticilerinin Başkanlık sistemi ile ilgili olarak son günlerde kamuoyunda yaptıkları değerlendirmelerin gerçek amaçlarını yansıtmadığını ileri sürerek, ''Onların Başkanlık Sistemi ile istediği, toplumsal ve Anayasal denetim mekanizmalarını etkisizleştirerek tüm gücü başkanda toplamaktır. Bu çağdışı bir yaklaşımdır''dedi Topuz, TBMM'de düzenlediği basın toplantısında, AK Parti'li bazı Bakan ve yöneticilerinin son günlerde başkanlık sistemini tartışmaya açtıklarını hatırlatarak, bu girişimin 17 Aralık öncesinde AB ülkelerine mesaj verme kaygısı da taşıdığını öne sürdü. 
     Anayasa Komisyonu Başkanı Burhan Kuzu'nun başkanlık sistemi ile ilgili değerlendirmelerini hayretle karşıladığını ve bir Anayasa profesörünün bu konudaki yorumlarının ''Saflık'' anlamına geldiğini savunan Topuz, şunları söyledi 
     ''Sayın Kuzu, ellerindeki sayısal çoğunlukla Anayasa'yı değiştirerek başkanlık sistemine 3-5 gün içinde geçilebileceğini söylüyor. Dışişleri Bakanı ve Başbakan Yardımcısı Abdullah Gül'ün 1,5 yıl önce bu konuda yaptığı değerlendirmeleri sayın Kuzu'nun okumasını öneririm. AKP yöneticileri, bir an önce bu konuyu tartışmak üzere Abdullah Gül'le biraraya gelmelidirler. 
     Sayın Başbakan'ın hayali ise önceden bilindiği gibi ABD'deki başkanlık sistemidir. Ancak bu sistemi Türkiye'ye uydurmak mümkün değildir. Almanya'da Hitler'i de böyle bir anlayış yaratmıştır ve sonuçları ortadadır. 
     Türkiye'de iktidar partisinin tüm kurumlarla savaşı var. Siyasi partilere tahammülleri yok. Çünkü uzlaşı değil, hükmetmek istiyorlar. Yargıyla, bürokrasiyle, askerle, Cumhurbaşkanı, işçi ve memurla karşı karşıyalar ve kavga ediyorlar. Tüm bunlardan sonra bu iktidar hukuku çiğneyerek, toplumsal ve Anayasal denetim mekanizmalarını etkisizleştirerek tüm gücü başkanda toplamak istiyor. Bu çağdışı bir yaklaşımdır. Atatürk isterse padişah ve diktatör olurdu. Bizim rejimimizin temeli egemenliğe dayanır. Bu egemenliği sembolik hale getirmek, devletin kurumlarını yok etmek ve tüm yetkileri başkanda toplayarak demokratik düzeni ortadan kaldırmak istiyorlar.'' Topuz, CHP'nin buna rağmen bu sistemin tartışılmasına karşı olmadığını ve her platformda geniş bir zaman dilimi içinde bu tartışmayı yapabileceklerini söyledi. Topuz, ''Elbette bizim ollmazsa olmazlarımız vardır. Ama tartışmaya hazırız'' dedi. 
     
     ''EZA DUYUYORUZ'' 
     Demokrasinin fazilet ve ahlak kültürü olduğunu, insanların yaratılan temel değerleri yok ederek ülke yönetemeyeceklerini ifade eden Topuz, dün akşam TBMM'de yaşanan olayın bir insanlık dramı olarak değerlendirilmesi gerektiğini söyledi. Belediyeler Kanunu'nun oylamaları sırasında AK Parti'li bazı milletvekillerinin mükerrer oy kullandıklarının tespit edildiğini ve bunun TBMM'ye yapılacak en büyük haksızlık olduğunu kaydeden Topuz, şunları söyledi 
     ''7 AKP milletvekili oylamada hem otomatik cihaz hem de pusula ile oy kullanmaya teşebbüs etmişlerdir. Bu yaşanan rezalet daha sonraki maddenin oylamasında ise 2 AKP'li milletvekili tarafından yeniden denenmiştir. 
     Bu rezalet karşısında TBMM Başkanlık Divanı ve AKP yönetiminin ne yapacağını merakla bekliyoruz. Bunları affedenler kendilerini de bu sorumluluğa ortak etmiş olurlar. İsimleri biz söylemiyoruz ve Meclis başkanlığından bunların açıklanmasını istiyoruz. CHP olarak bu tip kural ve ahlak dışı davranışta bulunan insanlarla birlikte oturmaktan eza duyuyoruz. Bunun hesabını kimlerin vereceğini merak ediyoruz.'' 
     
</TEXT>
</DOC>
