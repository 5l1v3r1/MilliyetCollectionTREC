<DOC>
<DOCNO> 287420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko16.html </URL>
<DATE> 2004/11/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sabancı Ailesi'nin acı günü... Mehmet Sabancı, hayatını kaybetti 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı'nın kardeşi, F B Grup Yönetim Kurulu Başkanı Mehmet Sabancı, kalp krizi sonucu öldü. 
     Edinilen bilgiye göre, bir iş seyahati nedeniyle Londra'da bulunan Mehmet Sabancı 41 , eşiyle birlikte kaldığı otelde sabaha karşı geçirdiği kalp krizi nedeniyle hayatını kaybetti. 
     Sakin kişiliğiyle tanınan Mehmet Sabancı'nın kalbi ile ilgili herhangi bir rahatsızlığı olmadığı öğrenildi. 
     Mehmet Sabancı'nın cenazesini Türkiye'ye getirmek üzere, abisi TÜSİAD Başkanı Ömer Sabancı Londra'ya hareket etti. 
     1963 yılında Adana'da doğan Mehmet Sabancı, Merhum Hacı Sabancı ve Özcan Sabancı'nın oğlu, Hacı Ömer Sabancı Holding A.Ş. Yönetim Kurulu Üyesi ve TÜSİAD Başkanı Ömer Sabancı ile Bossa A.Ş. Yönetim Kurulu Üyesi Demet Çetindoğan'ın kardeşi. 
     Mehmet Sabancı, Tarsus Amerikan Koleji'ni bitirdikten sonra US International University Europe-Londra'da işletme eğitimi aldı. Akbank ve Hacı Ömer Sabancı Holding A.Ş.'de 18 yıl çeşitli görevlerde bulunan Mehmet Sabancı, 2001 yılında Sabancı Holding'deki görevinden ayrılarak, 1998 yılında hobi işi olarak başlattığı otomotiv işinin başına geçti ve F B Grup çatısı altında işlerini devam ettirdi. 
     Genç yaşına karşın sosyal yaşamda etkin ve neşeli kimliği ile tanınan Mehmet Sabancı, eşi Fenerbahçe Kulübü Yöneticilerinden Zeynep Sabancı'nın koyu Fenerbahçe taraftarı olmasına karşın Beşiktaş'a olan hayranlığı ile biliniyordu. Mehmet Sabancı'nın 12 yaşında Faruk ve 6 yaşında Burak adında iki çocuğu var. 
     
     GRUPTAN AYRILANLAR ARASINDA 

     Mehmet Sabancı, Sabancı Holding Başkanvekili Şevket Sabancı'nın kızı Emine Kamışlı ve oğlu Ali Sabancı, Sakıp Sabancı'nın amcası Hacı Mehmet Sabancı'nın oğlu Yalçın Sabancı ile Sabancı Topluluğu'ndan ayrılanlar arasındaydı. 
     Mehmet Sabancı'nın, gruptan ayrıldıktan sonra kurduğu F B Otomotiv, Rover distribütörlüğünün yanı sıra Türkiye'ye Lamborghini, Lexus ve Hummer gibi yüzbinlerce dolarlık otomobilleri ithal ediyor. Otomotiv kulislerinde, Sabancı'nın bir süre önce de Ferrari ve Maserati'nin Türkiye distribütörlüğü ile ilgilendiği konuşuluyordu. 
     F B Grubu'nun internet sitesinde yer alan Mehmet Sabancı'nın mesajı bir başka anlam taşıyor bugün... 
     "Geriye dönüp baktığında, gurur duyacağı işleri olmalı insanın. "Keşke yapmasaydım"lar yerine "iyi ki yapmışım"lar olmalı " 

     
</TEXT>
</DOC>
