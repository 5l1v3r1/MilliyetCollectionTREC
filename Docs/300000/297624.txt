<DOC>
<DOCNO> 297624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo14.html </URL>
<DATE> 2004/12/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Aktuğ Fenerbahçe'ye yenilmemiz üzerine istifa etmeyi düşündüm 
</HEADLINE>
<TEXT>

     Trabzonspor Kulübü Başkanı Atay Aktuğ, yönetim kurulu olarak başarılı işler yaptıklarına inandığını söyledi. 
     Atay Aktuğ, Trabzon'da yerel yayın yapan Kuzey TV'de katıldığı bir spor programında, Trabzonspor'da görev yaptığı 1 yıllık süre içinde takımın başarısından çok fazla tatmin olmadığını ifade ederek, ''Ancak başarısız olduğumuz da söylemez. Yönetim olarak ise başarılı olduğumuza düşünüyorum'' dedi. 
     Yönetim kurulunda zaman zaman farklı düşünceler olabileceğini, bunun doğal olduğunu, ancak buna karşın alınan kararların hep oybirliğiyle alındığını vurgulayan Aktuğ, farklı görüşte olanların da çoğunluğun kararına uyduğunu kaydetti. 
     
     ''FENERBAHÇE MAÇI SONRASI İSTİFA ETMEYİ DÜŞÜNDÜM'' 

     Aktuğ, Fenerbahçe maçından hemen sonra istifa etmeyi düşündüğünü belirterek, şunları kaydetti 
     ''Ben de her fanatik taraftar gibi Fenerbahçe yenilgisini hazmedemem. Bu nedenle Fenerbahçe'ye yenilmemiz üzerine istifa etmeyi düşündüm. Bunu yakın arkadaşlarıma açtım. Ancak daha sonra diğer arkadaşlarım ve deneyimli yöneticilerle görüşüp bu kararımın yerinde olmadığı kararına vardım ve istifa etmekten vazgeçtim. Bu yenilgiyle ligde nerede olacağımız önemli değildi, yenilgi önemliydi.'' 
     
     ZİYA DOĞAN'IN İSTİFASI 

     Aktuğ, Trabzonspor Kulübü Yönetim Kurulu'nun, Ziya Doğan'ı göndermek gibi bir düşüncesi olmadığını belirterek, şöyle devam etti 
     ''Doğan'ın Trabzonspor'a önemli katkıları olmuştur. İstifa etmesinin nedeni de sadece Konyaspor maçında puan kaybetmemiz değildi. Doğan, istifa edeceğini önce yönetim kurulundaki arkadaşlara söylemeliydi. İstifasını bu şekilde yapması bana göre doğru olmadı. Ziya Doğan, Trabzonspor'a çok şey verdiği gibi Trabzonspor da Doğan'a çok şey verdi. İstifasını beklemiyorduk, sürpriz oldu.'' 
     
     ''KENDİ AYAKLARI ÜZERİNDE DURABİLEN BİR KULÜP 

     Yönetim kurulunda görev yaptığı arkadaşlarının büyük çoğunluğunun bu dönemki listesinde de yer alacağını ifade eden Aktuğ, şunları kaydetti 
     ''Başladığım işi bitirmeyi düşünüyorum. Kurumsallaşma yolunda adım atmalıyız. Yeniden aday oldum, çünkü yarım kalan işlerimi tamamlamak istiyorum. Geçen yıl kaçırdığımız şampiyonluğu kazanmak için aday oldum. Trabzonspor'un seyircisini artırmak için başarılı olmaya mecburuz. Geçen sezonki başarılarımızla taraftarlarımızı artırdığımızı düşünüyorum. Yönetici olarak şampiyonluğu yaşamak istiyorum. Yoksa gelen her yönetici kulübü keyfi yönetebilir. Kendi ayakları üzerinde durabilen bir kulüp meydana getirmek istiyorum. Bunlara başladık, bitirmek için tekrar aday oldum. Listemde Trabzon dışından en fazla 4-5 kişi yer alacak. Bu kadar olmasının da gerektiğini düşünüyorum. Listede olmayacak olan arkadaşlarımla da aramızdaki medeni ilişkiler sürecektir.'' Aktuğ, kendisinden başka başkan adayının çıkmasının kendisini rahatsız etmediğini vurgulayarak, ''Herkes Trabzonspor'a hizmet için bu yarışın içindedir. Önemli olan Trabzonspor Kulübü'nün başarısıdır. Kimse kulübü kendi çıkarları için kullanmamalıdır'' diye konuştu. 
     Sezon öncesinde Avrupa Şampiyonlar Ligi'ne girmeyi hedeflediklerini, bu nedenle de kongrede borçsuz bir Trabzonspor olacağını söylediğini dile getiren Aktuğ, ''Ancak oraya giremediğimiz için 6 milyon doların üzerinde peşin para ve reklam kazançları gibi diğer gelirlerden olduk. Bu nedenle hedefimizden biraz sapma oldu. Yine de çok fazla bir borcumuz yok. Bugün toplam 4 trilyon lira civarında borcumuz var'' dedi. 
     
     ''DERELİOĞLU BAŞARIYA AÇ, BAŞARILI OLMAK İSTİYOR' 

     Aktuğ, Trabzonspor Teknik Direktörlüğü görevine düşündükleri ilk ismin Şenol Güneş olduğunu, hatta Ziya Doğan'ın istifasının ardından bazı kişilerin hemen kendisini aradıklarını belirterek, şöyle devam etti 
     ''Biz de daha sonra yaptığımız yönetim kurulu toplantısının ardından Şenol Güneş'e resmi teklif götürmeye karar verdik. Kendisiyle görüştük. Ancak kendisinin Futbol Federasyonu ile bazı sorunları var. Bu nedenle tereddüt ediyor. Ancak Şenol Güneş için beklemeye değer. Bu hafta içinde kesin bir karar verebilir. Eğer bu hafta karar vermezse, kongrenin hemen sonrasında kendisiyle konuşup kesin kararını alacağız. Eğer olmazsa kendi yolumuzu çizeceğiz. Şenol Güneş olmazsa yerli veya yabancı bir teknik direktör seçebileriz. Şu anda Trabzonspor'u çalıştıran İhsan Derelioğlu da olabilir. Derelioğlu başarıya aç, başarılı olmak istiyor. Onunla devam kararı da alabiliriz.'' Trabzonspor'un kadrosunun son yılların en iyi kadrosu olduğunu savunan Aktuğ, şunları söyledi 
     ''Ben hiçbir zaman inançlarımdan vazgeçmedim. Geçen yıl şampiyon olacağımıza inanıyordum. Önemli olan inançtır. İnandıktan sonra herşey yapılır. Trabzonspor, ligin son maçına kadar şampiyonluk mücadelesi verecektir. Bunu kesin olarak söyleyebilirim. Ancak şampiyon olup olmama konusunda kesin birşey söyleyemem.'' Aktuğ, tüm Trabzon halkının Trabzonspor'u ve futbolcuları desteklemesi gerektiğini vurgulayarak, ''Kongrede kim seçilirse seçilsin birbirimizle uğraşmayalım. Rakibimiz çok. Onlarla uğraşalım. Bu şehir kendi futbol takımına sahip çıkmalıdır. Bunu gerçekleştirerek takımına ve kulübüne sahip çıkan bir kent oluşturalım. Yeniden seçilmem halinde ilk icraatım teknik direktör konusunu netleştirmek olacak. Transfer için de çalışıyoruz. Transfer edeceğimiz isimleri belirledik. Ara transfer döneminde bu isimleri almaya çalışacağız'' diye konuştu. 

     
</TEXT>
</DOC>
