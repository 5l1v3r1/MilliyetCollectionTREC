<DOC>
<DOCNO> 262564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonyas07.html </URL>
<DATE> 2004/08/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yat turizmi talebe karşılık veremiyor... 
</HEADLINE>
<TEXT>

     Kiralık lüks yatlarla yapılan mavi yolculukları talep eden Türk müşteri sayısının geçen yıla göre önemli oranda arttığı bildirildi. 
     AA muhabirinin aldığı bilgiye göre, Akdeniz ve Ege kıyılarını keşfetmek, denizin muhteşem görüntüsüyle bir yılın yorgunluk ve stresini atmak isteyen tatilciler, içinde her türlü konforu barındıran yatları haftalık veya günlük olarak kiralayabiliyor. 
     Geniş güneşlenme alanı, bar, mutfak, kapalı salonları ile her zevke uygun seçeneklerin sunulduğu yatların günlük kira ücreti 300 ile 2 bin 500 dolar arasında, teknenin donanımı ve büyüklüğüne göre değişiyor. 
     Yat turizmi yapan firmaların tatilcilere sunduğu, su sporları, doğa yürüyüşü ve arkeolojik gezileri kapsayan ''Mavi Yolculuk'' programlarına talebin fazla olması nedeniyle çok sayıda acente haftalar sonrasına sıra vermek zorunda kalıyor. 
     Compass Yachting Ltd. Şirketi Yönetim Kurulu Başkanı Mehmet Eskici, hizmet verdikleri 17 tekneyle talepleri karşılamakta güçlük çektiklerini belirtti. 
     
     ''SEKTÖR ALTIN SEZON YAŞIYOR'' 
     Özellikle temmuz ve ağustos aylarında yat turizmine ilginin arttığını kaydeden Eskici, şöyle konuştu 
     ''Bu yıl turizmdeki canlanma sektörümüzü de olumlu yönde etkiledi. Sektör altın sezon yaşıyor. Mevcut teknelerimiz talebi karşılayamıyor, hatta kiralayacak tekne bile bulamıyoruz. Şu an ağustos ayının sonuna kadar tüm teknelerimiz dolu. Talepteki artışta krizlerin olmaması ve Türk tatilcilerin yat turizmini keşfetmesinin önemli payı var. Daha önce müşterilerimizin yüzde 10'unu oluşturan Türk tatilciler, bu yıl yüzde 30'unu oluşturuyor. Çünkü günlüğü 330 dolara kiralanabilen bir yat 6 kişi alıyor. Yemek fiyatı da kişi başı 20 dolardan hesap edildiğinde ücret, bir tatil köyü ya da 4-5 yıldızlı otel fiyatının bile gerisinde kalabiliyor. Üstelik yat gezintisiyle tatilini geçirenler, fazla para harcamak zorunda da kalmıyor. Otelde olsalar dışarıya çıkıp eğlenmek, gezmek için ekstra paralar ödemek zorunda kalacaklar oysa, yat turlarında ekstra harcama yapacak ortam yok.'' Eskici, ciddi anlamda yatçılık yapan 25 kadar firmanın müşterilerine verdiği çok kaliteli hizmetin de sektörün gelişimine katkı sağladığını vurgulayarak, ''Öyle ki isteyen müşterimizin yata transferini helikopter veya jet-ski ile bile yapabiliyoruz. 20 dolar olan kişi başı yemek ücreti, özel mönülerle 200 dolara kadar çıkabiliyor'' dedi. 
     Giderek gelişen yat turizminin desteklenmesi gerektiğini ifade eden Eskici, şöyle devam etti 
     ''Son yıllarda Akdeniz ve Ege sahillerinde yaygınlaşan yat turizminin teşvik edilmesi gerekir. Ancak, herkesin yat turizmine girmesini de doğru bulmuyoruz. Bu işi düzenli yapan firmalar desteklenirse, İtalya, İspanya gibi yat turizminde bizim çok ilerimizde olan ülkelerin seviyesine gelebiliriz.'' 
     
     GELECEK İÇİN UMUTLAR DA ARTTI 
     Alesta Yachting Genel Müdürü Hakan Varlı da geçen yıllarda yabancı turistlerin ve zenginlerin daha çok tercih ettiği yat turizmini son dönemlerde yerli turistlerin de ''keşfettiğini'' söyledi. 
     Çok sayıda alternatifi olan ve her kesime uygun programları bulunan Mavi Turlar'ın gelecek yıllarda daha çok ilgi göreceğine inandığını belirten Varlı, şöyle konuştu 
     ''Mavi yolculuğu yerli turistler de benimsedi. Bizim firmamıza gelen talebin bu yıl yüzde 40'ını Türkler oluşturuyor. Verdiğimiz hizmet meyvesini veriyor. Müşteri sayısında geçen yıla göre en az yüzde 50 artış var. Bunda tanıtımın önemli payı bulunuyor. Türkiye'nin son yıllardaki tanıtımından oldukça memnunuz. İş yoğunluğunun artmasında yabancı turistlerin mavi yolculuğu tanımasında bu çalışmaların büyük rolü var.'' Mavi yolculuğun tarihi ''Halikarnas Balıkçısı'' olarak bilinen yazar Cevat Şakir Kabaağaçlı'nın sürgündeyken keşfettiği, daha sonra arkadaşlarıyla küçük balıkçı veya süngerci tekneleriyle gerçekleştirdiği Gökova turlarına dayanıyor. 
     Önceleri mütevazı olanaklarla yapılan mavi yolculuklarda sunulan hizmetler, artan ilgi nedeniyle, her zevke uygun seçenekler sunmaya başladı. Mavi turların geleneksel öğesi Gulet adı verilen ve en fazla 14-16 kişilik grupları ağırlayan yatlar, ahşap ve el işçiliğinin bir ürünü olarak konuklarını ağırlıyor. 
     
</TEXT>
</DOC>
