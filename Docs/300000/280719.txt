<DOC>
<DOCNO> 280719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy33.html </URL>
<DATE> 2005/03/15/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Çelik Aftan yararlanacak öğrencilerin devam mecburiyeti yok 
</HEADLINE>
<TEXT>

     Milli Eğitim Bakanı Hüseyin Çelik, üniversitelerden 29 Haziran 2000 tarihinden itibaren ilişiği kesilenlere yeni haklar getiren yasadan yararlanacak öğrencilerin, devam mecburiyeti bulunmadığını söyledi. 
     Çelik, TBMM Genel Kurulu'nda, öğrenci affına ilişkin yasa görüşülürken, milletvekillerinin sorularını yanıtladı. 
     Yasa ile her öğrenciye bir öğretim yılı devam ve her ders için 3 sınav hakkı tanındığını hatırlatan Çelik, bu yasadan yararlanacak öğrencilerin devam mecburiyeti bulunmadığını, sınava girmelerinin yeterli olacağını bildirdi. 
     Üniversitelerin örgün eğitim yapılan bölümlerinden 224 bin öğrencinin yasadan yararlanacağını hatırlatan Çelik, bu öğrencilerin büyük bölümünün meslek yüksekokullarına döneceğini kaydetti. Çelik, ''Bu af, üniversitelere ciddi bir maliyet getirmeyecek. Bir kontenjan zorlaması da yoktur'' dedi. 
     Bakan Çelik, YÖK'ten aldıkları belgede, türban yüzünden üniversitelerden kaç kişinin atıldığına ilişkin rakam bulunmadığını da sözlerine ekledi. 
     
</TEXT>
</DOC>
