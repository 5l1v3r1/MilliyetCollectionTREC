<DOC>
<DOCNO> 277592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/ekonomi/eko02.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatında son rekor 51 dolar 
</HEADLINE>
<TEXT>


ABD'nin Meksika Körfezi'ndeki üretimi, İvan kasırgası sonrası eski seviyesine çıkmayınca petrol fiyatında yeni bir rekor kırıldı 

EKONOMİ SERVİSİ 

Petrol fiyatları rekor kırmaya devam ediyor. Dün New York ve Londra da fiyatlar yeni rekor seviyelerini gördü. ABD'de varil başına petrol fiyatları 50.99 dolara kadar çıkarken, Londra da ise brent petrol 47.15 dolara yükseldi. 
Fiyatların son yükselişinde Ivan kasırgasının ardından ABD'de petrol üretiminin yaklaşık dörtte birinin karşılandığı Meksika Körfezi'nde üretimin eski düzeye henüz gelememesinin etkili olduğu düşünülüyor. ABD, Ivan kasırgası yüzünden, Meksika Körfezi bölgesinde yüzde 28 daha az petrol üretiyor. 

Stok endişesi 
Kış mevsimi öncesinde stoklarda sorun olacağı endişeleri de fiyatların artmasında etkili oluyor. Fiyatların 50 dolar düzeyinde kalması halinde gelecek sene petrole olan talepte önemli düşüşün olabileceği ifade ediliyor. Petrol fiyatı ABD'de son olarak 28 Eylül tarihinde 50.47 dolara kadar çıkarak rekor kırmıştı. 


</TEXT>
</DOC>
