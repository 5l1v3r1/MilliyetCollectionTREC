<DOC>
<DOCNO> 267244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/ekonomi/eko10.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
700 milyon dolarlık fabrika yatırımı yarışı 
</HEADLINE>
<TEXT>



Sanayi ve Ticaret Bakanı Ali Coşkun, Uzakdoğulu bir otomotiv şirketinin İzmit Körfezi'nde yatırım yapmak için girişimde bulunduğunu söyledi. 73. İzmir Enternasyonel Fuarı'nda konuşan Coşkun, 700 milyon dolarlık yatırımla 500 bin adet civarı üretim yapacak firmanın, üretiminin büyük kısmını ihraç edeceğini ve yatırımını zaman içinde artıracağını kaydetti. 
Coşkun, "İzmit teşvik alanında değil, orada yatırım yapılması ülke yararınaysa teşvik vermeniz gerekiyor. Bunun için de Endüstri Bölgeleri Yasası'nı değiştirdik. Firma fizibilite çalışmalarını yapıyor. İrlanda'dan Bulgaristan'a kadar diğer ülkeler de yatırımcıyı kendi ülkesine çekme yarışında" dedi. 
Yabancı sermayeden bir çok talebin geldiğini bildiren Coşkun, bu taleplerin Türkiye ile AB arasında müzakerelerin başlaması sonrası yatırıma dönüşeceğine ilişkin sözler aldıklarını ifade etti. 


</TEXT>
</DOC>
