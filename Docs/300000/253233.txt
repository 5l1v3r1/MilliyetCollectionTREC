<DOC>
<DOCNO> 253233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun06.html </URL>
<DATE> 2004/07/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Şaron Nükleer politikamız değişmeyecek 
</HEADLINE>
<TEXT>

     İsrail Başbakanı Ariel Şaron, nükleer politikalarının değişmeyeceğini söyledi. 
     Uluslararası Atom Enerjisi Ajansı UAEA Başkanı Muhammed El Baradei'nin İsrail ziyaretinden saatler önce ordu radyosuna konuşan Şaron, İsrail'in nükleer konulardaki ''göstermeme-söylememe'' politikasının değişmeyeceğini belirterek, ülkesinin kendisini korumak için gerekli tüm silahlara sahip olduğunu söyledi. 
     Şaron, Baradei'nin neyi görmek için geldiğini bilmediğini, ancak İsrail'in kendi kendisini korumak için gerekli güce sahip olduğunu kaydetti. 
     Şaron'la görüşecek olan UAEA Başkanının, İsrail'in Negev çölündeki Dimona kasabasında bulunan nükleer reaktörünü ziyaret etmesi planlanmıyor. 
     Uluslararası uzmanlara göre, çok sayıda nükleer silahı olan İsrail, nükleer silahı bulunduğunu ne doğruluyor, ne de yalanlıyor. 
     
</TEXT>
</DOC>
