<DOC>
<DOCNO> 285365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun34.html </URL>
<DATE> 2004/11/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
ABD'nin bugün en gergin adamı 'Baba Bush'... 
</HEADLINE>
<TEXT>

     ABD'de doğu kıyısındaki eyaletler ve orta kesimlerde yaşayan vatandaşlar başkan seçiminde oylarını vermeye başlarken, ABD Başkanı George W. Bush'un eşi Laura Bush, ''Bugün Amerika'nın en gergin adamı baba George Bush'' dedi. 
     Laura Bush, NBC televizyonunda katıldığı bir programda, sadece bir dönem ABD başkanlığı yaptıktan sonra Demokrat Partili eski Başkan Bill Clinton'a karşı Beyaz Saray'ı kaybeden George Bush'un, ABD Başkanı oğlu George W. Bush'un seçim kampanyası için çok çalıştığını anlattı. 
     George W. Bush ve ailesi, bugün Texas'ta çiftliklerinin bulunduğu Crawford'da oy kullandıktan sonra sonuçları beklemek üzere Beyaz Saray'a dönecek. Baba Bush ve eşi Barbara Bush'un da, Beyaz Saray'da oğullarıyla birlikte sonucu bekleyecekleri belirtiliyor. 
     Laura Bush, ''Baba George Bush, bugün Amerika'nın en gergin adamı'' diyerek, ABD'nin eski başkanının duygularını anlattı. Baba Bush, aktif olarak oğlunun seçim kampanyasında görev yapıyor. Sadece geçen hafta baba Bush, New Mexico ve Pennsylvania'da, seçim kampanyasına oy toplamak için konuşmalar yaptı. 
     Bu arada Laura Bush, ''Eşinizin seçilememe ihtimalini hiç tartıştınız mı'' sorusuna karşılık, ''Hayır, tam olarak değil. İkimiz de çok güvenliyiz. Her ne olursa olsun, Amerika için en iyisi olacak'' dedi. 
     
     DEMOKRATLAR 115 MİLYON SEÇMEN BEKLİYOR 
     Demokrat Parti başkan yardımcısı adayı John Edwards, bu yıl en az 115 milyon seçmenin oy kullanmasını beklediğini, rakamın bunu aşmasının çok sevindirici olacağını söyledi. Edwards da, NBC televizyonunda katıldığı programda, Florida, Pennsylvania ve Ohio'da neler olduğunu dikkatle izleyeceklerini kaydetti. Edwards, ''Özellikle kimin oy kullandığı önemli. Gençler çok oy kullanırsa, bu John Kerry için çok iyi bir işaret olur. Çünkü bu ülkede seçimin kaderini tarihte de oy kullanan genç insanlar değiştirmiştir'' dedi. 
     Oy kullananların uzun kuyruklarda bekletildiğini belirten Edwards, bunun caydırıcı olduğunu, ancak kendisini seçimin sonucu konusunda çok güvenli hissettiğini söyledi. ''Kazanırsanız yarın ilk arayacağınız iki kişi kim olacak'' sorusunu Edwards, uzlaşma mesajı vererek, ''Cumhuriyetçi Parti Arizona Senatörü John McCain ve Temsilciler Meclisi Başkanı Dennis Hastert'' diye yanıtladı. 
     
</TEXT>
</DOC>
