<DOC>
<DOCNO> 298818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/siyaset/asiy.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramınız kutlu olsun 
</HEADLINE>
<TEXT>


Kızılay Meydanı'ndaki "AB şöleni"nde 20 bin kişiye seslenen Başbakan Erdoğan, "Kimse, Kıbrıs konusunda bizimle aşık atmaya kalkmasın" dedi 

ANKARA Milliyet 


Brüksel zirvesinden büyük moralle dönen Başbakan Erdoğan, başkentte de "ulusal kahraman" gibi karşılandı. Vatandaşlara "Bayramınız kutlu olsun" diye seslenen Erdoğan, "Kimse Kıbrıs konusunda bizimle aşık atmaya kalkmasın" dedi. 
Kabinenin hemen tüm üyeleri, Erdoğan ve Dışişleri Bakanı Abdullah Gül'ü Esenboğa Havalimanı'nda karşılamaya geldi. Çok sayıda AKP milletvekiliyle birlikte karşılamaya gelen AB Dönem Başkanı Hollanda'nın Ankara Büyükelçisi Sjoerd Gosses de Erdoğan'a "Büyük iş başardınız" dedi. Kızılay Meydanı'nda Ankara Büyükşehir Belediyesi'nin düzenlediği şölene gitmek için otobüsle yola çıkan Erdoğan, yol boyunca halkı selamlayarak çiçek attı. Erdoğan'a 5000 araçlık konvoy eşlik etti. 

'Başardık' 
Kızılay'da, "Avrupa'nın yıldızı, Avrupa'nın fatihi" anonsuyla karşılanan Erdoğan, TIR üzerine yerleştirilen kürsüden vatandaşlara seslendi. Önemli bir kavşağın dönüldüğünü, başarının sadece kendilerinin değil, milletin olduğunu vurgulayan Erdoğan, şöyle konuştu 
"Çok çalıştık. Hamdolsun, verdiğiniz güçle başardık. Bundan sonraki uzun ve zorlu yolda demokrasi, hak ve özgürlüklerin uygulanması ve ekonominin performansı farklı olacak. Modern çağdaş ülkeler arasındaki yerimizi almaya başlamıştık, alacağız. Halkımız, insanca yaşama standartlarına kavuşacak. 

'Şımarmayacağız' 
Batıdaki vatandaşla doğudaki arasında fark yoktur. Birçok spekülasyon yapıldı. Bu sorumluluğumuz kolay bir sorumluluk, bulunduğumuz makam kolay bir makam değil. Biz şımarmadık, şımarmayacağız." 

CHP'ye teşekkür 
Kıbrıs konusunda sorumluluklarının idraki içinde olduklarını vurgulayn Erdoğan, CHP'ye de desteği için teşekkür ederek, "Laf üretenlerle iş üretenlerin farkı ortada. Bir tarafta 39 yıl, bir tarafta 2 yıl. Farkı görün" diye konuştu. 
Gül de Kıbrıs spekülasyonlarının doğru olmadığını belirterek, "Hepimiz Kıbrıs'la büyüdük. Sonsuz savunucuları olduk. Sonuna kadar da devam edeceğiz" şeklinde konuştu. 

Tebrik kuyruğu 

Havaalanında, "Avrupa ve Türkiye'nin mimarı" diye karşılanan Erdoğan'ı tebrik için kuyruk oluştu.Kızılay Meydanı'na "Teşekkürler Tayyip Erdoğan, teşekkürler 59. Hükümet" yazılı dev pankart asıldı.Erdoğan Kızılay'a girerken "AB hayırlı olsun" yazılı, üzerinde Türk ve AB bayrakları bulunan havai fişek panosu yakıldı. Hava kararmamasına rağmen, havai fişek gösterisi yapıldı. Kırmızı - mavi renkli balonlar uçuruldu.Şölende Ayten Alpman'ın "Memleketim" şarkısı çalındı.Şöleni, aralarında El Cezire'nin de bulunduğu birçok yabancı medya kuruluşu izledi.Yaklaşık 20 bin kişinin katıldığı şölenin sonunda düzenlenmesi tasarlanan konser, eksi 7 dereceye düşen hava sıcaklığı nedeniyle iptal edildi. 

Sümeyye ile hasret giderdi 

İSTANBUL Milliyet 

Brüksel'deki yoğun diplomasi trafiğinin ardından İstanbul'a dönen Başbakan Recep Tayyip Erdoğan, geceyi Üsküdar Emniyet Mahallesi'ndeki evinde dinlenerek geçirdi. Erdoğan, ABD'de eğitim gören kızı Sümeyye ile ancak bir saat beraber olabildi. ABD'den gelen Sümeyye'nin ayağında spor ayakkabı, kot pantolon, üzerinde beyaz renkli kısa etek ve kapüşonlu ceket vardı. 

Şahin Gökçek 'vur' deyince öldürmüş 

ABDULLAH KARAKUŞ Ankara 

Milli Görüş'ten kopmadan önce AB karşıtı söylemleriyle dikkat çeken AKP'liler, dün Başbakan Recep Tayyip Erdoğan'ı karşılamak için geldikleri Esenboğa Havalimanı'nda eski günlerini anımsadı. Birçok AKP'li, "Hey gidi günler hey. Eskiden karşıydık, şimdi kutluyoruz" dedi. 
Başbakan Yardımcısı Mehmet Ali Şahin, "Benim eskiden AB aleyhine atmış olduğum nutukları bir duysaydınız. Kasetleri bir bulsanız" diye konuştu. AKP'liler, şölen için Ankara Büyükşehir Belediye Başkanlığı'nca yapılan hazırlıkları abartılı bulurken, Şahin, "Melih Gökçek vur deyince öldürmüş" dedi. AKP Trabzon Milletvekili Kemalettin Göktaş da eskiden AB'ye karşı olduğunu anlatarak, "Bu yüzden çok nutuklar attık. Ama zaman insanı değiştiriyor" şeklinde konuştu. 


</TEXT>
</DOC>
