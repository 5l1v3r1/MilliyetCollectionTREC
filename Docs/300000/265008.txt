<DOC>
<DOCNO> 265008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko29.html </URL>
<DATE> 2004/08/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Konsolide bütçe toplam borç stoku 304,2 katrilyon lira oldu... 
</HEADLINE>
<TEXT>

     Türkiye'nin konsolide bütçe toplam borç stoku, Temmuz sonunda bir önceki aya göre 722.5 trilyon lira artarak, 304,2 katrilyon liraya ulaştı. 
     Hazine Müsteşarlığı'ndan yapılan açıklamada, bu toplamın 174 katrilyon liralık kısmının lira cinsinden, 118,4 katrilyon liralık kısmının döviz cinsinden, kalan 11,7 katrilyon liralık kısmının da dövize endeksli borçlardan oluştuğu bildirildi. 
     Söz konusu tarih itibariyle, borç stokundaki en büyük payı yüzde 42 ile iç piyasaya olan borçların oluşturduğu, kamu kesimine borçların oranının yüzde 28, dış borçların toplam borç stokuna oranının da yüzde 30 olduğu belirtildi. 
     
     STOK BİLEŞENLERİNDEKİ HAREKETLER 
     Açıklamada, Temmuz sonu iç borç stokunun Haziran sonuna göre 2.9 katrilyon lira artarak, 212 katrilyon liraya yükseldiği, Temmuz ayı içinde toplam 9 katrilyon liralık anapara ödemesine karşılık gerçekleştirilen 11.9 katrilyon liralık yeni borçlanma ve söz konusu dönemde oluşan net 29.7 trilyon lira tutarındaki kur azalışı ile birlikte iç borç stoku net 2.9 katrilyon lira arttığı kaydedildi. 
     Açıklamaya göre, Temmuz ayı içinde nakit imkanı sağlayan senetlere ilişkin net 2.9 katrilyon lira borçlanma gerçekleştirildi. Söz konusu dönemde, döviz cinsi ve dövize endeksli nakit imkanı sağlayan senetlerin kur farklarından oluşan net 257.3 milyar liralık azalış ile birlikte nakit imkanı sağlayan senetlere ait borç stoku net 2.9 katrilyon lira arttı. 
     Döviz cinsi ve dövize endeksli özel tertip senetlerin kur farklarından kaynaklanan net 29,5 trilyon TL kur azalışı ile özel tertip senetlere ait borç stokundaki azalış net 29,5 trilyon TL oldu. ABD Doları cinsinden ifade edildiğinde, 2004 Haziran-Temmuz dönemi içerisinde iç borç stokunda net 2 milyar ABD Doları tutarında artış gerçekleşmiş olup, 2,2 milyar ABD Doları tutarında kur hareketlerinden kaynaklanan artış ile birlikte iç borç stoku toplam 4,2 milyar ABD Doları tutarında arttı. 
     
     DIŞ BORÇ STOKUNDAKİ GELİŞMELER 
     2004 Temmuz sonu dış borç stoku, 2004 Haziran sonuna göre 445,7 milyon ABD Doları tutarında azalış göstererek, 63 milyar ABD Doları tutarında gerçekleşti. Dönem içinde yaklaşık 614,8 milyon ABD Doları tutarında dış borç kullanımı ve 718,4 milyon ABD Doları tutarında dış borç anapara ödemesi gerçekleşti. 
     Sonuç olarak dönem içinde 103,6 milyon ABD Doları tutarında net ödeme yapıldı. Temmuz ayı içerisinde ABD Doları cinsinden ifade edilen dış borç stokunda kur hareketlerinden kaynaklanan 342,1 milyon dolar tutarında artış gerçekleşti. 
     
</TEXT>
</DOC>
