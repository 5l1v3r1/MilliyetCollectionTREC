<DOC>
<DOCNO> 299217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo31.html </URL>
<DATE> 2004/12/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Federer ve Myskina, 2004 yılı dünya tenis şampiyonu ilan edildi... 
</HEADLINE>
<TEXT>

     Uluslararası Tenis Federasyonu ITF , erkeklerde İsviçreli Roger Federer ve bayanlarda da Rus Anastasia Myskina'yı, 2004 yılı dünya şampiyonu olarak ilan etti. 
     ITF Başkanı Ricco Bitti'nin yaptığı açıklamada, İsviçreli ünlü tenisçi Roger Federer'in bu unvanı, 2004 yılı içinde gösterdiği üstün performanstan dolayı kazandığını söyledi. 
     23 yaşındaki Federer, 2004 yılı içinde 3'ü ''Grand Slam'' olmak üzere 11 turnuva kazanmayı başarmış ve çıktığı 80 maçta 74 galibiyet, 6 yenilgi alarak yıla damgasını vurmuştu. 
     Anastasia Myskina ise Atina Yaz Olimpiyat Oyunları'nda yarı finale çıkma başarısı gösterdiği ve Federasyon Kupası'nda teklerde 7 galibiyet aldığı için ITF tarafından bayanlarda 2004 yılının en başarılı bayan tenisçisi unvanı verildi. 
     2004 yılında vatandaşı Elena Dementieva'yı Fransa Açık'ın finalinde yenmeyi başaran Myskina, ''Grand Slam'' turnuvası kazanan ilk Rus raket unvanını elde etmişti. 
     
</TEXT>
</DOC>
