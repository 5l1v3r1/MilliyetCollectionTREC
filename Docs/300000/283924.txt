<DOC>
<DOCNO> 283924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/dunya/axdun01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de 'çekilme' depremi 
</HEADLINE>
<TEXT>


DIŞ HABERLER 


İsrail Başbakanı Ariel Şaron'un Gazze Şeridi'ndeki Yahudi yerleşimlerinin 2005 Eylül'üne kadar boşaltılmasını öngören "Gazze'den çekilme" planının parlamentoda önceki gün kabul edilmesinin ardından yaşanan siyasi deprem sürüyor. 
Aralarında eski başbakan, Maliye Bakanı Binyamin Netanyahu'nun da bulunduğu 4 bakan, "Plan referanduma götürülmezse istifa edecekleri" yönündeki tutumlarını, Şaron'un dün Haaretz gazetesinde yer alan sert tonlu uyarısına rağmen değiştirmediler. İsrail Parlamentosu'ndaki Knesset oylamada plan aleyhine oy veren 2 bakanı görevden alan Şaron, Haaretz'de yer alan demecinde "Baskılara ve tehditlere boyun eğmeyeceğim. Hiçbir ültimatomu kabul etmeyeceğim" diyerek kararlığını ortaya koydu. "Referandum konusundaki pozisyonum değişmedi" diyen Şaron, "Buna karşı çıkıyorum, çünkü bu korkunç bir gerilime ve halkın bölünmesine neden olur" diye konuştu. Şaron, istifa tehdidinde bulunan Netanyahu dahil 4 bakan hakkında, "Yanıtlarını alacaklar" diyerek gözdağı verdi. 
Plana göre İsrail, 1967'den bu yana işgal altında tuttuğu Gazze'deki Yahudi yerleşimlerini boşaltacak, bu bölgedeki askerlerini çekecek. Ancak İsrail birlikleri Gazze'nin sınırları, sahil şeridi ve hava sahası üzerindeki kontrolünü sürdürecek. Gazze'deki 21 Yahudi yerleşiminde 8 bin kişi yaşıyor. 



</TEXT>
</DOC>
