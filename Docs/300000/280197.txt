<DOC>
<DOCNO> 280197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/guncel/axgun02.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
10 saat isyan 
</HEADLINE>
<TEXT>


Buca Cezaevi'nde 6 gardiyanın rehin alındığı, 8 tutuklu ve hükümlünün yaralandığı isyana 38 koğuş katıldı. İsyancılar, cezaevinin penceresine götürdükleri bazı sanıklara işkence yaptı 

ALİ ÖZKAYA, TAYLAN YILDIRIM, ÖZCAN TİKİT, TURAÇ TOP İzmir DHA 

Buca Kapalı Ceza ve Tutukevi'nde hastaneye sevk istekleri kabul edilmeyen 2 tutuklunun başlattığı olaylar isyana dönüştü. 6 infaz koruma memurunu rehin alan isyancılar, pencerelere götürdükleri bazı tecavüz sanıklarına da objektifler önünde bıçak ve satırla işkence yaptı. 2000 tutuklu ve hükümlünün bulunduğu cezaevindeki olaylar 10 saat sürdü. 
3 cinayet, 6 yaralama, 12 gasp olayına karışan Mahir Bulut'la 6 taksiciyi gasp ettiği belirtilen Hakan Ecevit, önceki akşam hastaneye sevk edilmek istedi. Talepleri kabul edilmeyen Bulut ve Ecevit'in 5. koğuştaki eşyaları ateşe vererek başlattıkları isyan, kısa sürede diğer koğuşlara da sıçradı. Koğuşlardan saat 02.00'de dumanlar yükselmesi üzerine, çok sayıda jandarma, polis ve itfaiye ekibi cezaevine sevk edildi. Eylemciler de koğuş duvarlarını yıkarak güçlerini birleştirdi. 40 koğuşun bulunduğu cezaevindeki isyana, birinde PKK'lıların kaldığı 2 kadın koğuşuyla memurların kaldığı koğuş katılmadı. 

Yaralıları gösterdiler 
Yola bakan cephedeki camları kıran isyancılar, döverek ya da kesici aletlerle yaraladıkları tutukluları gazetecilere gösterdi. Koşulların iyileştirilmesini isteyen isyancılar, "Kimse bizimle ilgilenmiyor. Doktorumuz bile yok. Yemekler çok kötü. Burada yeşil biberin kilosu 3 milyon, domates 2.5 milyon lira" diye bağırdı. 
Arabuluculuk için cezaevine gelen bir grup avukat, koşulların iyileştirilmesi, sağlık sorunlarının giderilmesi amacıyla başlatılan isyanın, tutuklu ve hükümlülerin isteklerinin basında yer alması halinde saat 12.00'de sona ereceğini bildirdi. Bu açıklamanın hemen ardından bir grup tutuklu ve hükümlü, ellerinde Türk bayrağıyla çatıya çıkıp sloganlar attı. 
Şik yetlerin not edildiğini haklı ve meşru birtakım isteklerin yerine getirileceğini belirten İzmir Valisi Yusuf Ziya Göksu, "Birkaç ufak tefek yaralımız var. Rehin alınan gardiyanlar serbest bırakıldı" dedi. 
İsyanın sona ermesinin ardından da cezaevinde hasar tespit çalışmaları başladı. İsyancıların kütüphane, mutfak ve mescide büyük hasar verdiği belirtildi. 


</TEXT>
</DOC>
