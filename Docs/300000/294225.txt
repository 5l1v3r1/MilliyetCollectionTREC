<DOC>
<DOCNO> 294225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur29.html </URL>
<DATE> 2004/12/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kadıköy'de sobadan sızan gazden zehirlenen anne ile oğlu öldü 
</HEADLINE>
<TEXT>

     Kadıköy'de sobadan sızan karbonmonoksit gazından zehirlenen anne ve 10 yaşındaki oğlu öldü. 
     Kayışdağı Mahallesi Uslu Caddesi Gülçin Sokak'taki bir apartmanın bodrum katındaki dairede yaşayan ve aynı apartmanda oturan ev sahibi İsmail Fırat'ın okul servisinde hostes olarak çalışan Nilgün Doğmaz'ın sabah evinden çıkmamasından şüphelenen komşuları, zili çalmalarına rağmen içeriden ses gelmeyince durumu polise bildirdiler. 
     İhbar üzerine olay yerine gelerek daireye giren polisler, Nilgün Doğmaz 44 ve Kayışdağı Arifpaşa İlköğretim Okulu 5. sınıf öğrencisi oğlu Uğur Alp'i 10 yataklarında hareketsiz buldular. 
     Polis tarafından çağırılan ambulanstaki sağlık ekibi tarafından ölü oldukları belirlenen Nilgün Doğmaz ile oğlunun cesetleri, savcılık incelemesinin ardından morga gönderildi. 
     Eşinden boşandığı öğrenilen 3 çocuk annesi Nilgün Doğmaz'ın kızının Uludağ Üniversitesi'nde eğitim gördüğü, büyük oğlunun ise bir otelde gece çalıştığı belirtildi. 
     
</TEXT>
</DOC>
