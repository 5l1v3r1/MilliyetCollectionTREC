<DOC>
<DOCNO> 278413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy13.html </URL>
<DATE> 2004/10/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Neşter Operasyonu... Yargıtay Üyesi Güryel'e ''görevden çekil'' daveti .. 
</HEADLINE>
<TEXT>

     Yargıtay Yüksek Disiplin Kurulu, ''Neşter Operasyonu'' kapsamında Yargıtay Üyesi Ergül Güryel'i ''görevden çekilmeye davet'' etti. Diğer üye Hüseyin Demirörs'ün ise ''uyarılmasına'' karar verdi. 
     Yargıtay Yüksek Disiplin Kurulu'nun, Yargıtay Başkanvekili Mater Kaban başkanlığında yaklaşık 6 saat süren toplantısından sonra kısa bir basın açıklaması yapıldı. Açıklamada şöyle denildi 
     ''Yargıtay üyeleri Sayın M. Ergül Güryel ile Sayın Hüseyin Demirörs haklarında yapılan disiplin soruşturmaları sonunda, Yargıtay Yüksek Disiplin Kurulu'nca, Yargıtay Kanunu'nun 43 ve iç yönetmeliğin 49. maddeleri uyarınca, Ergül Güryel'in 'görevden çekilmeye davet', Hüseyin Demirörs için ise 'uyarma' disiplin cezası ile cezalandırılmalarına oyçokluğu ile ve itirazı kabil olmak üzere 8 Ekim 2004 tarihinde karar verilmiştir.'' Ergül Güryel, kararın ardından gazetecilerin sorusu üzerine, itiraz hakkını kullanacağını söyledi. 
     Yargıtay Yüksek Disiplin Kurulu, Yargıtay Üyesi Ergül Güryel için ''görevden çekilmeye davet'' kararını 7'ye karşı 10, diğer üye Hüseyin Demirörs hakkındaki ''uyarma'' cezasını ise 8'e karşı 9 üyenin oyuyla verdi. 
     Yargıtay Yüksek Disiplin Kurulu'nun Yargıtay Başkanvekili Mater Kaban başkanlığında bugün yaptığı toplantı yaklaşık 6 saat sürdü. 
     Kurulun, sabah saat 09.30'da başlayan toplantısının başında, Güryel ve Demirörs, sözlü savunmada bulundu. Güryel ve Demirörs'ün haklarındaki iddiaları reddettikleri öğrenildi. 17 üyeden oluşan Kurul daha sonra gizli oylama yaptı. Oylama sonucunda Güryel hakkında 7'ye karşı 10 üyenin oyuyla ''Görevden çekilmeye davet'', Demirörs hakkında ise 8'e karşı 9 üyenin oyuyla ''uyarma'' yönünde disiplin cezası verildiği öğrenildi. 
     Yargıtay Yüksek Disiplin Kurulu'nun verdiği bu kararlara karşı Güryel ve Demirörs'ün itiraz hakkı bulunuyor. Güryel ve Demirörs, Yüksek Disiplin Kurulu'nun kararının kendilerine tebliğinden itibaren 15 gün içinde karara itiraz edebilecekler. İtirazı, Yargıtay Başkanlar Kurulu görüşecek. 
     Yargıtay Başkanlar Kurulu, Yargıtay'da bulunan 11 ceza, 21 hukuk dairesi başkanı, 2 başkanvekili ve Yargıtay Birinci Başkanı'ndan oluşuyor. Yargıtay Başkanlar Kurulu'nun itiraz sonucu vereceği karar, kesin nitelik taşıyor. 
     Başkanlar Kurulu, Güryel hakkındaki ''görevden çekilmeye davet'' kararına yapılan itirazı reddederse, Güryel'in, bir ay içinde görevden çekilmesi gerekiyor. Güryel, eğer bu süre içinde görevden çekilmezse, çekilmiş sayılacak. 
     Yargıtay Başkanlar Kurulu'na Yüksek Disiplin Kurulu'nda yer alan 6 hukuk, 4 ceza dairesi başkanı katılamayacak. Bunların yerine ilgili dairelerin kıdemli üyesi Başkanlar Kurulu'na katılacak. 
     
     İDDİALAR NEYDİ 

     Yargıda görülen bazı davaları etkilemeye yönelik girişimlerde bulunulduğu iddiasıyla başlatılan ''Neşter Operasyonu'' kapsamında, Yargıtay'da da 8 üye hakkında soruşturma açılmıştı. 
     Yargıtay Birinci Başkanlık Kurulu, bu 8 üye hakkında, cezai yönden soruşturma yapılmasına gerek olmadığı kararını vermişti. Kurul, diğer 6 üye hakkında disiplin yönünden de soruşturma yapılmasına gerek görmezken, Yargıtay üyeleri Ergül Güryel ile Hüseyin Demirörs'ü Yüksek Disiplin Kurulu'na sevk etmişti. 
     Yargıtay Birinci Başkanlık Kurulu'nun Güryel'i Yüksek Disiplin Kurulu'na sevk kararında, disiplin suçu şöyle belirlenmişti 
     ''Avukat oğlunun vekili bulunduğu davalarla ilgili olarak, bazı yargıçlarla telefonla ya da doğrudan görüşmesi -isteminde haklı da olsa- benzeri girişimlerde bulunması, ayrıca Hakimler ve Savcılar Yüksek Kurulu üyeleri ile birkaç Yargıtay üyesini Kıbrıs'ta ve Marmaris'te ağırlayarak, konaklama giderlerini başkasına ödettirmiş olması konularında disiplin kovuşturmasını gerektirecek derecede yeterli kanıt elde edildiğinden, hakkında disiplin kovuşturması yapılmasına ve ilgili evrakın tefrik edilerek, gereği için Yüksek Disiplin Kurulu'na gönderilmesine oybirliği ile karar verildi.'' Yargıtay Birinci Başkanlık Kurulu'nun Demirörs'ün Yüksek Disiplin Kurulu'na sevkine ilişkin kararda da şöyle denilmişti 
     ''Arada en küçük bir çıkar ilişkisi olmasa da Yargıtay üyesi Hüseyin Demirörs'ün, Hakimler ve Savcılar Yüksek Kurulu üyesi olduğu dönemde, serbest meslek sahibi bir işadamından borç para aldığı, ayrıca bir hakimi telefonla makamına çağırarak, görülmekte olan bir davaya ilişkin tedbir kararının kaldırılmasını istediği hususları ile ilgili olarak, yeterli kanıt elde edildiğinden, hakkında disiplin kovuşturması yapılmasına ve bu konulara ilişkin evrakın tefrik edilerek, gereği için Yüksek Disiplin Kurulu'na gönderilmesine oybirliği ile karar verildi.'' 
     
</TEXT>
</DOC>
