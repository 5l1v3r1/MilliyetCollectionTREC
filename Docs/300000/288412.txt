<DOC>
<DOCNO> 288412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur17.html </URL>
<DATE> 2004/11/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Arafat ve Felluce'de ölenler için gıyabi cenaze namazı kılındı... 
</HEADLINE>
<TEXT>

     Filistin lideri Yaser Arafat ve Irak'ın Felluce kentinde ölenler için Fatih Camii'nde gıyabi cenaze namazı kılındı. 
     Cuma namazının ardından, Fatih Camii avlusunda toplananlara hitaben bir konuşma yapan Anadolu Gençlik Dergisi İstanbul İl Başkanı Ömer Faruk Günday, ''Bugün zulüm altında inleyen Müslüman kardeşlerimize bir seda ulaştırmak üzere toplandık'' dedi. 
     Daha sonra, ABD'nin Irak'ın Felluce kentinde başlattığı operasyonlarda hayatlarını kaybedenler ve Filistin lideri Yaser Arafat için yaklaşık 2 bin kişi tarafından gıyabi cenaze namazı kılındı. 
     ''Felluce'ye selam, direnişe devam'', ''Zulme karşı direneceğiz'' ve ''Müslümanlar kardeştir'' şeklinde sloganlar atan grup daha sonra dağıldı. 
     Cenaze namazına katılan Saadet Partisi eski Genel Başkanı Necmettin Erbakan, camiden ayrılırken bir gazetecinin sorusu üzerine, Felluce'de ölenler ve Filistin lideri Arafat için Müslümanlara başsağlığı diledi ve Ramazan Bayramı'nı kutladı. 
     
</TEXT>
</DOC>
