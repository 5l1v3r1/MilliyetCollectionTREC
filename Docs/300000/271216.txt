<DOC>
<DOCNO> 271216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur14.html </URL>
<DATE> 2004/09/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Perge Antik Kenti'ndeki yangın korkuttu 
</HEADLINE>
<TEXT>

     Perge Antik Kenti'nde sabah saatlerinde çıkan yangın zamanında yapılan müdahaleyle söndürüldü. Antik kentin tam ortasındaki çalılık ve otluk alanda sabah saatlerinde bilinmeyen bir nedenle çıkan yangın, rüzgarın da etkisiyle kısa sürede büyüdü. 
     Tarihi eserleri de içine alan yangının söndürülmesi için önce Aksu ve Antalya Belediyesi itfaiye ekipleri, ardından da Orman Bölge Müdürlüğü ekipleri müdahalede bulundu. Yangını söndürmek amacıyla söndürme helikopterleri de su bıraktı. Ekiplerin yoğun çabası sonucu tarihi eserlere zarar gelmeden yangın söndürüldü. 
     
     KASIT İDDALARI 

     Söndürme çalışmalarını yöneten Orman Bölge Müdürü Mustafa Kurtulmuşlu, önceki yıllarda da yangın çıkan bu bölgede kendiliğinden yangın çıkmasının mümkün olamayacağını söyledi. Kurtulmuşlu, ''Yangın kazayla mı çıktı bakıyoruz. Ama sanki, kasıt varmış gibi görünüyor'' dedi. 
     Antik Kentin doğu ve batı kesimlerinde aynı anda çıktığı bildirilen yangında iki hektarlık alanda tahribat meydana geldiğini belirten Mustafa Kurtulmuşlu, yangının kasıtlı çıkarılmış olma ihtimali üzerinde durduklarını söyledi. Yangına 30 orman işçisi, 2 helikopter, 2 arozöz, jandarma ve çevre belediye itfaiye ekiplerinin müdahale ettiğini kaydeden Kurtulmuşlu, ''Antik Kentte ciddi anlamda zarar yok. Ama kentin içinde bulunan iki hektarlık çalılık alan tamamen yandı'' dedi. 
     Perge Antik Kenti'nde incelemelerde bulunan Antalya Valisi Alaaddin Yüksel de, meydana gelen ot yangının Antik Kentte ciddi oranda zarara neden olmadığını söyledi. Yangının kasıtlı çıkarılmış olabileceği iddialarının araştırıldığını da belirten Yüksel, Antalya'nın meteorolojik bakımdan yeniden hassas bir döneme girdiğini belirterek, vatandaşların yeşilin korunması için daha hassas davranmalarını istedi. Yüksel, ''Antik Kentte ciddi oranda zarar yok, kasıt iddialarını araştırıyoruz'' diye konuştu. 
     Perge Antik Kenti'ndeki kazı çalışmalarını yürüten ekibin başkanı İstanbul Üniversitesi Edebiyat Fakültesi Arkeoloji Bölümü Klasik Arkeoloji Anabilim Dalı Başkanı Prof. Dr. Haluk Abbasoğlu ise, alevle birlikte yüreklerinin yandığını söyledi. Yangın nedeniyle tarihi eserlerde meydana gelen tahribatın araştırıldığını belirten Abbasoğlu, ''Şanslıyız ki alevler kentin merkezi noktasını sıyırdı, sütunlu cadde, kale harabeleri, tiyatro gibi bölümlerde ciddi bir hasar yok ama çalılıklar içinde kalan kalıntılarda tahribat var'' dedi. 
     Yangında tarihi kalıntıların zarar görmesinin yanısıra, doğada büyük tahribat yaşadığını kaydeden Abbasoğlu, ''Maalesef birçok hayvan zarar gördü. Kuş yuvaları zarar gördü. Hem tarihimiz yandı, hem doğamız zarar gördü'' diye konuştu. 
     Vali Yüksel, daha sonra Orman Bölge Müdürlüğü'ne ait bir helikopterle antik kent üzerinde incelemelerde bulundu. 

     
</TEXT>
</DOC>
