<DOC>
<DOCNO> 274485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun03.html </URL>
<DATE> 2004/09/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fransa'dan net tavır Bir ülkenin dini AB'ye üyelik için kriter değildir 
</HEADLINE>
<TEXT>

     Fransa Dışişleri Bakanı Michel Barnier, bir ülkenin dininin AB'ye üyelik için kriter olmadığını söyledi. 
     59. BM Genel Kurulu toplantısı için New York'ta bulunan Barnier, gazetecilere yaptığı açıklamada, Türkiye ile ilgili bir soru üzerine, ''Şu ya da bu ülkenin dini, hiçbir zaman üyelik için kriter olmadı, şimdi de değil. Hiçbir zaman. Avrupa Birliği, siyasi ve laik bir yapıdadır'' ifadesini kullandı. 
     Fransa Başbakanı Jean-Pierre Raffarin'in dünkü açıklamasından haberdar olmadığını söyleyen Barnier, ''Zaten gelecek yıllarda muhtemelen daha küçük başka Müslüman ülkeler de AB yoluna yönelecek. Bunlar Balkan ülkeleri'' diye konuştu. 
     Barnier, ''Kriterler çok sert. Kısa yol yok. Siyasi ve ekonomik bu kriterlerden kaçış yok. Bunlar insan haklarıyla, iç pazarla ilgili'' dedi. 
     Fransa Başbakanı Jean-Pierre Raffarin, dün yaptığı açıklamada, ''Türkiye'nin yasalarını ve kurumlarını AB standartlarına uydurma konusunda gelişme sağladığını'' söylemişti. Raffarin, Başbakan Recep Tayyip Erdoğan'ın iyi niyetinden şüpheleri olmadığını belirterek, ''Ancak gerek bugünün gerekse yarının hükümetleri Türk toplumunun Avrupa insan hakları değerlerini benimsemesini ne derece sağlayabilir İslam nehrinin laikliğin nehir yatağına girmesini istiyor muyuz'' ifadesini kullanmıştı. 
     Raffarin, ''Türkiye'ye, AB kapılarının kendisine ebediyen kapalı olduğunu söylemek gerektiğini düşünmediklerini'' sözlerine eklemişti. 
     
</TEXT>
</DOC>
