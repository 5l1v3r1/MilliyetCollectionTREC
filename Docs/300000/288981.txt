<DOC>
<DOCNO> 288981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko11.html </URL>
<DATE> 2004/11/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kış gelirken ısı yalıtımına dikkat 
</HEADLINE>
<TEXT>

     Türk Standartları Enstitüsü TSE Gaziantep Bölge Müdürü Mustafa Derecik, konutlardaki enerjinin etkin kullanılmasının ısı yalıtımı ile mümkün olacağını söyledi. 
     Derecik, konutlarda kullanılan enerjinin büyük bir bölümünün ısıtma ya da soğutma amaçlı olarak kullanıldığını belirtti. 
     Yalıtım sistemlerinin gerçek amacının yapıyı dış etkenlerden koruyarak kullanım amacına uygun sağlık ve konfor şartlarını sağlamak olduğunu ifade eden Derecik, şöyle konuştu 
     ''Ülkemizdeki enerji tüketimi her geçen gün artıyor. Bu açıdan enerjinin etkin kullanımı büyük bir önem taşıyor. Enerji tasarrufu sağlanması, hava kirliliğinin önlenmesi, yapıların daha sağlam olması ve dış etkenlerden korunması için ısı yalıtımı gerekli bir uygulama.'' Derecik, ısı yalıtımının duvarlarda, pencerelerde, çatı, tavan ve döşemelerde uygulanabileceğini ifade etti. Isı yalıtımıyla ısıtma ve soğutma amaçlı olarak kullanılan yakıt miktarının ve hava kirliliğinin azalacağını belirten Derecik, şöyle devam etti 
     ''Enerji verimliliği için binadaki ısıtma, soğutma veya sıcak su tesisatlarında da ısı yalıtımı yapılmalı. Tesisatlardaki ısı yalıtımı sıcak hatlarda ısı kaybını soğuk hatlarda da ısı kazancını önlemek için alınması gereken tedbirlerden. Isı kaybıyla enerji kayıpları ve boruların korozyona uğraması da önlenir.'' Derecik, kış aylarının yaklaştığı günümüzde vatandaşların ısı yalıtımıyla gereksiz harcamaların önüne geçeceğini ve enerji tasarrufa sağlayacağını kaydetti. 
     
</TEXT>
</DOC>
