<DOC>
<DOCNO> 262913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur57.html </URL>
<DATE> 2004/08/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ölü sayısında yine kafa karıştırdılar 
</HEADLINE>
<TEXT>

     ANKARA Milliyet 

Pamukova'daki hızlandırılmış tren kazasının ardından ölü sayısının önce 139, daha sonra 37 olarak açıklanmasıyla yaşanan skandala bir yenisi eklendi. Tavşancıl'da kırmızı ışıkta geçen Başkent Ekspresi'nin yarattığı faciada da resmi makamlar ölü sayısına ilişkin birbiriyle çelişen açıklamalar yaptı. 
     Başkent ve Adapazarı ekspreslerinin çarpışmasıyla yaşanan tren kazasından sonra, Gebze Cumhuriyet Cumhuriyet Savcısı ve Başbakanlık Acil Durum Yönetimi Genel Müdürlüğü tarafından yapılan açıklamalar kafa karıştırdı. 
     TCDD, kazanın ardından ölü ve yaralı sayısı ile kazanın oluş nedenine ilişkin hiç bir açıklama yapmadı. Hızlandırılmış tren kazasında yaşanan koordinasyonsuzluğu önlemek için açıklamaların tek bir merkezden yapılması kararı alınırken, kazada ölen ve yaralanan yolcuların isim listesi ile sayıları Başbakanlık Acil Durum Yönetimi Genel Müdürlüğü tarafından açıklandı. 
     Ancak çelişkili rakamların önüne geçilemedi. Kaza gecesi Gebze Cumhuriyet Savcısı Veysel Eroğlu'nun ölü sayısını 9 olarak açıkladığı saatlerde, Başbakanlık yetkilileri ölü sayısının 6 olduğunu kaydetti. TCDD kurulan kriz masasına olay yerindeki teknik ekip ve bölge müdrülüklerinden gelen bilgilere göre ise, kazada 4 ölü vardı. Başbakanlık'tan saat 03.30 itibarıyla yapılan son açıklamada, kazanın bilançosunun 8 ölü, 88 yaralı olduğu bildirildi. 
     Yapılan çelişkili açıklamalar, "Tepki çekmemek için ölü ve yaralı sayısı düşük gösteriliyor" yorumuna neden oldu. 

     
</TEXT>
</DOC>
