<DOC>
<DOCNO> 270253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/siyaset/axsiy01.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün masrafı Sezer'den 
</HEADLINE>
<TEXT>


Oğlunun düğününde de gösterişten uzak tavrından taviz vermeyen ve aile içinde sade bir tören yapılmasını isteyen Sezer, düğün masrafları için Çankaya bütçesini kullanmadı 

ANKARA Milliyet 


Cumhurbaşkanı Ahmet Necdet Sezer, oğlu Levent Sezer ile müstakbel gelini Evren Altunay'ın Çankaya Köşkü'nde 13 Eylül Pazartesi günü gerçekleşecek olan düğün töreninde yapılacak tüm harcamaları kendi cebinden karşılayacak. Aynı gün Sezer de 64 yaşına basacak. 
Levent Sezer ile Evren Altunay'ın nişan törenleri de 25 Ağustos'ta aile arasında Altunayların Oran semtindeki evlerinde yapılmıştı. Anne Hatice Sezer'in ölümü nedeniyle üzgün olan Sezer, en yakın arkadaşlarına dahi nik h davetiyesi göndermeyerek, yine oğlu ve gelininden aile içinde bir tören yapılmasını istedi. Evren Altunay'ın ailesi de, "sade" tören isteğini kabul etti. 

Bütçeden harcamadı 
Sezer, ayrıca düğün masraflarını kendi cebinden karşılamaya karar verdi. Düğünün Çankaya Köşkü'nde olması nedeniyle Cumhurbaşkanlığı bütçesinden de harcama yapabilirdi. Ancak aile çevresine sürekli gösterişten uzak olunmasını öğütleyen ve Cumhurbaşkanlığı makamını kullanmamalarını isteyen Sezer, oğlunun düğününde de bu tavrından taviz vermedi. 


</TEXT>
</DOC>
