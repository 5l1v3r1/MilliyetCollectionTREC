<DOC>
<DOCNO> 295365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/dunya/dun03.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, 2005'e hazırlanıyor 
</HEADLINE>
<TEXT>


GÜVEN ÖZALP Brüksel 


Avrupa Birliği'nde, Türkiye'yle müzakereler konusunda henüz bir görüş birliği sağlanmamış olsa da teknik hazırlıkların tümü 2005 yılı hedef alınarak, gerçekleştiriliyor. 2005'te AB dönem başkanlığı görevini üstlenecek olan Lüksemburg ve İngiltere, 17 Aralık kararının olumlu olacağını varsayarak AB Konseyi'ne bir belge sundular. Belgede uyum çalışmalarının kendi dönemlerinde yapılacağına dikkat çekiliyor. Müzakerelere hazırlık çerçevesinde gümrük birliği anlaşmasının uyarlanması ve Katılım Protokolü'nün güncelleştirilmesi konularına yer verileceği vurgulanıyor. 
2005'in ilk yarısında müzakereleri kendi dönem başkanlığı sürecinde başlamak isteyen Lüksemburg'un bu beklentisini gerçekleştirme olasılığı ise giderek düşüyor. Bunun nedeni ise başta Fransa olmak üzere bir grup ülkenin 2005'in ilk yarısını "çok erken" bulması. Bu çerçevede Lüksemburg hesaplarını gelecek yılın ilk 3 - 4 ayı içerisinde tarama sürecine başlanacakmış gibi yapıyor. İngiltere ise ön hazırlıklarını müzakerelerin kendi dönem başkanlığının gündeme geleceği 1 Temmuz 2005 sonrasında başlayacak olmasına odaklıyor. Şu aşamada bu konuda herhangi bir kesinleşmiş bir karar olmasa ve son dakikaya kadar her türlü değişikliğin gündeme gelme olasılığı bulunsa da en çok telaffuz edilen tarihi Ekim 2005 oluşturuyor. 
Bu arada Türkiye kararına ilişkin son pazarlıklardan birini oluşturacak olan toplantı da yarın yapılacak. Brüksel'de bir araya gelecek olan AB Daimi Temsilciler Komitesi COREPER , Dönem Başkanı Hollanda tarafından hazırlanan taslak belgenin revize edilmiş halini ele alacak. Belgede ilk metne göre çok büyük bir değişikliğe gidilmeyeceği ve ruhunun korunacağı belirtiliyor. 


</TEXT>
</DOC>
