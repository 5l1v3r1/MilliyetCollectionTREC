<DOC>
<DOCNO> 289972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas17.html </URL>
<DATE> 2004/11/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Beyindeki pıhtıyı ultrasonla çözdüler 
</HEADLINE>
<TEXT>

     Amerikalı uzmanlar, beyin damarlarındaki pıhtıları ilaç destekli ultrasonla çözmeyi başardı. 
     Houston üniversitesinden nöroloji profesörü Andrei Alexandrov başkanlığındaki doktor ekibi, beyin damarlarında rahatsızlık olan 126 kişiyi t-PA adlı ilaç ve ultrasonla tedavi etti. 
     Alexandrov, ''Beyindeki pıhtı yüzünden rahatsızlananlarda ultrason ve t-PA ile tedavinin yararını ilk kez tıbben gösterdik'' dedi. 
     T-PA'nın, damar cidarına yapışan pıhtının çözülmesine katkıda bulunan ''plasminojen'' proteinini harekete geçirdiğini belirten profesör, ''Bu yöntemle beyindeki kan akışının düzeldiğini ve hastanın iyileştiğini'' makalesinde belirtti. 
     Profesöre göre ses dalgaları, pıhtılaşmış yapıların iç ve dış yüzeyindeki molekülleri titreştirerek, t-PA'nın çözücü etkisini artırıyor. 
     Alexandrov, bu yöntemle tedavi edilen hastaların yarısında, tedaviden sonraki iki saat içinde pıhtının hemen hemen tamamen yok olduğunu ve iyileşme kaydedildiğini vurguladı. Sadece t-PA ile tedavi edilen hastalarda ise bu oran yüzde 30'da kaldı. Her iki grupta beyin kanaması geçirenlerin oranı ise yüzde 4,8 oldu. 
     
</TEXT>
</DOC>
