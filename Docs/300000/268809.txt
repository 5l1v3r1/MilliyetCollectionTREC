<DOC>
<DOCNO> 268809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur03.html </URL>
<DATE> 2004/09/03/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Arkadaşlarını korkutmak isterken 4'üncü kattan düştü 
</HEADLINE>
<TEXT>

     Cenap ELMAS DHA 
İZMİT'te 75'inci Yıl Cumhuriyet Öğrenci Yurdu'nun 4'üncü katından düşen 13 yaşındaki Mahmut Peri, ağır yaralandı. Komaya giren Peri'nin, arkadaşlarını korkutmak için balkondan yandaki pencereden odaya girmeye çalışırken dengesini kaybettiği belirtildi. 
     Olay önceki gece saat 23.30 sıralarında İzmit 75'inci Yıl Cumhuriyet Öğrenci Yurdu'nda meydana geldi. Ulubatlı Hasan İlköğretim Okulu 8'inci sınıf öğrencisi Muhmut Peri, gece yandaki pencereden içeri girmek için yurdun 4'üncü kat balkonuna çıktı. Balkonunda bir süre kalan Peri, yan taraftaki pencereden odaya geçmek isterken yere düştü. 
     Ağır yaralanan Mahmut Peri, önce İzmit Devlet Hastanesi'ne kaldırıldı. Buradan da Kocaeli Üniversitesi Tıp Fakültesi Hastanesi'ne sevkedilen Peri ameliyata alındı. Komada olan Mahmut Peri'nin kafatası dahil vücudunda birçok kırık olduğu belirlendi. 
     Mahmut Peri'nin, aşağı atılmış olabileceği olasılığını da dikkate alan polis, yurtta kalan öğrencilerin ifadelerine başvurdu. Arkadaşları, Mahmut Peri'nin kendilerini korkutmak için balkondan yandaki odaya geçmek isterken pencerede dengesini kaybedip düştüğünü söyledi. 
     
</TEXT>
</DOC>
