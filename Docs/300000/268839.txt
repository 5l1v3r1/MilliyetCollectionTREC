<DOC>
<DOCNO> 268839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur33.html </URL>
<DATE> 2004/09/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İzmir'in derelerinden yatak, yorgan, koltuk 'aktı' 
</HEADLINE>
<TEXT>

     İZSU Genel Müdürlüğü'nün Mayıs ayından itibaren yaptığı dere ve kanal temizlik çalışmalarında, aralarında yatak, yorgan ve koltuk gibi ev eşyalarının da bulunduğu toplam 197 bin ton atık malzeme çıkarıldı. 
     Büyükşehir Belediyesi'nden yapılan açıklamaya göre, İZSU Genel Müdürlüğü Kanal İşletme ve Bakım Şube Müdürlüğü'nün, 100'den fazla personelden oluşturduğu temizlik ekipleri, kentin tüm ilçelerinde kanal ve dere temizliklerini sürdürüyor. 
     Son 3 ayda Güzelbahçe, Narlıdere, Balçova, Hatay, Konak, Karabağlar, Karşıyaka, Çiğli, Bornova ve Pınarbaşı başta olmak üzere 31 derede temizlik çalışması yapılarak, toplam 93 kilometre uzunluğunda dere tabanı temizlendi. 
     Çalışmalar sırasında 197 bin ton atık malzeme çıkarıldı ve dere yatakları, su akışını engelleyen otlardan arındırıldı. Derelerden çıkan malzeme arasında koltuk, otomobil lastiği, yatak ve yorgan gibi ev eşyalarının bulunması dikkati çekti. 
     Çalışmalarını aralıksız sürdüren ekipler, yıl sonuna kadar 18 derede daha temizlik çalışması gerçekleştirecek. 
     Öte yandan, kış aylarında yağışlar nedeniyle kanal taşkınları yaşanmaması için ızgaralar kontrol edildi, toplam 37 bin 320 metre uzunluğunda yağmur suyu ızgarası, 12 bin 198 adet ızgara ve 2 bin 103 adet ızgara kolu temizlendi. 
     
</TEXT>
</DOC>
