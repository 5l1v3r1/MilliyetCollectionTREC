<DOC>
<DOCNO> 270949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonsiy08.html </URL>
<DATE> 2004/09/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gül Komşumuzdaki ateş tabii ki bizi ilgilendirir... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta güç kullanırken bu gücün kullanılmasına dikkat etmenin çok önemli olduğunu söyledi. 
     Litvanya'nın başkenti Vilnius'ta basın toplantısı düzenleyen Gül, bir soru üzerine, Irak'taki sıkıntıların devam ettiğinin açıkça görüldüğünü, bunun herkesin en önemli meselesi olduğunu belirterek şöyle devam etti. 
     ''Ama güç kullanırken bu gücün kullanılmasına dikkat etmek çok önemlidir. Halkımız ister istemez şunu sormaktadır. Kuzeyde teröristler varken onlara karşı güç kullanmada çekingen davranan koalisyon kuvvetleri, sivil halkın içindeki terörist veya direnişçileri hedef almak için sivil gözetmeden harekat yapamaz. Dolayısıyla aynı dikkatin gösterilmesi gerekir.'' Gül, iki gün önce Irak'taki olayların Telafer'e sıçradığına işaret ederek, ancak daha sonra olayların mahiyet değiştirdiğini gördüklerini ve bunun kendilerini çok kaygılandırdığını söyledi. 
     Ankara'da, Bağdat'ta, Washington nezdinde temaslara geçerek, en üst seviyede gerekli ikazları yaptıklarını belirten Gül, oradaki operasyonunun halka zarar vermemesi, halkı tedirgin etmemesi, Türk sınırına yakın bir bölgede olayların büyümemesi ve yapılacak operasyonun çok dikkatli olması gerektiği konusunda Amerikan güçleri ve yetkililerinin en üst seviyede dikkatlerini çektiklerini söyledi. 
     Gül, dün gece ABD Dışişleri Bakanı Colin Powell'ı arayarak gelişmelere ilişkin duyduğu kaygıyı, tedirginliği ve bu işin bir an önce sona erdirilmesi gerektiğini yine en üst seviyede kuvvetli bir şekilde söylediğini açıkladı. 
     Gül, ABD'nin en üst makamlarının bu konuda bilgileri olduğunu bildiklerini kaydetti. 
     
     ''KOMŞUDAKİ ATEŞ...'' 

     ''Şimdi komşumuzdaki ateş tabii ki bizi ilgilendirir'' diye konuşan Gül, Irak'ın bir an önce istikrara kavuşmasının insani açıdan çok önemli olduğunu belirterek, şöyle devam etti. 
     ''Ama bu olaylar bize çok daha yakın bölgelerde olmaya başlayıp oradaki akrabalarımızı çok etkilemeye başladığında, şüphesiz ki bizim dikkatimiz ve kaygımız olağanüstü noktaya çıkmıştır. O açıdan çok yakın takibimiz devam etmektedir. Ümit ediyoruz ki, sivil halka zarar vermeden oradaki harekat devam edecektir.'' Başbakan Recep Tayyip Erdoğan'ı da dün gece konuya ilişkin olarak detaylı bir şekilde bilgilendirdiğini, kendisinin de konuyu yakın şekilde takip ettiğini aktaran Gül, ''Ümit ediyorum ki, Irak en kısa sürede istikrara kavuşur. Irak halkı, Arabıyla, Kürdüyle, Türküyle hatta oradaki gayrımüslim nüfusuyla herkesle barış halinde normal hayatına ulaşır'' diye konuştu. 
     Gül, bir soru üzerine, direnişçilerin arasında Türkmenlerin bulunmadığını, Türkmenlerin zaten Irak'ta politik sürece girdiklerini kaydetti. 
     Gül, Türkmenlerin Irak'ın bir an önce huzura ve istikrara kavuşması, seçimlerin öngörüldüğü gibi 2005 Ocak ayında yapılması için diğer Irak vatandaşları gibi gayret ettiklerini belirtti. 
     İstanbul'daki bombalı saldırılara adı karışan Habib Aktaş'ın Irak'ta öldürüldüğüne ilişkin haberlerin hatırlatılması üzerine Gül, ''Doğru, bu yönde haberler de, bilgiler de var. Ama bunların yüzde yüz doğru olduğunu söyleyebilmek için biraz daha zamana ihtiyaç var'' diye konuştu. 
     
</TEXT>
</DOC>
