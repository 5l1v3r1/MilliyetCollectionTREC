<DOC>
<DOCNO> 298592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas10.html </URL>
<DATE> 2004/12/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"En sevimli hayvanlar" yok oluyor... 
</HEADLINE>
<TEXT>

     Dünyada nesli tükenme tehlikesiyle karşı karşıya olan 12 tür arasında yer alan ve Dünya Yaban Hayatını Koruma Fonu'nun WWF Avrupa'da bu yıl yaptığı ''Dünyanın En Sevimli Hayvanları Yarışması''nda birinci seçilen Akdeniz foklarından biri daha ölü bulundu. 
     Türkiye'deki en büyük Akdeniz foku kolonisinin yaşadığı tespit edilen 27 adet Mersin'in Anamur-Bozyazı bölgesinde, yapılan ihbar sonucu Bozyazı İlçesi'ne bağlı Gözsüzce Köyü'ne giden Sualtı Araştırmaları Derneği-Akdeniz Foku Araştırma Grubu SAD-AFAG ekipleri, bir Akdeniz fokunu ölü olarak karaya vurmuş buldu. 
     Dokuz Eylül Üniversitesi Deniz Bilimleri ve Teknolojisi Enstitüsü'nden Araştırma Görevlisi Harun Güçlüsoy ve SAD-AFAG Bozyazı Ofisi'nden Ahmet ve Özlem Bolat tarafından gerçekleştirilen nekropsi insan dışı canlılara uygulanan otopsi sonucunda, ''ölen fokun 1-1.5 yaşında genç bir dişi olduğu ve büyük bir ihtimalle balıkçı ağlarına takılma sonucu boğularak öldüğü'' belirlendi. 
     Aynı zamanda Sualtı Araştırmaları Derneği SAD Yönetim Kurulu Başkan Yardımcısı olan Harun Güçlüsoy, AA muhabirine yaptığı açıklamada, SAD-AFAG tarafından son 10 yıl içinde belirlenen fok ölümlerinin, büyük çoğunlukla yavru ve genç fokların ağlara takılması sonucu gerçekleştiğini belirtti. 
     Güçlüsoy, kıyı bölgelerinde yaşayan vatandaşların Akdeniz fokuna ilişkin gözlemlerinin, koruma ve araştırma çalışmalarının etkinliği açısından büyük önem taşıdığını ifade ederek, gözlemlenen sağlıklı, hasta, yaralı ya da ölü Akdeniz foklarının ''www.afag.org'' internet sitesi aracılığıyla SAD-AFAG'a bildirilmesini istedi. 
     Geçen yüzyıl başlarına kadar tüm Akdeniz kıyılarında gözlenebilen Akdeniz fokunun, aşırı deniz ürünleri avcılığı, yaşam alanı kaybı ve ekosistem bozulması nedeniyle bugün tüm dünyada sadece 450-500 adet civarında kaldığı sanılıyor. 
     Yunanistan'la birlikte Akdeniz fokunun dünyadaki en önemli yaşam alanlarını barındıran Türkiye'de, 1987 yılından SAD-AFAG tarafından yürütülen koruma çalışmaları çerçevesinde önemli mesafe kaydedildiği belirtiliyor. 
     
</TEXT>
</DOC>
