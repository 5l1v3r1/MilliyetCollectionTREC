<DOC>
<DOCNO> 256483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun43.html </URL>
<DATE> 2004/07/19/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Bush "İran'ın 11 Eylül saldırılarına karışıp karışmadığını araştırıyor" 
</HEADLINE>
<TEXT>

     ABD Başkanı George Bush, İran'ın 11 Eylül saldırılarında rolü olup olmadığının araştırıldığını söyledi. 
     Bush, Oval Ofis'te yaptığı açıklamada, ''İranlıların, saldırılara karışıp karışmadığını incelemeyi sürdüreceğiz. Çok uzun zamandır İran ile ilgili endişelerimi dile getirdim. Bunun yanı sıra, halkın insani haklarını uygulamasına izin verilmediği totaliter bir toplum'' diye konuştu. 
     Amerikan Merkezi Haberalma Teşkilatı'nın CIA Başkan Vekili John McLaughlin'in 11 Eylül saldırılarına katılan hava korsanlarının 8'inin, saldırıdan önce İran topraklarından geçtiğini söylediğine değinen Bush, ''11 Eylül ile doğrudan bağlantılar konusuna gelince böyle bir şey olup olmadığını araştırıyoruz'' dedi. 
     ABD Başkanı George Bush, İran'ı El Kaide terör örgütüne sığınak sağlamak, nükleer silah programı geliştirmeye çalışmak ve Hizbullah gibi terörist örgütlere maddi destek vermekle suçluyor. 
     Time dergisi, Amerikalı yetkililere dayandırdığı haberinde, 11 Eylül saldırılarını soruşturan komisyon raporunun, saldırılara katılan hava korsanlarından 8 ila 10 kadarının Ekim 2000 ve Şubat 2001 döneminde İran üzerinden geçtiğini gösterdiğini yazmıştı. 
     CIA Başkan Vekili John McLaughlin de terör saldırılarına katılan hava korsanlarının 8'inin, saldırıdan önce İran topraklarından geçtiğini, ancak Tahran hükümetinin saldırı planında yer aldığı yönünde bir işaret bulunmadığını söylemişti. 
     Merkezi Londra'da bulunan Eşşark El Avsat gazetesi, ''Devrim Muhafızları'ndan bir generalin El Kaide'nin iki numaralı ismi Eymen El Zevahiri ile işbirliği yaparak, 11 Eylül'ü düzenleyenlerden 9'una İran'dan güvenli geçiş sağladığını'' bildirmiş, İran, gazetenin haberini yalanlamıştı. 
     
</TEXT>
</DOC>
