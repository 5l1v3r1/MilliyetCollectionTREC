<DOC>
<DOCNO> 269697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun24.html </URL>
<DATE> 2004/09/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rusya'da terörü protesto gösterileri 
</HEADLINE>
<TEXT>

     Rusya'da, Beslan kentindeki rehine krizinde ölenler için tutulan yas ikinci gününe girerken, devlet televizyonu halkı, terörü protesto amacıyla bugün düzenlenecek gösterilere katılmaya davet etti. 
     Rus yetkililer, Kızıl Meydan'da düzenlenecek gösterilere 100 binden fazla kişinin katılmasını beklediklerini açıklarken, Rus televizyonu, gösterilere katılımı artırmak için çocuk rehinelerin görüntüsü eşliğinde sürekli çağrı yapıyor. 
     Ülkenin önde gelen sanatçı ve sporcularının da gösteride yer alacağı belirtiliyor. 
     Yorumcular, kriz sırasında yapılan hatalar konusunda gazete sütunlarında süren tartışmalara fazla ilgi göstermeyen sıradan Rusların, bu gösterilerin dikkatleri başka noktalara çekmeyi amaçladığını düşündüğünü ifade ediyor. 
     Bazı yorumcular da açıklanan ölü sayısının gerçek rakamın çok altında olduğunu belirtiyor. 
     Rehine krizinde 335 kişinin öldüğü açıklanmıştı. 
     
     CENAZE TÖRENLERİ 
     Beslan kentinde cenaze törenleri de devam ederken, şu ana kadar 200 kişinin toprağa verildiği bildirildi. 
     Ajanslar, sürekli yeni mezarlar açıldığını, üzerinde ''İnsani Yardım'' yazan bir kamyonun mezarlığa yeni tabutlar getirdiğini belirtiyor. 
     Acının öfkeye dönüştüğü kentte, yaşananlardan İnguş Cumhuriyeti'ndeki militanları sorumlu tutan Beslanlıların birçoğu cenaze törenlerinden sonra yakınları için intikam sloganları attı. 
     Ajanslar, Kuzey Osetya'nın başkenti Vladikavkaz'daki bazı İnguş kökenli ailelerinin saldırıya uğrayacakları endişesiyle evlerinden çıkmaya korktuklarını bildirdiler. 
     Rehine krizinde çatışmanın ilk nasıl başladığı ve militanların kimler olduğu hala açıklık kazanmazken, ilk başta militanların arasında Arapların da bulunduğunu söyleyen Rus yetkililer, şu ana kadar bu iddiayı kanıtlayacak bir bulguyu da gösteremedi. 
     Bazı medya kuruluşları ve muhabirlerin Beslan'daki gelişmeleri takip etmesinin engellendiği konusunda şikayetler dile getirilirken, Rus gazetesi İzvestia'nın Genel Yayın Yönetmeni Şakirov, gazetesinin yaklaşımı ''aşırı duygusal'' bulunduğu için istifaya zorlandığını açıkladı. 
     Arap televizyon kanalı El Cezire, Moskova muhabiri Amr Abdül Hamid'in Beslan'dan Moskova'ya geri dönerken tutuklandığını açıkladı. 
     Sınır Tanımayan Gazeteciler örgütü ise rehine krizi devam ederken Beslan'a gitmek isteyen 2 Rus gazetecinin havaalanında engellendiğini, daha sonra bu gazetecilerden birinin uçağa binmeyi başarmasına karşın, içtiği çayın ardından aniden rahatsızlandığını açıkladı. 
     Söz konusu muhabirin çalıştığı Novaya Gazeta'nın Müdürü, Çeçenistan krizine izleyen bütün gazetecilerin Beslan'dan uzak tutulmaya çalışıldığını iddia etti. 
     
</TEXT>
</DOC>
