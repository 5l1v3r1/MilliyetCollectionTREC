<DOC>
<DOCNO> 285188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur10.html </URL>
<DATE> 2004/11/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Elinde sigarayla uyudu, çıkan yangında öldü 
</HEADLINE>
<TEXT>

     Ertan KORKMAZ MANİSA, DHA 

MANİSA'da akli dengesinin yerinde olmadığı belirtilen 50 yaşındaki Şefik Gülersoy, yatağında elinde sigarayla uyuması sonucu çıkan yangında öldü. 
     Olay önceki gece saat 22.20 sıralarında İkinci Anafartalar Mahallesi Yeni Sokak'ta meydana geldi. Refik Bey Apartmanı sakinleri, yalnız yaşayan Şefik Gülersoy'un giriş katındaki dairesinden dumanlar çıktığını gördü. Polise haber verirken, kapıyı kırarak içeri giren apartman sakinleri, yatağından başka hiç bir eşyanın bulunmadığı evin bir odasında yaşamını sürdüren Şefik Gülersoy'un yanmış cesedini buldu. Komşular, yangını itfayie gelmeden söndürdü. 
     Yapılan incelemede, yangının ölen Şefik Gülersoy'un uykuya dalıp elindeki sigaranın yatağa düşmesi sonucu çıktığı ihtimali ağırlık kazandı. Yakınlarının arayıp sormadığı Şefik Gülersoy'un yanmış cesedi, otopsi yapılmak üzere Manisa Devlet Hastanesi Morgu'na kaldırıldı. 
     Şefik Gülersoy'un akli dengesinin yerinde olmadığını söyleyen mahalle muhtarı Aydoğan Akyüz, "Şefik Gülersoy, sürekli evindeki eşyaları satıyordu. Evinde artık eşya kalmamıştı. Arazi istimlakı nedeniyle kendisine yaklaşık 180 milyar lira para kaldı ancak akli dengesi yerinde olmadığı için mahkeme paranın bankada tutulmasını kararlaştırdı. Şefik Gülersoy'un akrabaları var. Kendisi hiç evlenmemiş. Yaklaşık 25 senedir bu şekilde yaşıyordu'' dedi. 
     
</TEXT>
</DOC>
