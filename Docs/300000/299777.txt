<DOC>
<DOCNO> 299777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun08.html </URL>
<DATE> 2004/12/22/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
İngiltere'de Müslüman öğrenci tesettür davasından vazgeçmiyor 
</HEADLINE>
<TEXT>

     Hilal YILMAZ - LONDRA DHA 

İNGİLTERE'de, tesettürle derslere girmesi yasaklanan Shabina Begüm'ün hukuk mücadelesi devam ediyor. 15 yaşındaki kız öğrencinin avukatı Cherie Booth, Shabina Begüm'ün, haksız yere okuldan uzaklaştırıldığı gerekçesiyle yeni bir dava açtı. 
     Kıyafeti yüzünden okula gidemeyen Shabina Begüm Begüm'ün avukatı Cherie Booth, demokratik toplum içerisindeki her kurumun kişinin hak ve özgürlüklerine saygı duyması gerektiğini söyleyerek mahkeme tarafından alınan kararın insan haklarına aykırı olduğunu savundu. İki yılı aşkın bir süredir hukuk mücadelesini sürdüren Shabina Begüm'ün davası devam ediyor. 
     Bangladeşli Shabina Begüm, 2002 yılında, Londra'nın Luton bölgesinde bulunan Denbigh Ortaokulu'ndan kıyafeti yüzünden okuldan geri çevrilmişti. Derslere çarşaf benzeri bir kıyafetle girmek isteyen Begüm, dini inançlarına haksızlık yapıldığı ve eğitim hakkının elinden alındığı gerekçeleriyle dava açmış, ancak Yüksek Mahkeme tarafından haksız bulunarak davayı kaybetmişti. 
     
     'CİLCAB'A GEÇİT YOK 
     Yargıç Sir Hugh Bennett, Begüm'ün, sadece ellerini ve yüzünü açıkta bırakan uzun elbise ve başörtüsünün diğer Müslüman öğrenciler arasında ayrımcılığa yol açtığını belirten ve 15 yaşındaki öğrencinin derslere girmesine izin vermeyen okul yönetimini haklı bulmuştu. Okul yönetimi, bir çok Müslüman öğrencinin eğitim gördüğü okulda pantolon ve tunikten oluşan şalvar kamizin giyilebildiğini, ancak Begüm'ün sadece elleri ve yüzü açıkta bırakan cilbab giymekte ısrar etmesinin kurallara aykırı olduğunu savunmuştu. Davayı kaybeden Shabina Begüm, okula devam edememişti. 
     
</TEXT>
</DOC>
