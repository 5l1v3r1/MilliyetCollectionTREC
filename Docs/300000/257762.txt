<DOC>
<DOCNO> 257762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/ekonomi/aeko.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
98 oktan her arabaya uyar mı 
</HEADLINE>
<TEXT>


Tüpraş'a göre 'araçların yüzde 90'ının 98 oktan benzine ihtiyacı yok.' Uzmanlar uygun araçta kullanılmayacaksa, 146 bin lira pahalı olan 98 oktan benzin almaya gerek olmadığını belirtiyor 

EKONOMİ SERVİSİ 

Benzinde son moda '98 oktan'. Bileşimine katılan kimyasallarla yanma kalitesi artırılmış olan benzini ifade eden 98 oktan, 95 oktana göre daha kaliteli bir yakıt. Ama 98 oktan benzin, ancak doğru otomobil modellerinde kullanılırsa etkili oluyor. Bu modeller de motor hacmi 2 bin santimetreküpün üzerindeki yeni nesil araçlar olarak tanımlanıyor. 
Uzmanlar, diğer modellerde 98 oktanın ekstra performans sağlamadığı uyarısında bulunuyor. Bu durumda tüketici boş yere fazla para ödemiş oluyor. Çünkü 98 oktan benzinin litre fiyatı 2 milyon 128 bin lira, 95 oktanın ise 1 milyon 982 bin lira. 
Tüpraş Genel Müdürü Hüsamettin Danış, 98 oktan kurşunsuz benzinin 95 oktan kurşunsuz benzine göre tek farkının motorları bu ürüne göre tasarlanmış çok özel araçlarda belli oranda performans artışı sağlaması olduğunu söyledi. Danış, "Ancak yurtdışında ve ülkemizdeki araçların yüzde 90'ının motorları, 95 oktan kurşunsuz benzine göre tasarlanmış ve bu araçlarda en verimli sonuçlar 95 oktan kurşunsuz benzin kullanımı sonucu elde edilmiştir. Bu nedenle piyasada mevcut araçların yüzde 90'ından çoğu 95 oktan benzinle daha fazla kilometre yapabilmekte, hem de maliyeti daha düşük olmaktadır. Fiyat ve kilometre hesabını iyi yapmak önemli. Tüpraş'ın 98 oktan kurşunsuz benzin rafineri çıkış fiyatı 528.193 TL lt'dir" dedi. Petrol Ofisi PO yetkilileri ise araçların büyük kısmının en az 95 oktanda iyi performans verecek şekilde üretildiğini belirterek, "Ancak sürekli olarak 98 oktan kullanmak araç performansında bir etki yaratır" diyor. 

Araca göre benzin 
Renault yetkilileri "Düşük oktanlı benzin motorda 'vuruntu' adı verilen kontrolsüz ve zamansız yanma olayına sebep olur. Bu, silindir içerisindeki basıncın kontrolsüz şekilde artmasına neden olur. Enjeksiyon beyinleri ateşleme zamanını değiştirerek bunu engellemeye çalışır. Bu da silindir içindeki basıncı düşürerek vuruntuyu kaldırır. Basınç düşünce motordan alınan güç de azalacaktır. 98 oktan yakıt bu durumu azaltarak motorun potansiyel gücünü verebilmesini sağlar. 
Yüksek oktanlı yakıtlar özellikle düşük devirlerde motorun daha rahat çalışmasını sağlar. Düşük sıkıştırma oranlı 8 - 8.5 motorlar düşük oktan sayılı yakıta uygun üretildiklerinden 98 oktan yakıt kullanımının pek etkisi gözlemlenemez" dedi. 

Devlet 30 trilyon bekliyor TABGİS Başkan Yardımcısı Rasih Arbay, 98 oktanlı benzinin yüksek performans sağladığını, enerjiyi daha rasyonel kullandığını ve bu açıdan bir etkisi bulunduğunu belirterek, "Ancak Türkiye'de olmazsa olmaz diye bir şart yok" dedi. "Bu benzinin yeni nesil araçlarda 2.000 cc'nin üzerindeki, 3.000 cc'lik motorlarda kullanılması mantıklı" diyen Arbay şöyle konuştu, "Türkiye'de kullanılan araçlar genellikle 95 oktan benzin için tasarlanmıştır ve 95 oktan benzin de yeterlidir. 
Bu yıl sonu itibariyle 98 oktan benzinin toplam petrol tüketimi içerisinde yüzde 15'lik bir orana ulaşması bekleniyor. Bu üründen devlete litre başına yaklaşık 100 bin lira ekstra vergi ödenecek. Devletin kasasına girecek vergi 30 trilyonu buluyor. Euro dizelle birlikte ele alırsanız bu miktar 124 trilyona ulaşıyor. 98 oktan benzin çok gerekli değil ama Euro Dizel kullanımı çevre açısından çok önemli. 

'Herkes şarkıcı olamaz' BMW Servisler Müdürü Melih Pekol, sadece M 3, M 4 modellerinde 98 Oktan benzin için tasarlandığını belirterek, "Bizim araçlarımız 91 ve 98 oktan arasında çalışabilir olarak dizayn edilmiştir. Oktan araçlarda performans artımını göstermez. Oktan sadece benzinin yanma göstergesidir ve vuruntu sayısını gösterir. Asla performans artırmaz. 98 oktan benzin bir şarkıcı yakıtı da değildir. Eline mikrofon alan herkes de şarkıcı olmuyor zaten." diye konuştu. 

'95 oktan motorda ses yapar' Mercedes - Benz Türk Satış Sonrası Hizmetler Müdürü Serdar Özcan ise özellikle yeni nesil benzinli motorlu araçlarda üreticiler 98 oktan benzinin kullanılmasını öngördüğünü belirterek "Araçlarımızın motorlarında 95 oktanlık benzin kullanılabilir olsa da, motordaki yanma işleminin istenilen düzeyde olmayacağından, bu durum performans kayıplarına ve motorun daha sesli çalışmasına sebep olabilir" dedi. 

'Önemli bir avantaj sağlamaz' Ford yetkilisi Murat Yüce de konuyla ilgili değerlendirmesinde "Biz araçlarımızda 95 veya 98 oktan benzin kullanılabileceğini belirtiyoruz. İfademiz de tam olarak şöyle '95 oktandan daha yüksek oktanda kurşunsuz benzin de kullanılabilir, ancak önemli bir avantaj sağlamaz'. Avantajı da çok minumum seviyelerde. Bizim araç sahiplerine tek tavsiyemiz EN 228 Avrupa Normlarına uygun, 95 Oktan benzini de içeriyor veya eşdeğeri yüksek kaliteli yakıt kullanmaları yönünde" diye konuştu. 


</TEXT>
</DOC>
