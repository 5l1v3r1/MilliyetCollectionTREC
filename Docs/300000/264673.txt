<DOC>
<DOCNO> 264673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun22.html </URL>
<DATE> 2004/08/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İspanya'nın kadın bakanları fotomodel oldu... 
</HEADLINE>
<TEXT>

     Şenhan Bolelli 

İspanya'da Başbakan Jose Luis Rodriguez Zapatero'nun kurduğu sosyalist hükümette bakanlık görevi verilen 8 kadının, ''Vogue'' adlı dergi için özel poz vermesi tepkilere yol açtı. 
     İspanyol tarihinde ilk defa bakanlık sayısında kadın ve erkek arasında eşit oranda dağılımın yapıldığı Zapatero hükümetinde, Başbakan Yardımcısı Maria de la Fernandez, Bayındırlık Bakanı Magdalena Alvarez, Çevre Bakanı Cristina Narbona, Tarım Bakanı Elena Espinosa, Sağlık Bakanı Elena Salgado, Eğitim Bakanı Maria Jesus Sanseguendo, Kültür Bakanı Carmen Calvo ve sosyal konut yapımından sorumlu Devlet Bakanı Maria Antonia Trujillo ''Vogue'' dergisinin eylül sayısı için objektiflerin karşısına geçti. 
     Başbakanlık Konutu'nda Moncloa yapılan çekimlerde 8 kadın bakanın verdiği pozlar ve röportajlar, İspanyol kadın derneklerince eleştirildi. 
     Feminist dernekler, 8 kadın bakanın ''fotomodel'' gibi poz vermesinin İspanyol kadınının imajını yansıtmadığını savundu. Tepkilere parlamentodaki diğer kadın milletvekilleri de katılırken, Birleşik Sol IU partisinden milletvekili Lourdes Hernandez ''Sağlık Bakanı'nın Claudia Schiffer gibi poz vermesini görme fikrini bile düşünemiyorum'' açıklamasında bulundu. 
     Ana muhalefetteki Halk Partisi de kadın bakanların bu tür röportaj vermekten kaçınmaları gerektiğini söyledi. 
     ''Tarih için 8 kadın'' başlığıyla yayımlanan röportajda, 8 kadın bakan siyasetten uzak gündelik hayatla ilgili kısa sorulara cevap verirken, Başbakanlık Konutu'nun bahçesi ilk defa fotoğraf stüdyosu olarak kullanılmış oldu. 
     
</TEXT>
</DOC>
