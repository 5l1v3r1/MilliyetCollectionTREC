<DOC>
<DOCNO> 268683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yazar/sazak.html </URL>
<DATE> 2004/09/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kadınlar ne ister 
</HEADLINE>
<TEXT>


TCK tasarısıyla getirilmek istenen 'zina suçu' kadın örgütlerini harekete geçirdi, Türkiye'nin her yerinden kadınlar, 14 Eylül'de Meclis'in önünde olacaklar. 
Başta 'namus cinayeti' olmak üzere, bekaret kontrolleri, reşit olmayanla cinsel ilişki, ayrımcılık ve müstehcenlik gibi 'kadın erkek eşitliği' açısından Kopenhag ölçütleriyle bağdaşmayan hükümler yasada korunurken TCK'daki tek sorunun 'zina' gibi gösterilmesinden kadın örgütleri de şikayetçi. 
Kadınlar, zinanın yeniden suç sayılması halinde 'reform'ların gölgeleneceğini, mevcut eşitsizliklere ek olarak bireysel hakların çağdaş hukuk normlarına göre yorumlanmasını sağlayan bazı kazanımlarda geriye gidileceğini düşünüyor 
Örneğin kadın örgütlerinin yoğun uğraşları sonucunda TCK tasarısında cinsel suçlar, 'kişilere karşı suçlar' kapsamında 'beden bütünlüğüne karşı suçlar' bölümünde ele alınmıştı. Hükümetin, 'zinaya dönüş' siyaseti tasarının bakış açısına ters düşmekte, 'devletin kişilerin beden bütünlüğüne ve özel hayata müdahalesini meşru kılarak, anayasal haklar ve Avrupa İnsan Hakları Sözleşmesi ihlal edilmektedir.' 
Kadınlar ne istiyor 
TCK Kadın Platformu ve İstanbul Kadına Yönelik Şiddet Platformu Meclis'ten beklenen değişiklikleri saptamış 
Namus Cinayetleri Kadınlar, yeni TCK tasarısının 'nitelikli insan öldürme' maddesine alınan 'töre saiki' ifadesinin 'namus saiki' olarak değiştirilmesini talep ediyor. 
Bekaret Kontrolleri Kadınlar TCK'daki Genital Muayene maddesinin bekaret kontrollerini açıkça yasaklayacak şekilde düzenlenmesini istiyor. 
Reşit Olmayanla Cinsel İlişki TCK tasarısına eklenen madde, 15 - 18 yaş arası gençlerin kendi rızalarıyla girdikleri ilişkilere hapis cezası getiriyor. Kadınlar bu maddenin çıkarılmasını bekliyor. 
Ayrımcılık Kadınlar, bu maddeye, eşcinsellere uygulanan ayrımcılığı engellemeyi amaçlayan 'cinsel yönelim' ifadesinin eklenmesini ve maddenin kişilerin 'siyasi, ekonomik ve sosyal haklarını' kapsayacak şekilde düzeltilmesini talep ediyorlar. 
Müstehcenlik Kadınlar ifade, yayın, eğitim ve basın özgürlüğünün keyfi olarak engellenmesine zemin hazırlayan bu maddenin, ifade özgürlüğünü kısıtlayamayacak şekilde yeniden düzenlenmesini istiyorlar. 
TCK'da tek sorun zina değil. 
AKP iktidarı TCK'da 'Reform yapıyoruz' derken, zina tartışması açarak 'Rahşan Hanım affı' gibi tasarıyı hedefinden saptırıyorlar. 
Genç kızların eğitimi ve okullaşma zinadan öncelikli değil mi 



</TEXT>
</DOC>
