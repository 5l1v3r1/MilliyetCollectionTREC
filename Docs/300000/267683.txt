<DOC>
<DOCNO> 267683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/ekonomi/aeko.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara vergisine BAT ayarı 
</HEADLINE>
<TEXT>


Sigarada ÖTV düzenlemesinin ardından BAT, 'ÖTV en fazla yüzde 72 artırılır' diyerek dava açtı. Maliye ise kanundaki açığı kapatan kararnameyle davanın önünü kesti 

ANKARA Milliyet 

Hükümet 20 gün önce Özel Tüketim Vergisi'ni artırdığı sigara ve alkollü içkilerde yeniden düzenlemeye gitti. Önceki gün Resmi Gazete'nin mükerrer sayısında yayımlanan yeni kararnameyle British American Tobacco BAT firmasının Danıştay'da açtığı iptal davasının önü kesilecek. Alkollü içkilerde daha önce asgari vergi tutarı olarak belirlenen oranlar da maktu vergiye dönüştürüldü. 
Bakanlar Kurulu'nun 10 Ağustos tarihli kararnamesinde nispi verginin yanı sıra şark tipi tütün kullanım oranı esas alınarak paket başına sigaraya 1 milyon liraya kadar maktu vergi getirildi. Hasılat bakımından sigara pazarının lideri durumuna gelen BAT, 12 Ağustos'ta Danıştay 7. Dairesi'nde açtığı davada Bakanlar Kurulu'nun en fazla yüzde 72 oranında vergi artışı yapabileceğini ancak bu yetkinin aşılarak artış oranının yüzde 90'lara yaklaştığı iddiasında bulundu. 

Maliye açık bırakmıyor 
BAT'ın davası üzerine Maliye o tarihte henüz yürürlüğe girmeyen 5228 sayılı kanuna dayanarak maktu vergi artışına gittiğini anladı. 31 Temmuz tarihli Resmi Gazete'de yayımlanan bu yasanın 22. maddesinde Bakanlar Kurulu'na maktu vergi artırımı yapma yetkisi tanındı. Ancak bu yetkinin, "kanunun yayımının 30. gününden itibaren" geçerli olabileceği belirlendi. Kanundaki yürürlük süresi 30 Ağustos'ta dolduğu için yeni kararname de 29 Ağustos'ta çıkarıldı. 
Yeni kararname, maktu vergi miktarlarını değiştirmezken şark tipi tütün kullanım oranlarına ilişkin kategori sayısı 4'ten 3'e indirildi. 10 Ağustos tarihli kararnamedeki yüzde 25'lik kategoriler yüzde 33'e çıkarıldı. 

İstihbarat etkili oldu 
Buna göre şark tipi kullanım oranı yüzde 0 ile 33 yüzde 33 dahil arasında olan sigaralardaki maktu vergi adet başına 50 bin lira paket başına 1 milyon lira olarak belirlendi. Şark tipi tütün içeriği yüzde 34 - 66 yüzde 66 dahil arasında bulunan sigaralardan yüzde 66 dahil adet başına 26 bin 750 lira pakette 535 bin lira , yüzde 67 ile yüzde 100 arasında olanlardan ise adet başına 17 bin 500 lira pakette 350 bin lira maktu vergi alınacak. 
Yeni kararnamede bazı yabancı şirketlerin yüzde 24'ün üzerinde şark tipi tütün kullanımına giderek düşük vergi dilimine girmeyi amaçladığına ilişkin istihbaratın etkili olduğu öğrenildi. Şark tipi tütün içeriği yüzde 24 yerine yüzde 25'e yükseltildiğinde maktu vergi oranı 1 milyon liradan 600 bin liraya düşecekti. Yüzde 24'lük dilim yüzde 33'e çekilirken, Tekel'in 2001 markasındaki 600 bin liralık maktu vergi miktarı da 65 bin lira indirildi. 

Alkole maktu vergi Alkollü içkilerdeki ÖTV düzenlemesine göre daha önce asgari vergi tutarı olarak belirlenen oranlar maktu vergiye dönüştürüldü. Buna göre maktu vergi tutarı, biralar için 1 litredeki her bir alkol derecesi için 159 bin lira olarak belirlendi. 
Taze üzüm şarabında 1.5 milyon lira, köpüklü şaraplarda 6 milyon lira, vermut ve diğer üzüm şaraplarında 12 milyon 800 bin lira, alkol derecesi hacim itibarıyla yüzde 18 veya daha az olanlarda 9 milyon 900 bin lira, fermente edilmiş diğer içkilerde elma şarabı gibi , tarifenin başka yerinde belirtilmeyen veya yer almayan fermante edilmiş içkilerin karışımları ve fermente edilmiş içkilerle alkolsüz içkilerin karışımında 1.5 milyon lira olarak uygulanan asgari vergi tutarları maktu vergiye dönüştürüldü. 
İçerdiği alkolün 1 litresi için asgari vergi tutarı, alkol derecesi hacim itibarıyla yüzde 22'den fazla olanlar için 58 milyon 139 bin 540 lira, alkol derecesi ne olursa olsun tağyir edilmiş etil alkol ve diğer alkollü içkiler için alkol derecesi ne olursa olsun tağyir edilmiş etil alkol hariç 58 milyon 139 bin 540 lira maktu vergi olarak belirlendi. Alkol derecesi hacim itibarıyla yüzde 80'den az olan tağyir edilmemiş etil alkol, alkollü içkiler, likörler ve diğer alkollü içecekler için alkol derecesi hacim itibarıyla yüzde 80'den az olan tağyir edilmemiş etil alkol hariç 58 milyon 139 bin 540 lira olarak uygulanırken bunlar da maktu vergi olarak değiştirildi. 


</TEXT>
</DOC>
