<DOC>
<DOCNO> 264189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur36.html </URL>
<DATE> 2004/08/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hac kurası kameraya kaydedildi... 
</HEADLINE>
<TEXT>

     Hakkari'de hac ibadetini yapmak için kutsal topraklara gitmek üzere başvuruda bulunan 465 hacı adayının kura çekimi, müftülük tarafından kameraya kaydedildi. 
     Hakkari İl Müftüsü Mustafa Kolukısaoğlu, ön kayıt yaptıran 465 hacı adayı arasından 145 kişinin seçilerek hacca gideceğini, bunun için kura çekimi gerçekleştirdiklerini söyledi. 
     İl Kültür Müdürlüğü Salonu'nda toplanan hacı adaylarının kura çekiminin müftülük kamerasına kaydedildiğini ifade eden Kolukısaoğlu, ''Kura çekimi sırasında herhangi bir yanlışlığa meydan verilmemesi için kamera kullandık. Türkiye'nin hiç bir yerinde hacı adaylarının belirlenmesinde kamera kaydı kullanılmamaktadır. Ancak biz bir ilke imza atarak, kamera kaydı eşliğinde kura çekimini gerçekleştirdik'' dedi. 
     Kontenjanların artması halinde kura çekiminde belirlenen yedek adaylara hak tanınacağına işaret eden Kolukısaoğlu, kesin kayıtların 23 Ağustos-10 Eylül tarihleri arasında yapılacağını bildirdi. 
     
</TEXT>
</DOC>
