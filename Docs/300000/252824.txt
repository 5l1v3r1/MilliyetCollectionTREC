<DOC>
<DOCNO> 252824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun17.html </URL>
<DATE> 2004/07/04/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
ABD'ye yeni sembol... "Özgürlük Kulesi"nin temeli atıldı 
</HEADLINE>
<TEXT>

     ABD'de 11 Eylül 2001 terörist saldırılarıyla yerle bir olan New York'taki Dünya Ticaret Merkezi'nin yerine inşa edilecek, dünyanın en yüksek binası olarak tasarlanan ''Özgürlük Kulesi''nin temeli düzenlenen törenle atıldı. 
     New York eyaletinde bulunan Adirondack Dağı'ndan çıkarılan 20 ton ağırlığındaki bir granit taşın yaklaşık 21 metre derinliğindeki temele törenle köşe taşı olarak yerleştirilmesiyle resmen başlatılan inşaatın beş yılda tamamlanması planlanıyor. New York'un sembol binası haline gelecek gökdelenin yaklaşık 542 metre yüksekliğinde tasarlandığı, ancak cam ve çelikten inşa edilecek anten kulesiyle birlikte yüksekliğinin 625 metreyi bulacağı kaydediliyor. 
     Törene katılarak bir konuşma yapan New York Valisi George Pataki, ''11 Eylül saldırılarından bu yana 3 yıldan daha az bir süre geçmesine rağmen, kağıt üzerinde planlar yapmaktan daha fazlasını gerçekleştirdik. Ve bugün burada yeni bir kulenin temeline köşe taşını yerleştiriyoruz'' dedi. 
     11 Eylül saldırılarında hayatını kaybedenlerin 100'e yakın yakının da yer aldığı törende Vali Pataki, ''Bugün bu şehrin, bu ülkenin ve de teröre karşı zafer kazanma yönündeki kararlılığımızın yeni bir sembolü için bu köşe taşını yerleştiriyoruz. Bugün Özgürlük Kulesi'ni inşa ediyoruz'' dedi. 
     Temel atma töreni ABD'nin bağımsızlık günü olan 4 Temmuz'a denk getirilen Özgürlük Kulesi'nin dünyanın en yüksek binası olacağı ifade edilirken, dünyanın en yüksek bina sıralaması, bu gökdelenlerin tepesinde bulunan anten direklerinin bu yüksekliğe dahil edilip edilememesine göre değişebiliyor. Özgürlük Kulesi'nin yüksekliğine yaklaşık 84 metreyi bulan çelik ve camdan yapılmış tepe kuleleri de eklendiğinde Kulenin yüksekliğinin yaklaşık 625 metreyi bulacağı ifade ediliyor. 
     Malezya'nın başkenti Kuala Lumpur'da bulunan 452 metre yüksekliğindeki Petronas Kuleleri yıllarca dünyanın en yüksek binası olma özelliğini korumuş, ancak geçen yıl bu unvanını 508 metre yüksekliğinde inşa edilen Taipei 101 Kulesi'ne kaptırmıştı. 
     Kanadalıların Toronto'da bulunan 5 metre yüksekliğindeki CN Tower'ın dünyanın en yüksek binası olduğunu iddia etmesine rağmen, uzmanların çoğu CN Tower'ın bir bina olmayıp sadece bir kule olduğu için bu yarışın dışında olduğunu söylüyor. 
     Mimar David Childs ve Daniel Libeskind tarafından 16 hektarlık alanın esas binası olarak tasarlanan Özgürlük Kulesi, çelik ağlar ve betondan oluşacak. 60 katında ofisler bulunacak olan binada kurulacak olan rüzgar türbinleri ile binanın enerji ihtiyacının yüzde 20'si karşılanacak. Binanın iki seviyeli tasarlanan girişinde ise mağazalar yer alacak. 
     Maliyeti 1,5 milyar doları bulacak olan inşaatın çelik yapısının 2006 yılında tamamlanacağı, binanın kullanıma açılmasının ise 2008'de gerçekleşeceği ifade ediliyor. Bu kulelerin yanı sıra 11 Eylül'de hayatını kaybeden 2749 kişinin anısına dikilecek olan bir abidenin inşaatına da 2006 yılında başlanacağı kaydediliyor. 
     
</TEXT>
</DOC>
