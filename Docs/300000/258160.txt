<DOC>
<DOCNO> 258160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/spor/spo06.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hep aynı nakarat 
</HEADLINE>
<TEXT>


Formula 1'in bir numarası Michael Schumacher, Almanya Grand Prix'sinde de zirveye çıktı, bu sezonki 12 yarışın 11'ini ilk sırada geçerek rekorunu egale etti 


Son rekor 2002'deydi 
FORMULA 1'DE Michael Schumacher şov devam ediyor. Alman pilot, kendi ülkesindeki sezonun 12. yarışı olan Almanya Grand Prix'sinde de zirveye çıkarak 2002 sezonunda elde ettiği kendisine ait bir sezonda 11 yarış kazanma rekorunu egale etti. Pole pozisyonda başladığı yarışta kontrolü hiç kaybetmeyerek rahat bir birincilik elde eden Schumacher'i, BAR takımından Jenson Button ve Renault'dan Fernando Alonso takip etti. 

Kimi'nin şanssızlığı 
HOCKENHEIM Pisti'ne markalar şampiyonluğunu ilan etmek için çıkan Ferrari, Schumi'nin takım arkadaşı Barrichello 12. olarak bu sezon ilk kez puan alamayınca hayal kırıklığı yaşadı. Renault'dan 13 puan fazla kazanması gereken İtalyan takımı umudunu 15 Ağustos'taki Macaristan Grand Prix'sine bıraktı. McLaren'den Raikkonen'nin ise bu pistteki şanssızlığı devam etti. Fin pilot, Almanya Grand Prix'sinde katıldığı 4. yarışı da tamamlayamadı. 

Renault'ya elveda 

FORMULA 1 sürücüsü Jarno Trulli sezon sonunda Renault takımından ayrılacağını resmen açıkladı. 31 yaşındaki Trulli, Almanya Grand Prix'sinden iki saat önce yaptığı açıklamada, "Bu kararı verdiğim için çok mutluyum ve geleceğimle ilgili planlarım gayet açık olduğu için de kendimden çok eminim" dedi. İtalyan pilotun, Toyota takımıyla sözleşme imzalaması bekleniyor. Trulli'nin yerini ise Sauber'den Giancarlo Fisichella'nın alacağı öne sürüldü. 

Sürücüler klasmanı 1. M.Schumacher Ferrari 110 puan 2. Barrichello Ferrari 74 puan 3. Button BAR 61 puan 4. Trulli Renault 46 puan 5. Alonso Renault 39 puan 6. Montoya Williams 33 puan 7. Coulthard McLaren 19 puan 8. Raikkonen McLaren 18 puan 

Markalar klasmanı 1. Ferrari 184 puan 2. Renault 85 puan 3. BAR 76 puan 4. Williams 47 puan 5. McLaren 37 puan 6. Sauber 18 puan 7. Toyota 8 puan 8. Jaguar 7 puan 


</TEXT>
</DOC>
