<DOC>
<DOCNO> 266747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/spor/spo02.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü kafa karıştırdı 
</HEADLINE>
<TEXT>


Milli kaleci, İstanbul'a bir daha geri dönmemek üzere geleceğini söyledi. Barcelona başkanı Laporta ise "Bir yıllığına gitti" dedi 


'Ben bir numarayım' 
FENERBAHÇE ile yeniden anlaşmaya varan Rüştü Reçber yaptığı açıklamalarla kafaları karıştırdı. Milli kaleci, "Pazar günü İstanbul'a bir daha geri dönmemek üzere geliyorum. Tüm eşyalarımı toparladım. Volkan ile Recep benim kardeşlerim ama ben bir numarayım. Kaleyi teslim alacağım. Birçok teklif aldım ancak Fenerbahçe'nin bana ihtiyacı olduğu için eski kulübümü tercih ettim" dedi. 

'Seneye geri gelecek' 
BARCELONA Kulübü Başkanı Laporta ise Rüştü'yü bir yıllığına kiraladıklarını söyledi. Laporta, "Rüştü bana gelip, 'Geleceğimi ve milli takımı düşünüyorum. Oynayacağım bir takıma gitmek istiyorum ve tercihim Fenerbahçe' dedi. Biz de teknik heyetle görüşerek kendisini kiralamaya karar verdik. Sekiz ay sonra Avrupa statüsünde oynayabilecek. Ve seneye geri gelecek" diye konuştu. 

Deniz'e gün doğdu 

KAYSERİSPOR maçının hazırlıklarını dün tek antrenmanla sürdüren Fenerbahçe'de sakatlığı düzelmeyen Servet'in yerine Deniz'in forma giyeceği öğrenildi. Tecrübeli oyuncu, "Artık ben hazırım. Daum'un görev vermesini bekliyorum. Geniş bir kadro var. Forma bulabilmek için yoğun çaba harcıyorum" ifadelerini kullandı. Sarı - Lacivertli takım bugün Kayseri'ye gidecek. 

'Şimdi sıra size geldi' 

FENERBAHÇE'NİN bu sezon Şampiyonlar Ligi'ndeki UEFA temsilciliğini İsveçli Jern Hojmark yapacak. İstanbul'da UEFA adına Şampiyonlar Ligi'nde çalışacak olan Hojmark, kura sonrası yönetici Hakan Bilal Kutlualp'in yanına gelerek, "Geçen sene Porto'da görevliydim. Porto şampiyon oldu. İstanbul'a geleceğim ve sizi de şampiyon yapacağım" deyince Sarı - Lacivertli yöneticileri kahkahalara boğdu. 

Süper yedek 

SARI - Lacivertliler'in genç golcüsü Semih sezon başından bu yana takımdan ayrılmaya çalışıyor ancak sürekli Teknik Direktör Daum engeline takılıyor. Birçok kulüpten transfer teklifi almasına rağmen Alman hoca, Semih'in gitmesine izin vermiyor. Daum'un ilk 18'e bile koymadığı genç oyuncuyu, Şampiyonlar Ligi ve uzun maratonu düşünerek bırakmadığı öğrenildi. 


</TEXT>
</DOC>
