<DOC>
<DOCNO> 299957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo33.html </URL>
<DATE> 2004/12/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Özberk Takımda revizyon şart, en az 5 oyuncu transferi lazım... 
</HEADLINE>
<TEXT>

     Ankaragücü'nün çiçeği burnunda teknik direktörü Sakıp Özberk, ''Takımda revizyon şart, en az 5 oyuncu transferi lazım'' dedi. 
     Reha Kapsal'ın görevden ayrılmasının ardından, ilk yarının son 3 haftasında ve Türkiye Kupası 2. kademe maçında takımın başında yer alan tecrübeli teknik adam, ''Kadroda sayısal olarak da fazlalaşmamız lazım. Kesinlikle iyi bir kadromuz olmalı. Transferde isim önemli değil. Hangi kulüp oyuncusunu bırakıyorsa onunla temasa geçeriz. Kim olursa alırız. Daha iyi futbolculara ihtiyacımız var'' diye konuştu. 
     Bu yıl Birinci Süper Lig'in çok çekişmeli geçeceğini her yönüyle gösterdiğini vurgulayan Özberk, şunları söyledi 
     ''Bu ligde her şey olur. Takımların puanları birbirine o kadar yakın ki, 1-2 galibiyet bizi yukarılara taşıyabilir, 1-2 mağlubiyet ise dibe oturtabilir. Devre arasındaki koordineli çalışmalarımızla eksikler giderilmeye çalışılacak. Mevcut kadroyu bu şekilde hazırlayacağız. Ancak, takviye olmazsa ikinci yarıda da aynı görüntü devam edebilir.'' 
     
     TÜRKİYE KUPASI 
     Özberk, Türkiye Kupası'nda şampiyonluktan başka bir hedefin her hangi bir anlamı olmadığını söyledi. 
     Kupada final bile oynansa kazanılmadığı taktirde öneminin olmadığını vurgulayan Özberk, ''4 maçlık bir hedefimiz var. Anadolu takımları için Avrupa kupalarına katılmanın en kolay yolu bu. Biz de şampiyonluk istiyoruz'' diye konuştu. 
     Futbolcularının 2 Ocak'a kadar izin yapacağını ve aynı gün toplanarak Antalya'ya gideceklerini belirten Özberk, devre arası çalışmalarını 15 Ocak'a kadar Belek'te sürdüreceklerini sözlerine ekledi. 
     
</TEXT>
</DOC>
