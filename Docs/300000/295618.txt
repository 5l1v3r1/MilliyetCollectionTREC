<DOC>
<DOCNO> 295618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo28.html </URL>
<DATE> 2004/12/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Daum Manchester United maçının güçlüğünün bilincindeyiz... 
</HEADLINE>
<TEXT>

     Fenerbahçe Teknik Direktörü Christoph Daum, Avrupa Şampiyonlar Ligi'nde yarın Manchester United ile yapacakları maçta ellerinden gelenin en iyisini yapmaya çalışacaklarını, karşılaşmanın güçlüğünün de bilincinde olduklarını söyledi. 
     Alman teknik adam, Fenerbahçe Şükrü Saracoğlu Stadı'nda düzenlediği basın toplantısında, mücadele ettikleri D grubunun son maçıyla ilgili değerlendirmeler yaptı. 
     Daum, ilk maçta deplasmanda 6-2 yenildikleri Manchester United ile zor bir maç yapacaklarını ifade ederek, ''Yarınki maçı kazanmanın ne kadar güç olduğunun bilincindeyiz. Bu tip maçlarda ufak detayların öneminin de farkındayız. Amacımız başarılı bir şekilde oyunumuzu sergileyip istediğimiz sonucu almak. Detaylara önem verirsek, ilgili şansı da zorlamış oluruz. Bu şekilde arzuladığımız sonuçla sahadan ayrılabiliriz'' diye konuştu. 
     Daum, yarınki maçta tribünlerdeki atmosferin de önemine değinerek, ''Sahadaki hedeflerin yanı sıra önemli olan maçın çevresindeki atmosferin tamamen barış, tutku ve heyecan içerisinde olması gerekir ki, bu şekilde İngiltere'den gelecek dostlarımızla hep beraber futbol festivali yaşayabiliriz'' dedi. 
     
     NOBRE İÇİN SEFERBERLİK 

     Daum, yarınki karşılaşmada sakatlıkları bulunan Van Hooijdonk, Kemal ve Deniz'in forma giyemeyeceğini, hasta olan Nobre'nin ise maça yetiştirilmesine çalışıldığını kaydetti. 
     Eksikliklerin üzücü olduğunu belirten Daum, ''Bunların üzerine Nobre'nin hastalığı da eklendi. Gripten daha ağır, boğazında iltihap var. Sağlık ekibimiz kendisiyle 24 saat ilgileniyor. Umut ediyorum yarınki maça yetiştirilecek'' diye konuştu. 
     Daum, Nobre konusundaki kararı maç saatinde kulüp doktorunun kendisine bırakması durumunda derbiyi de düşünerek nasıl bir karar vereceği yönündeki soru üzerine, ''Kendisini oynatırım. Bu maç final karakteri taşımıyor dedim, ama maçın bizim için değeri ve önemi çok büyük. Öncelikle Şampiyonlar Ligi organizasyonuna sorumluluğumuz var. İmajımız açısından önemli. Kazanacağımız puanlar ve uluslararası sıralamamız önemli. En iyi takımı her zaman sahaya sürmeye çalışırım'' diye yanıt verdi. 

     
</TEXT>
</DOC>
