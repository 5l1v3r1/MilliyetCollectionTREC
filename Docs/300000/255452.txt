<DOC>
<DOCNO> 255452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur11.html </URL>
<DATE> 2004/07/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yargıtay Kapsamlı araştırma yapılmadan evlat edinme kararı verilemez 
</HEADLINE>
<TEXT>

     Yargıtay, kapsamlı araştırma yapılmadan tarafların beyanları ile yetinilerek evlat edinme kararı verilemeyeceğine hükmetti. 
     Karşıyaka 5. Asliye Hukuk Mahkemesi, davacı Tahsin Yiğit'in, iki kızı evlat edinmek istemiyle açtığı davayı kabul etti ve temyiz edilmeyen karar kesinleşti. 
     Adalet Bakanlığı, bu kararın, sonuca etkili olmamak üzere kanun yararına bozulması istedi. 
     Yargıtay 2. Hukuk Dairesi, yerel mahkemenin kararını oybirliğiyle bozdu. 
     Türk Medeni Kanunu'nun 313. maddesinde ergin ve kısıtlıların hangi hallerde evlat edinebileceğini düzenlediği belirtilen kararda, aynı kanunun evlat edinme kararı vermeden önce hakime araştırma yükümlülüğü getirdiği kaydedildi. 
     Evlat edinmeye, ancak esaslı sayılan her türlü durum ve koşulların kapsamlı biçimde araştırılmasından, evlat edinen ile edinilenin dinlenmelerinden ve gerektiğinde uzmanların görüşünün alınmasından sonra karar verileceğine işaret edilen kararda, şöyle denildi 
     ''Araştırmayla özellikle evlat edinen ile edinilenin kişiliği ve sağlığı, karşılıklı ilişkileri, ekonomik durumları, evlat edinenin eğitme yeteneği, evlat edinmeye yönelten sebepler ve aile ilişkileri ile bakım ilişkilerindeki gelişmelerin açıklığa kavuşturulması gerekir. 
     Mahkemece, Medeni Kanun'un 313. maddesinde belirtilen halin mevcut olup olmadığı tespit edilmeden ve kapsamlı bir araştırma yapılmadan tarafların beyanları ile yetinilerek hüküm kurulması usul ve yasaya aykırıdır.'' Yargıtay 2. Hukuk Dairesi'nin söz konusu kararı, Resmi Gazete'de yayımlandı. 
     
</TEXT>
</DOC>
