<DOC>
<DOCNO> 268581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/ekonomi/eko03.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Avrupa Birliği'ne 350 milyon euro kaptırdı 
</HEADLINE>
<TEXT>


1 milyar euroluk destek umuduyla 350 milyon euro ödeyerek AB'nin 6. Çerçeve Programı'na üye olan Türkiye'nin projeleri kabul edilmeyince yatırılan para da yandı 

Önder Yılmaz - Ankara 

AB'nin güçlü ekonomi amacıyla oluşturduğu 6. Çerçeve Programı'na 350 milyon euro ödeyip üye olan Türkiye, projelerini onaylatamayınca hem beklediği 1 milyar euro desteği alamadı, hem de yatırdığı 350 milyon eurodan yaklaşık 640.5 trilyon lira oldu. Türkiye, 795 projeden kabul ettirebildiği 95'i için sadece 35 milyon euro yaklaşık 64 trilyon 50 milyar lira destek alabilecek. 

Umulan olmadı 
Türkiye, AB'nin, Avrupa'yı 2010'da en dinamik ve rekabet gücü en yüksek ekonomisi haline getirmeyi hedeflediği programa üye olabilmek için TÜBİTAK aracılığıyla 350 milyon euro ödedi. 
Böylece Türkiye, 6. Çerçeve Program'da araştırma ve geliştirme projeleri için ayrılan 17.5 milyar euroluk bütçeden yararlanma hakkına sahip oldu. Ancak Türkiye'nin AB'ye sunduğu 795 projeden ilk aşamada 630'u değerlendirmeye alındı ve bunlardan sadece 95'i hayata geçirilecek değerde görülerek kabul edildi. 2010'a kadar hayata geçirilecek 95 projenin toplam maliyeti 35 milyon euro olacak. Böylece 1 milyar euronun üzerinde proje desteği bekleyen Türkiye, 35 milyon euro ile yetinmek zorunda kalacak. 
17.5 milyar euroluk araştırma bütçesinden en fazla kaynak ise Fransa ve Yunanistan'a ait projelere ayrıldı. 

Erdoğan'ın gözü uzayda Başbakan Recep Tayyip Erdoğan'ın, Bakanlar Kurulu'na sunum yapan TÜBİTAK'a, uzay teknolojisinin önündeki engellerin kaldırılması ve uluslararası örgütlerle sıkı diyaloğa girilmesi talimatı verdiği belirtildi. Bu çerçevede, Avrupa Uzay Ajansı ile TÜBİTAK arasında işbirliği protokolü imzalandı. Protokole göre, Türkiye uzay çalışmaları konusunda diğer Avrupa ülkeleriyle birlikte bilgi paylaşımına katılacak. 2005'te Türkiye'de uluslararası bir uzay sempozyumu düzenlenecek. Karşılıklı uzman değişimi yapılacak. Türk bilimadamları Avrupa Uzay Ajansı'nın birimlerinde özel eğitimden geçirilecek. 


</TEXT>
</DOC>
