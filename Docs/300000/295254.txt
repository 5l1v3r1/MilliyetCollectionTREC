<DOC>
<DOCNO> 295254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo19.html </URL>
<DATE> 2004/12/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Konyaspor, yenilgiyi unuttu... 
</HEADLINE>
<TEXT>

     Konyaspor, Birinci Süper Futbol Ligi'nde geçen 15 hafta içinde, aldığı 3 yenilgi ile Fenerbahçe, Galatasaray ve Trabzonspor'dan sonra geliyor. 
     Lige iyi bir başlangıç yapamayan Konyaspor, yeni yönetimin göreve gelmesinden sonraki geçen 6 hafta içinde yenilgi yüzü görmedi. 
     Oynanan 6 maçın 2'sini galibiyet, 4'ünü de beraberlikle sonuçlandıran yeşil-beyazlı ekip, Süper Lig'de 15 hafta içinde aldığı 3 yenilgi ile Fenerbahçe, Galatasaray ve Trabzonspor'dan sonra geliyor. 
     Az yenilgi almasına karşın 15. hafta itibariyle 8 beraberlikle en fazla berabere kalan takım olarak dikkati çeken Konyaspor, bugüne kadar kaydettiği 28 golle de 4. sırada bulunuyor. 
     Gösterilen bu başarının kendilerini mutlu ettiğini ifade eden Konyaspor Başkan Yardımcısı ve Basın Sözcüsü Bahattin Karapınar, iyi oynadıkları maçlardan galibiyetle ayrılamamalarının kendilerini üzdüğünü bildirdi. 
     Karapınar, özellikle son oynadıkları Diyarbakırspor maçında alınan beraberliğin kendisini hem şaşırttığını, hem de çok üzdüğünü dile getirerek, ''3-1 önde olduğumuz maçta ayaklarımız yere basmayınca sahadan beraberlikle ayrıldık. Hiçbir maça Diyarbakırspor maçı kadar üzülmedim. Deplasmanda 3 gol atıyorsunuz ama yine de galip gelemiyorsunuz'' dedi. 
     En az yenilgi ve atılan gol sıralamasında önde olmalarına karşın alınan fazla beraberlik yüzünden 20 puanla 10. sırada yer aldıklarını vurgulayan Karapınar, ''Galibiyet serisini hedefliyoruz. Her geçen gün daha iyi yerlere geliyoruz, daha güzel futbol oynuyoruz. Galibiyet sayımızı da artıracağız'' diye konuştu. 
     
</TEXT>
</DOC>
