<DOC>
<DOCNO> 268457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko36.html </URL>
<DATE> 2004/09/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Tüzmen Mermer rezervimizin binde 1'ini kullanıyoruz... 
</HEADLINE>
<TEXT>

     Devlet Bakanı Kürşad Tüzmen, Türkiye'de yaklaşık 5 milyar metreküp doğaltaş, mermer rezervi bulunduğunu, ancak, bunun binde 1'inin kullanıldığını belirterek, sektöre ihracat için 1 milyar dolarlık hedef gösterdi. 
     Uluslararası Mermer ve Doğaltaş Ürünleri ve Teknolojileri Fuarı, ''Natural Stone 2004'', CNR Expo'da açıldı. 
     Açılış töreninde konuşan Bakan Tüzmen, sektörü ''aslan'' olarak nitelendirerek, ''Hakikaten yeni bir aslan giriyor devreye. Türkiye'de yaklaşık 5 milyar metreküp doğaltaş, mermer rezervi olduğu söyleniyor. Biz bunun ancak binde birini kullanabiliyoruz. Çok ileride Türkiye'nin ihracatının kaç misli artacağı ortada. Kaynaklarımız şu anda yerin altında duruyor. Bunları hızla üretime kazandıracağız, daha sonra da ihracata kazandıracağız'' dedi. 
     Sektörün 5-10 milyon dolarlar seviyesinde, çok düşük bir rakamla ihracata başladığını, ancak, zaman içinde kendini toparladığını anlatan Tüzmen, şunları söyledi 
     ''Ama o dönemde taş kesmeyi, işlemeyi çok iyi şekilde, yüksek teknolojiyle yapamadığımız için büyük fire oranlarıyla karşılaşıyorduk ve ürettiğimiz ürünleri direkt nihai alıcılara ulaştıramıyorduk. 
     Şimdi gelinen noktada, 2002-2003 arasında yaklaşık yüzde 40'lık, 2004'ün ilk altı ayında da sektörde yaklaşık yüzde 48'lik ihracat artış oranı ile karşı karşıyayız. 
     Yani sektör gitgide ihracat artış hızını sürdürebilir hale getirmiş durumda. Bu güzel bir gösterge. Rakam olarak çok önemli bir potansiyel bence. Çünkü bu sene tahmin ediyoruz, sektörümüz, 550 milyon dolar konulan hedefini geçecek bir ihracat rakamına ulaşacaktır. Bu önümüzdeki günlerde bence 1 milyar doları aşmaya bakar.'' 1 milyar doların aşılması halinde, bu rakamın katlanarak artışa devam edeceğini kaydeden Tüzmen, ''Çünkü 1 milyar doları aşmak demek pazarlama ve satıştaki engelleri aşmak demek. Bizim üretimden kaynaklanan eksiklerimizi artık zaman içinde giderdiğimiz anlamına gelmektedir. Hedef çok büyük değil, 1 milyar dolar. Tahmin ediyorum 2005 sonuna doğru, 2006 başında bu rakama ulaşmış olacağız'' diye konuştu. 
     Pazar gelişmelerine bakıldığında da, Türkiye'nin enteresan bir ivme kazandığına işaret eden Bakan Tüzmen, şöyle dedi 
     ''Geçen yıl ABD'ye yapılan ihracat, Türkiye'de mermer açısından baktığımız zaman ilk sıraya geldi. Yaklaşık 140 milyon dolar civarında tek başına, tek kalem ABD'ye ihracat oldu. Zor bir pazardı. Bu senenin ilk altı ayına bakıldığında da ABD'nin mermer ithalatında birinci tedarikçi ülke konumuna geldik. Bu çok önemli bir göstergedir.'' 
     
     ZİNA TARTIŞMASI... 
     Bu arada fuarı gezisi sırasında basın mensuplarının ''zina tartışmalarıyla'' ilgili sorusunu yanıtlayan Kürşad Tüzmen, şöyle dedi 
     ''Doğaltaşla zina arasında korelasyon katsayısı çok düşük. Ona başka zaman başkaları cevap versin. Ben o işlere bakmıyorum. Benim baktığım iş, Türkiye'nin ürünlerini dışarıda daha iyi bir şekilde satmak, katma değeri Türkiye'ye kazandırmak, milli gelir seviyesini artırmak. Zaten Türkiye, kişi başına düşen geliri 10 bin dolar seviyesine getirdiği zaman bu tip tartışmalara falan kimse bakmayacaktır.'' Açılışın ardından fuarı gezen Tüzmen, standına sembolik olarak tabutunu koyan granit oyma sanatçısı Sabri Sezener ile fotoğraf çektirdi. Türkiye'de sanatçıların değerinin ancak öldükten sonra anlaşıldığını belirten Sezener, bunu protesto için böyle bir şey yaptığını söyledi. 
     CNR Expo'da bu yıl ilk kez düzenlenen fuarın açılışına Bilecik Valisi Ayhan Çevik ile Türkiye İhracatçılar Meclisi Başkanı Oğuz Satıcı da katıldı. 4 gün açık kalacak fuara 285 firma katılıyor. 
     
</TEXT>
</DOC>
