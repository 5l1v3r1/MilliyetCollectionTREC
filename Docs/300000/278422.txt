<DOC>
<DOCNO> 278422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy22.html </URL>
<DATE> 2004/10/08/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Babacan "Türkiye'deki reformlar AB tarafından doğru algılandı" 
</HEADLINE>
<TEXT>

     Devlet Bakanı Ali Babacan, Türkiye'deki reformların AB tarafından olumlu algılandığını söyledi. 
     Bakan Babacan, bugün Almanya'nın Frankfurt kentinde Türkiye Sanayicileri ve İşadamları Derneği TÜSİAD ve Berlin Avrupa Türkleri İnisiyatifi BATI tarafından ortaklaşa düzenlenen ''Türkiye'nin AB'ye Uyumu'' konulu toplantıya katıldı. 
     Toplantıya Babacan'ın yanı sıra Alman Federal Maliye Bakanı Hans Eichel, Deutsche Bank Denetim Kurulu Başkanı Rolf Breuer, TÜSİAD Yönetim Kurulu Başkanı Ömer Sabancı, ayrıca ekonomik ve finans çevresinden konuşmacılar katıldı. Çok sayıda Türk ve Alman davetlinin hazır bulunduğu toplantıda konuşan Babacan, Türkiye'nin son 2 yılda yaptığı reformlara değindi. 
     Bakan Babacan, ''İki yıl önce 'Biz bu reformları yapacağız' deseydik kimse inanmazdı. Ancak bugün reformları yaptık ve AB'den müzakere tarihi almak için 17 Aralık tarihini bekliyoruz'' dedi. 
     Babacan, reformları AB'ye girmek için değil, Türkiye'yi bu çağdaş sisteme sokmak için yaptıklarını vurgulayarak, ''Türkiye'nin son 2 yılda sergilediği siyasi istikrar, ardından ekonomik istikrarı da getirdi. Türkiye'deki reformlar, AB tarafından olumlu algılandı. 6 Ekim gibi tarihi bir günün ardından, burada Türk-Alman ekonomik ilişkilerini tartışıyor olmamız son derece sevindiricidir'' diye konuştu. 
     Türkiye'nin AB sürecine 40 yıl önce başladığına işaret eden Babacan, şunları söyledi 
     ''Özellikle son yıllarda yapılan reformlarla bu süreç hız kazanmış ve Avrupalıları olumlu bir şekilde şaşırtmıştır. Türkiye'de ekonomik sahada olduğu kadar demokratikleşme, insan hakları ve hukukun üstünlüğü konusunda da önemli reformlar gerçekleşmiştir. Türkiye, bu reformları AB istediği için yapmadı. İnandığımız için yaptık. Kaybedecek bir şeyimiz olmayacağına göre yalnızca kazanacaktık. Ve kazandık. Yaptığımız reformlar, 11 Eylül'den sonra tüm dünyanın ilgi odağı haline gelmiştir. Müslüman bir ülke olarak AB'nin çağdaş değerlerini paylaşarak, AB'nin çok kültürlü bir topluluk olmasına katkı sağlayacağız. Böylece çok farklı bir AB ortaya çıkacaktır. AB süreci, Türkiye'deki siyasi istikrarın kalıcı olması yönünde önem taşıyor'' Türkiye'nin hazırladığı 3 yıllık ekonomik hedefleri arasında Maastricht kriterlerini yakalamanın da bulunduğunu belirten Bakan Babacan, ''Maastricht kriterlerini 2007 yılında gerçekleştirmek istiyoruz. Bu zamana kadar hükümet olarak ne açıkladıysak onu yerine getirdik. Böylece halkın ve işadamlarımızın güvenini kazandık. 3 yıllık ekonomik politikalarımızda IMF ile olan ilişkilerimiz devam edecek ve bu dönem borçların azaldığı bir dönem olacaktır. Birçok reformu gerçekleştirdik. Bundan sonra vergi, tarım ve sosyal güvenlik reformlarını gerçekleştirerek hedeflerimize ulaşacağız'' diye konuştu. 
     1 Ocak 2005 tarihinde Türk Lirası'ndan altı sıfırın atılacağını da hatırlatan Bakan Babacan, böylece Türk Lirası'nın dünyayla entegrasyonunun sağlanmış olacağını ifade etti. Babacan, emin adımlarla ilerlediklerinin, elde edilen istikrarı koruyacaklarının altını çizdi. 
     Türk Sanayicileri ve İş Adamları Derneği Yönetim Kurulu Başkanı Ömer Sabancı da, Türkiye'nin siyasi kriterleri yerine getireceğini, son 3 yılda radikal değişiklikler yaptığını ifade ederek şunları söyledi 
     ''1995 yılından bu yana 7 reform paketi parlamentodan geçmiştir. AB ile ilişkilerde önemli yol kat edilmiştir. Türkiye'de demokratikleşme ve hukukun üstünlüğü önemli bir yer edindi. Şu anki ekonomik görüntü herkesi sevindirmektedir. Türkiye'nin ekonomisi her geçen gün büyümekte ve enflasyon düşmektedir. Türkiye, bu yıl dünyada en fazla ekonomik büyüme gösteren ülkeler arasına girmiştir. AB ile sürdüreceğimiz müzakereler, Türkiye'deki demokratikleşmeyi sağlam bir zemine oturtacaktır.'' 
     
     EICHEL'İN KONUŞMASI 
     Federal Almanya Maliye Bakanı Hans Eichel de, Türkiye'nin AB'ye girmesini Almanya'nın 17 Aralık'ta da açıkça destekleyeceğini ifade etti. 
     Eichel, Türk-Alman dostluğuna değinerek Türkiye ile Almanya'nın yüzyıllar boyunca süren dostluğunun bundan böyle AB sürecinde de devam edeceğini kaydetti ve şöyle dedi 
     ''Türkiye'ye müzakere tarihi verilmesine muhalefet edenler şunu iyi bilmelidirler ki, birbirimizin ayağına basarak ilerlememiz mümkün değildir. Başarıya gidebilmemiz için işbirliği yapmak zorundayız. Türkiye, AB'nin geleceğini güçlendirecektir. Türkiye işin daha başında bulunmaktadır. Önünde yapması gerekenler ve aşması gereken bir süreç vardır. Bu süreçte önemli olan güçlükleri aşmaktır ve AB ülkelerinin bu konuda Türkiye'ye destek vermeleri gerekiyor. Hızdan ziyade yön çok daha önemlidir.'' Türkiye'nin, Almanya'nın en önemli ticari ortağı olduğuna işaret eden Eichel, ''Türkiye ile 1980 yılında 4 milyar euro olan ticaret hacmimiz 16 milyar euroya çıkmıştır. Almanya'da yaşayan 2,5 milyon Türk de bu işbirliğine yönelmeye vesile olmuştur. Karşılıklı ilişkilerimiz gelecekte de artarak devam edecektir. Bundan sonra yapmamız gereken AB konusunda toplumları kazanmak. Bu çok önemli'' diye konuştu. Toplantıya ev sahipliği yapan Deutsche Bank Yönetim Kurulu Başkanı Breuer, Türkiye ile Deutsche Bank arasındaki ilişkilerin 160 yıl öncesine dayandığını belirterek, Bağdat demiryoluyla başlayan yatırımların devam ettiğini, ilişkilerin AB süreciyle de daha güçlü bir şekilde devam edeceğini söyledi. 
     Toplantıda, ayrıca ''Türkiye'nin Ekonomik Entegrasyonu-Ekonomik ve Parasal Birlik'' başlıklı oturumda da TÜSİAD Yönetim Kurulu üyesi ve Bankacılık ve Sanayi İşleri Komisyonu Başkanı Ömer Aras, Türkiye İş Bankası Genel Müdür Yardımcısı Aykut Demiray, Morgan Stanlay Başkan Yardımcısı Serhan Çevik ve Avrupa Yatırım Bankası Türkiye sorumlusu Hakan Lucius birer konuşma yaptı. 
     Toplantının kapanış konuşmasını da Merkez Bankası Genel Müdürü Süreyya Serdengeçti yaptı. 
     
</TEXT>
</DOC>
