<DOC>
<DOCNO> 276883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/spor/spo03.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal hızlı çıktı 
</HEADLINE>
<TEXT>


Hakan Şükür, Milli Takım'a alınmayacağını çok önceden hissetmişti. Gürcistan maçı öncesi "Rüştü ile affımızı isteyeceğiz" diyerek bir adım öne geçmek istemişti. Ama son hamleyi Milli Takım hocası yaptı 

HABER YORUM HALİL ÖZER 


MİLLİYET'İN, kadro açıklanmadan iki gün önce okurlarına duyurduğu, Hakan Şükür - Milli Takım ayrılığı, uzun süre gündem oluşturmaya devam edecek. 97 kez milli olan ve Ay - Yıldızlı forma altında "dalya" demeye hazırlanan tecrübeli golcünün, kadro dışı kalmasının altında yatanlara bir göz atalım istedik. 
Hakan Şükür, Kazakistan ve Danimarka maçlarının kadrosuna çağrılmayacağını aslında biliyordu, ama bir türlü toz konduramıyordu. Ankaraspor maçından sonra iki - üç günlüğüne İtalya'ya gitmeye hazırlanan golcü futbolcu, her olasılığa karşın Milli Takım Menajeri Can Çobanoğlu'u aramış, "Haberin olsun, İtalya'ya gidiyorum" demişti. Ancak Çobanoğlu'nun umut veren "Tamam git. Seni idare ederim" yanıtı, Hakan Şükür'ü şaşırtmıştı. Çobanoğlu konuşmayı doğrularken, "Nasıl söyleyebilirdim ki" ifadesini kullanıyordu. 
Galatasaraylı futbolcu, Milli Takıma alınmayacağını, günler öncesinden kulüp eski futbol şube sorumlusu Yurdaşen Karahasan'a söylemişti. Gürcistan maçı öncesi Trabzon Zorlu Otel'deki bir konuşmada da Karahasan'a şunu da eklemişti "Rüştü ile birlikte milli takımdan affımızı isteyeceğiz". 

Kara kedi girdi 
Hakan Şükür cephesinin, bu olayda en çok kırıldığı noktası ise Ersun Yanal'ın kendisiyle hiç konuşmamasıydı. Sarı - Kırmızılı yıldız, günlerce Yanal'dan telefon beklemişti. Ancak Ersun Yanal cephesinin, açıklaması hazırdı "Acaba Hagi, her kadroya almayışında Ümit Karan ile konuşuyor mu " Aslında Hakan'ın kırgınlığının altında yatan bir başka gerçek de, Ersun Yanal'ın Milli Takım'ın başına gelmesi için yoğun kulis yapmasına ve çaba harcamasına rağmen, hocanın kendisini bir kalemde silmesiydi. 
Galatasaray Futbol Şube Sorumlusu Fatih Gökşen'in "Sanıyorum, ortada kişisel bir sorun var" tespitinin ne denli doğru olduğu bilinmez ama, sorunun ana kaynağının Gürcistan maçında yattığı da gözlerden kaçmıyor. Ersun Yanal'ın, bu karşılaşmada Hakan Şükür'ü oyundan alışını, "Pres yapmıyor" diye açıklaması ve golcü oyuncunun açıklamaya oldukça kızması ile aralarına kara kedi girdiği rivayet ediliyor. 

Kendi istemedi 
Ve olayın bitiş noktası dönüp dolaşıp Yunanistan maçına dayanıyor. Hakan Şükür'ün, Komşu'daki davranışları hep "Polemik çıkması için..." diye yorumlanmıştı. Ancak, Milli Takım'dan da onaylanan bazı gelişmeler, kazın ayağının öyle olmadığını gösteriyor. Yunan sınavı öncesi Hakan Şükür arka adalesinden sakattı. Milli Takım Doktoru kontrol ettikten sonra, Yanal'ın da bilgisi dahilinde, yıldız oyuncu antrenmana çıkartılmadı. Yani kendisi değil, Ay - Yıldızlı sorumlular, Hakan'ı idman dışı bırakmıştı. Maç başlamadan önce sahada yaptığı 45 dakikalık çalışma kendi isteğiyle gerçekleşmemişti. Direktif, Ersun Yanal ve yardımcılarından gelmişti "Çık, ter idmanı yap" .Üstelik Hakan Şükür bu antrenman nedeniyle, maçın gözlemcisinden bile azar işitmişti. Bu gelişmeler, Hakan'ın idmanı şov için yapmadığını kanıtlıyordu. 
Ersun Yanal'ı arayan Hakan'la ortak dostları "Hocam neden böyle yaptın " sorusunu "Ben onun gönlünü alırım. Maçlardan sonra yemeğe çıkarız" yanıtıyla geçiştiriliyordu. Ama bu olayın bir yemekle çözülecek kadar basit olmadığını, Yanal'ın artık "pivot santrfor" değil, hareketli koşan forvet tipine dönüş yaptığını herkes bilmeli. 

'Kaçanlara yanıyorum' 

Hagi'nin üzüntüsü 
GALATASARAY Teknik Direktörü Hagi, Gaziantepspor ve Beşiktaş maçlarında kaybettikleri puanları unutamadığını açıkladı. Rumen teknik adam, "Eğer o gereksiz hataları yapıp, puanları kaybetmeseydik, şimdi zirvede olacaktık. Kaçan puanlara yanıyorum" dedi. Takımının futbolundan ve kazanma arzusundan mennun olduğunu dile getiren Hagi, milli maçlara verilen aranın eksikleri giderme adına önemli olduğunu belirtti. 

İki gün izin verdi 
GHEORGHE Hagi, B.B.Ankaraspor maçının ardından oyuncularına iki gün izin verdi. Ailesiyle birlikte Romanya'ya giden genç teknik adam, yarın İstanbul'a dönecek. Bu arada Hagi'nin yolculuk öncesinde Milli Takım'a alınmayan Hakan Şükür ile özel bir görüşme yaptığı bildirildi. Galatasaray Teknik Direktörü'nün, "Sen her zaman bir numarasın ve benim en büyük silahımsın. Sakın kafana takma ve böyle oynamaya devam et" dediği öğrenildi. 

Hakan Şükür sevinci 

İRFAN KURTULMUŞ 

DÜNYA Kupası Grup Elemeleri'nde 13 Ekim'de deplasmanda karşılaşacağımız Danimarka, Hakan Şükür'ün kadroya alınmamasını konuşuyor. Ekstra Bladet gazetesi, Teknik Direktör Ersun Yanal'ın gençleştirme operasyonuna başladığını belirtti. B.T Gazetesi ise "Türkiye yıldızsız" başlığıyla verdiği haberinde, Hakan Şükür'ün kadroya alınmamasının sevindirici bir gelişme olduğuna dikkat çekti. 

Umre'ye gittiler 

GALATASARAY İkinci Başkanı ve Futbol Şube Sorumlusu Ergun Gürsoy, yönetici oğlu Ali Gürsoy ve asistanı Ayhan Akbin ile birlikte dün sabah Umre ziyaretini gerçekleştirmek üzere kutsal topraklara gitti. Bir hafta boyunca Umre'de kalacak olan Gürsoy, "Galatasaray iyi yolda ilerliyor. Ankara'da iyi oynamadık gibi gözükse de, büyük bir takım olarak bize gereken üç puanı aldık. Bu çok önemli" dedi. 


</TEXT>
</DOC>
