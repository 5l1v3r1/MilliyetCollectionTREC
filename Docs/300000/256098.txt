<DOC>
<DOCNO> 256098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun15.html </URL>
<DATE> 2004/07/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Filistinli polis şefi El Cebali görevinden alındı... 
</HEADLINE>
<TEXT>

     Gazze kentinde dün konvoyuna kurulan pusuda silahlı kişilerce ''yolsuzluk'' suçlamasıyla kaçırılan ve dört saat sonra salıverilen Filistinli polis şefi Gazi El Cebali'nin görevden alındığı ve yerine General Sahib El Acez'in getirildiği bildirildi. 
     El Acez yaptığı açıklamada, Filistin lideri Yaser Arafat'ın, kendisini Cebali'nin yerine atadığını söyledi. El Acez'in bu açıklamasını, Arafat'a yakın kaynaklar da doğruladı. 
     El Cebali'nin kaçırılmasını üstlenen, Arafat'ın El Fetih hareketine bağlı Cenin Şehitleri Tugayı'ndan bir yetkili, dün yaptığı açıklamada El Cebali'yi, ''Filistin yönetimindeki yolsuzluğu kınamak için kaçırdıklarını'' belirtmişti. 
     Öte yandan Arafat'ın, güvenlik servislerinin sayısını 8'den 3'e indirdiği kaydedildi. 
     Arafat'ın yardımcısı Nebil Ebu Rudeyna, Arafat'ın güvenlik servislerini, polis, genel güvenlik servisi ve istihbarat servisi olarak 3'e indirme kararı aldığını, bu kararın hemen uygulamaya geçirileceğini belirtti. 
     Uluslararası toplum uzun süredir Arafat'ın böyle bir karar almasını talep ediyordu. 
     
</TEXT>
</DOC>
