<DOC>
<DOCNO> 294741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy02.html </URL>
<DATE> 2004/12/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Toplu mezar iddialarına Meclis takibi 
</HEADLINE>
<TEXT>

     Diyarbakır'ın Kulp ilçesinde 11 kişinin gözaltına alındıktan sonra öldürüldüğü iddialarını araştırmak üzere bölgeye giden Meclis İnsan Hakları Komisyonu üyeleri, cezaevindeki bazı mahkumlarla görüştü. 
     1993 yılında Diyarbakır'ın Kulp ilçesi, Alaca köyü, Kepre mezrasında gözaltına alındıktan sonra bir daha haber alınamayan 11 kişinin akıbetiyle ilgili soruşturma devam ediyor. 
     Gözaltına alınan 11 kişiye ait oldukları iddia edilen toplu mezar iddialarını araştırmak üzere Diyarbakır'a giden Meclis İnsan Hakları Komisyonu üyeleri, Diyarbakır F tipi ve E tipi cezaevindeki bazı mahkumlarla görüştü. 
     Köylülerin örgüt içi infaz sonucu öldürüldüğünü söyleyen cezaevindeki PKK'lı Arif Sakık’la yaptıkları görüşmenin ardından bir açıklama yapan Diyarbakır milletvekili Cavit Torun, elimizdeki kanıtlarla bizce bir sonuca vardık, bunu komisyona bildireceğiz. Komisyon da basını bilgilendirecektir" dedi. 
     
     Milletvekilleri, Alacaköy'e gidememişti 
     Komisyon üyesi AKP'li milletvekilleri Cavit Torun ve Hakan Taşçı ile CHP'li millletvekili Mesut Değer, Kulp ilçesine giderek köylülerin yakınları, kaymakam ve Cumhuriyet Savcısı'yla görüşmüş, ancak kötü hava koşulları nedeniyle toplu mezarın bulunduğu öne sürülen Alacaköy'e gidememişti. 
     
     Kemik parçaları Adli Tıp'ta 
     Köyde ilk incelemeyi yapan Kulp Cumhuriyet Savcılığı iddiaların asılsız olduğunu açıklamış, bölgede bulunan kemik ve elbise parçaları da öldürülen 11 kişiye ait olup olmadığına ilişkin araştırma için Adli Tıp Kurumu'na gönderilmişti. 
     
     İddia, kasım ayında Meclis gündemine taşınmıştı 
     Toplu mezar iddiası, 11 kasımda Meclis gündemine taşınmış, AKP’li Cavit Torun konunun incelenmesi için İnsan Hakları İnceleme Komisyonu'na başvurmuştu. 
     Olay, Alacaköy sakinlerinin İnsan Hakları Derneği Diyarbakır Şubesi'ne 2 kasımda yaptıkları başvuruyla ortaya çıkmıştı. 
     Köylüler, kayıp 11 kişiyle ilgili Avrupa İnsan Hakları Mahkemesi'nde açtıkları davada 1 trilyon lira tazminat kazanmıştı. 
     
</TEXT>
</DOC>
