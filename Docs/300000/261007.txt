<DOC>
<DOCNO> 261007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/spor/axspo03.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lukunku mucizesi 
</HEADLINE>
<TEXT>


Galatasaray'ın beş gün önce sözleşmesini fesh ettiği Belçikalı futbolcunun doping nedeniyle 1 yıl ceza aldığı ortaya çıktı. Sarı-Kırmızılı Yönetim biraz geç kalsa, başı büyük derde girecekti 

ÖZEL HABER HALİL ÖZER 


Fransa'da yapmış 
SARI-Kırmızılı takım, beş gün önce Belçika'nın Genk takımına bedelsiz verdiği Ali Lukunku'dan kılpayı kurtuldu. Belçikalı futbolcunun, geçen sezon kiralık oynadığı Fransa'nın Lille takımında doping yaptığı ve bu nedenle bir yıl ceza aldığı ortaya çıktı. Galatasaray'ın ilişkisini kesmesinden üç gün sonra Fransa Futbol Federasyonu'nundan, Türk Futbol Federasyonu'na gelen yazıda, Lukunku'nun Lille formasını giyerken verdiği örnekler sonunda dopingli olduğunun anlaşıldığı ve 1 yıl futbol oynamama cezası verildiği bildirildi. 

Parayı ödeyecekti 
FATİH Terim döneminde transfer edilen ve 3.5 yıllık sözleşme yapılan Lukunku'nun, iki yıllık daha sözleşmesi bulunuyordu. Eğer Galatasaray bu ceza çıkmadan önce Belçikalı futbolcuyla yollarını ayırmamış olsaydı, başı büyük derde girecekti. Lukunku'yla yıllık 1 milyon 300 bin Euro'luk anlaşma yapan Cim - Bom, aldığı bir senelik ceza nedeniyle, bu sürede parayı ödememe yoluna gidebilecek, ancak bir yıl daha sözleşmesi kalacağı için aynı ücreti vermek zorunda kalacaktı. Ayrıca Belçikalı oyuncunun satışı da zorlaşacaktı. 

Kontenjan darbesi 
SARI-Kırmızılı takım, doping cezası nedeniyle ödemediği para yüzünden Lukunku ile FIFA'lık da olacaktı. Üstelik Galatasaray, kadrosunda bulunacağı Lukunku cezalı olduğu için bir yabancı kontenjanından yararlanamayacaktı. Cim - Bom için tek çare, tüm parasını ödeyip göndermek olacaktı. Ancak Galatasaray önce davranıp sözleşmeyi fesh ederek tüm dertlerden kurtuldu. Futbol Federasyonu yetkilileri de "Yazı iki gün önce geldi. Şoke olduk. Galatasaray ucuz kurtuldu. Büyük sıkıntı yaşardı" dediler. 

Sorumluluk almayız 

Genel Müdür Atalay, İTÜ'den talep edilen ikinci raporun gelmemesi halinde A.Sami Yen için onay vermeyeceklerini söyledi, "Sorumlu Galatasaray olur" dedi 

AYŞE YEŞİN 

'Sadece boyanmış' 
GENÇLİK ve Spor Genel Müdürü Mehmet Atalay İTÜ'den talep edilen ikinci rapor ulaşmadan Galatasaray'ın, Ali Sami Sen Stadı'nda maçlarını oynaması için onay vermeyeceklerini söyledi, "Bu çok ciddi bir konu, sorumluluk alamayız" dedi. Atalay yaptırdıkları inceleme sonunda ciddi tadilat gerektiği yolunda rapor aldıklarını ekledi, "İTÜ'den gelen ilk rapor bizi doğruladı. Ardından İTÜ'den, ilk raporu düzenleyenlerin imzasıyla ikinci rapor geldi 'Sakınca yok' dendi. Ama bize stadın sadece boyandığı haberi geldi" diye konuştu. 

'Tatmin olmalıyız' 
ATALAY, salı günü Galatasaray'a bir yazı yazarak, ne gibi tadilat yapıldığını bildirmelerini istediklerini hatırlattı. Genel Müdür, "Ya İTÜ'den ya da bir başka üniversiteden yapılan onarımın detayıyla anlatıldığı rapor talep ettik. Henüz cevap alamadık. Bu rapor gelmeden İstanbul Valiliği'ne maç oynanabilir yazısını yazmayacağız. Sorumluluk alamayız. Rapor bizi tatmin ederse prosedürü uygularız. Aksi takdirde stadda maç oynanırsa bu tamamen Galatasaray'ın sorumluluğu altında olur" ifadesini kullandı. 

'Çelişki yok' 

İTÜ Öğretim üyesi Prof. Dr. Özkan İşler, Ali Sami Yen Stadı eski açık tribününün depreme karşı güvenilirliğiyle ilgili tartışmalar üzerine "Galatasaray, buradaki ilk 8 sıranın güçlendirmesini yaparak, bu bölgedeki statik güvenliği sağlamıştır" dedi. Spor kamuoyunda tartışılan, stat için hazırlanmış "teknik rapor" ve "ek teknik raporlar" arasında çelişkili açıklamalar bulunduğu yönündeki haberlere açıklık getiren Prof. Dr. İşler, yazılı açıklamasında, çelişki olmadığını bildirdi. 

Tomas mı, Petre mi 

RAŞİT ALTUN 

Hagi kararsız 
SARI-Kırmızılı takım, Konyaspor ile oynayacağı ligin ilk maçının hazırlıklarına devam ediyor. Cim - Bom dün akşamki idmanda taktik ağırlıklı çalışırken, Teknik Direktör Hagi, Konyaspor önünde sahaya süreceği ilk on biri henüz belirlemedi. Rumen hocanın, Tomas'ın maç eksikliği nedeniyle Petre-Tomas değişikliği konusunda kararını yarın vereceği bildirildi. 

Kampa moral 
GALATASARAY bugünden itibaren Florya'nın kapılarını medyaya kapatacak ve kampa girecek. Bu kamp maç saatine kadar da sürecek. Sarı-Kırmızılı yöneticiler ise ilk lig maçı öncesi takımlarına destek vermek için sürekli kampta olacaklar ve oyuncularla ilgilenecekler. Bu arada Galatasaray Başkanı Özhan Canaydın bugün medyaya yeni sezon için bir yemek verecek. 


</TEXT>
</DOC>
