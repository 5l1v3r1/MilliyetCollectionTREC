<DOC>
<DOCNO> 256918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur49.html </URL>
<DATE> 2004/07/20/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
İzmir'de orman yangını 100 hektar alana yayıldı 
</HEADLINE>
<TEXT>

     İzmir'in Menderes İlçesi Görece Beldesi'ndeki orman yangınının, 100 hektar alana yayıldığı bildirildi. 
     İzmir Orman Bölge Müdürlüğü yetkililerinden alınan bilgiye göre, Karakoçan Çiftliği mevkiindeki kızıl çam ağaçlandırma alanında çıkan yangının, rüzgarın şiddeti nedeniyle genişleyerek devam ettiği ve yaklaşık 100 hektarlık alana yayıldığı bildirildi. 
     Yetkililer, İzmir'in yanı sıra, Çanakkale, Denizli, Aydın, Balıkesir ve Milas'tan takviye gelen 7 helikopter, 2 C-130 tipi ve 5 Türk Hava Kurumu uçağı, 18 arazöz, 7 yer ekibi ile 7 dozerin yangını söndürme çalışmalarını sürdürdüğünü belirttiler. Çevredeki askeri birliklerden de 150 kişinin söndürme çalışmalarına katıldığını, 80 askerin de takviye olarak bölgeye gitmekte olduğunu ifade eden yetkililer, çevre il ve ilçelerden 21 arazözün de takviye olarak İzmir'e hareket ettiğini açıkladılar. 
     
     ''RÜZGARIN HIZI AZALDI...'' 
     Menderes Kaymakamı Ertan Peynircioğlu, AA muhabirine yaptığı açıklamada, yangının, ekiplerin yoğun müdahalelerine rağmen şiddetli rüzgar ve kozalakların yangının olmadığı bölgelere fırlayarak tutuşturması nedeniyle, geniş bir alana yayıldığını bildirdi. 
     Olay yerinde söndürme çalışmalarını takip ettiğini ifade eden Peynircioğlu, yangının bir ara Akçaköy yönüne ilerlediğini, fakat ekiplerin müdahalesi üzerine bu yöne ilerleyişin durdurulduğunu belirtti. 
     Peynircioğlu, şunları söyledi 
     ''Yangının devam ettiği alan konusunda, şu an için net bir şey söyleyemiyoruz. Fakat rüzgarın ilk saatlerdeki hızı azaldı. Fakat yangın henüz kontrol altına alınabilmiş değil. Ekipler yoğun bir şekilde çalışmalarını sürdürüyor. Yangın, yerleşim yerleri için şimdilik tehdit oluşturmuyor. Çıkış nedeni konusunda ise araştırmalarımız sürüyor.'' 
     
</TEXT>
</DOC>
