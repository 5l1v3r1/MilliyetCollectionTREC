<DOC>
<DOCNO> 257479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonyas18.html </URL>
<DATE> 2004/07/22/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Fransız Şarkıcı Sacha Dıstel öldü 
</HEADLINE>
<TEXT>

     Dünya çapında milyonlarca hayranı bulunan ünlü Fransız şarkıcı Sacha Diesel, hayatını kaybetti. 
     Distel'in bağlı olduğu Universal Müzik Fransa şubesinden yapılan açıklamada, Liza Minnelli, Quincy Jones ve Dionne Warwick gibi isimlerle çalışmış 71 yaşındaki şarkıcının bir süredir hasta olduğu ve bugün öldüğü bildirildi. 
     29 Ocak 1933'te Paris'te doğan Distel, kimya mühendisi bir babanın oğluydu. 17 yaşında amcası Ray Ventura'nın orkestrasında caz gitaristi olarak müziğe başlayan Distel, 50'li yılların başında Martial Solal ve Lionel Hampton gibi ünlü müzisyenlerle çalışmış ve caz klüplerinin en iyi Fransız gitaristlerinden biri olmuştu. 
     Fransız oyuncu Brigitte Bardot ile 1956 yılında ilişki yaşayan ve Bardot için ''Sidonie'' şarkısını besteleyen Distel, 1958 yılında şarkıcı olarak ilk başarısını ''Scoubidou'' ile yakaladı. 
     Daha sonra ''La Belle Vie'', ''Le Soleil de ma vie'', ''Mon Beau Chapeau'', ''Toute La Pluie Tombe Sur Moi'' gibi eserlere imza atarak 1960 ve 1970'li yıllarda Fransa ve yurtdışında üne kavuştu. Distel'in Roger Vadim'in bir filmi için bestelediği ''La Belle Vie'', Frank Sinatra tarafından ''The Good Life'' ismiyle seslendirildi. 
     Televizyon programı ''Sacha Show''u 10 yıl sürdüren ve 1985 yılında yayımlanan ''Sarkaçlı saatler'' adında bir otobiyogrofisi olan Distel eski kayak şampiyonu Francine Breaud ile evli ve 2 çocuk babasıydı. 
     
</TEXT>
</DOC>
