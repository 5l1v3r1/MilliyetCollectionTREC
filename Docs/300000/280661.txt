<DOC>
<DOCNO> 280661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko15.html </URL>
<DATE> 2005/03/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İTO seçimleri... İbrahim Çağlar adaylıktan çekildi... 
</HEADLINE>
<TEXT>

     İstanbul Ticaret Odası'nın İTO yeni yönetiminin belirleneceği seçimde, Yeni İTO Platformu'nun öncülüğünü yapan İbrahim Çağlar, başkan adaylığından çekildi. 
     İTO Başkanlığı için, Mehmet Yıldırım ile Çağlar'ın da yer aldığı AK Parti İstanbul İl Başkan Yardımcısı Murat Yalçıntaş liderliğinde oluşturulan liste yarışacak. 
     İTO'nun 230 meclis üyesinin Yönetim Kurulu Başkanı ve 10 Yönetim Kurulu Üyesi'nin yanı sıra 30 asil ve 30 yedek TOBB delegesi ile 6 yedek ve 6 asil disiplin kurulu üyesini belirleyeceği seçim, İTO'nun Eminönü'ndeki Merkez Binası'nda başladı. 
     Mehmet Yıldırım'ın hazırladığı yönetim kurulu aday listesi şu isimlerden oluşuyor 
     ''Uğur Çatbaş, Hikmet Tanrıverdi, Ahmet Zühtü Kuşculu, Numan Hocaoğlu, Sinan Babila, Mehmet Emin Şamoğlu, İsmail Aytemiz, Zülfikar Tunç, Alev Yaraman, Turgay Uzun.'' Başkan adaylığından çekilen İbrahim Çağlar ise Murat Yalçıntaş'ın başkanlığında oluşturulan listede yer aldı. 
     Murat Yalçıntaş'ın listesindeki Yönetim Kurulu üyeleri ise şunlar 
     ''İbrahim Çağlar, Tahsin Öztiryaki, Ferruh Gök, Erhan Erken, Ali Kopuz, Şekib Avdağıç, Abdullah Bülent Barlak, Abdullah Çınar, Sait Kılıç, Şaban Dişli.'' 
     
     KOPUZ VE BARLAK YALÇINTAŞ'IN LİSTESİNDE 
     İTO bünyesinde oluşturulan Değişim Grubu'nun önderliğini yapan Ali Kopuz ve Abdullah Bülent Barlak da böylece Yalçıntaş'ın listesine destek vermiş oldu. 
     Ali Kopuz, AA muhabirine yaptığı açıklamada, İbrahim Çağlar'ın Başkanlık adaylığından çekildiğini belirterek, dün gece yapılan bir toplantıyla Murat Yalçıntaş'ın başkanlığında bir listenin oluşturulmasına karar verildiğini bildirdi. 
     Kopuz, ''İbrahim Bey, büyük bir özveri göstererek çekildi. Saat 24.00'den sonra da listeler yapıldı'' dedi. 
     Ali Kopuz, İbrahim Çağlar'ın İTO Meslek Komitesi seçimlerinde kendi komitesinden seçimleri kazanamamasından dolayı İTO Yönetim Kurulu Başkanlığı adaylığından çekilmeye karar verdiğini kaydetti. 
     
</TEXT>
</DOC>
