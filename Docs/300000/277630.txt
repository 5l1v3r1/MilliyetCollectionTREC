<DOC>
<DOCNO> 277630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/spor/axspo01.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre kavgası 
</HEADLINE>
<TEXT>


Inter, sakatlığını öne sürerek yıldız oyuncuyu, Milli Takım kampına göndermek istemedi. Menajer Can Çobanoğlu, yoğun bir telefon trafiğinin ardından İtalyanları güçlükle ikna etti 

BİLAL MEŞE 


Yanal çılgına döndü 
DÜNYA Kupası Grup Elemeleri'nde Kazakistan ve Danimarka karşılaşmaları için A Milli Takım kadrosuna çağrılan ancak İnter Kulübü'nün sakat olduğu gerekçesiyle göndermek istemediği Emre Belözoğlu kriz yarattı. İtalyan Kulübü'nün Menajeri Bruno'nun, "Emre sakat, göndermiyoruz" şeklindeki sözleri Ersun Yanal'ı ayağa kaldırdı. 

Israrcı politika 
BRUNO'NUN bu tavrı üzerine harekete geçen menajer Can Çobanoğlu, sağ arka adalesinde ödem olan Emre Belözoğlu konusunda ısrarcı bir politika ortaya koydu. Çobanoğlu, Bruno ile yoğun bir telefon trafiğine girdi ve "Emre'yi gönderin. Gerekli kontrolleri yapacağız, ardından da raporların bir kopyasını size, diğerini de UEFA'ya göndereceğiz" diyerek meslektaşını ikna etti. 

Hasan Şaş'ın isyanı 

MHK seminerinde kendi pozisyonlarının gösterildiğini milli takım kampında öğrenen Hasan Şaş küplere bindi. Yıldız oyuncu "Ben milli futbolcuyum bana bunu nasıl yaparlar. Gürcistan maçından bu yana, saha içinde koşarken dahi kollarımı dikkatli sallamaya çalışıyorum. Bunlar hala eski olayları ısıtıyorlar" dedi. 

Tempo artıyor 

A Milli Futbol Takımı, Kazakistan ile oynayacağı Dünya Kupası Eleme Grubu maçının hazırlıklarını, dün yaptığı tek antrenmanla sürdürdü. Florya Metin Oktay Tesisleri'nde, teknik direktör Ersun Yanal yönetiminde gerçekleştirilen 1.5 saatlik antrenmanda Gökdeniz, Fatih ve Tolga şut çalışırken, diğer oyuncular taktik ağırlıklı bir idman yaptı. Antrenmana sakatlıkları bulunan Rüştü, Emre ve İbrahim Toraman katılmadı. Yanal, bugün tempoyu biraz daha artıracak ve Ay-Yıldızlılar çift idmanla çalışmalarını sürdürcek. 

İbrahim oynamıyor 

DÜNYA Kupası Grup Elemeleri'nde cumartesi günü Kazakistan ile karşılaşacak olan A Milli Takım'da İbrahim Toraman'ın forma giyemeyeceği öğrenildi. Tecrübeli defans oyuncusunun dün çekilen MR'ında sağ ayak kemiklerinde ödem oluştuğu tespit edildi ve sakatlığının ciddi olması nedeniyle Kazakistan karşısında oynayamayacağı belirtildi. Sakatlıkları süren Emre ve Rüştü'nün ise tedavilerine devam edildi. Emre'nin bugün düz koşulara başlayacağı, Rüştü'nün ise takımla birlikte idmana çıkacağı açıklandı. 

Buzlar eridi 

FUTBOL Federasyonu Merkez Hakem Kurulu Başkanı Sabri Çelik, Süper Lig'de görev yapan hakemlerle birlikte A Milli Futbol Takımı kampını ziyaret etti. Ziyaret sırasında hakem Kuddusi Müftüoğlu, Trabzonspor maçında kırmızı kartla oyun dışı bıraktığı Beşiktaş'lı İbrahim Toraman ile biraraya gelerek bir süre sohbet etti ve başarı diledi. 


</TEXT>
</DOC>
