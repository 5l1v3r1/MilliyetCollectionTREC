<DOC>
<DOCNO> 279908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/guncel/gun03.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kilit isim' Yalçınkaya istifa etti 
</HEADLINE>
<TEXT>


GÖKÇER TAHİNCİOĞLU Ankara 

Alaattin Çakıcı dosyasında Yargıtay Başkanı Eraslan Özkaya ile adı geçen, Sedat Peker operasyonunda ise "dinleme"ye takılan Yargıtay Genel Sekreter Yardımcısı Ercan Yalçınkaya, görevinden ayrıldı. 
Yalçınkaya, dün sabah Yargıtay Başkanlığı'na verdiği dilekçede, hakkındaki haberlerin "dayanıksız, insafsız ve amaçlı" olduğunu belirterek, "Gerçekler ortaya çıkacak. Yüce Yargıtay'ın isminin daha fazla örselenmemesi için kurum dışına atanmamı talep etmek durumundayım" dedi. 
Yalçınkaya, eşinin Yargıtay'da çalışması ve çocuklarının okul durumu nedeniyle, Gölbaşı veya Sincan Savcılığı'na atanmak istedi. İstediği yerlerde kadro olmadığı için Yalçınkaya, Ankara'nın Kazan ilçesine savcı olarak atandı. 


</TEXT>
</DOC>
