<DOC>
<DOCNO> 277890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/axdun02.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan korkmayın 
</HEADLINE>
<TEXT>


Almanya Başbakanı Schröder, Türkiye'yi AB yolunda destekleyeceğini belirterek, 'şüphecilere' seslendi Rahat olun, geçiş dönemi uzun... 

ŞENOL ÇALABAKAN Frankfurt 


Almanya Başbakanı Gerhard Schröder, Türkiye'nin AB üyeliğinden korkulması için bir neden olmadığını söyledi. 
Hindistan'da bulunan Schröder, AB Komisyonu'nun dün yayımladığı İlerleme Raporu'nu överek, "Bu andan itibaren Türkiye'nin üyeliğe alınması için ciddi görüşmeler yapılmalı" dedi. Ankara'nın sağladığı ilerlemeyi ciddi ve önemli bulduğunu, İlerleme Raporu'na dayanarak, müzakerelerin başlaması yönünde oy vereceğini vurgulayan Schröder, "Türkiye'nin yanındayız. Desteğimiz hep sürecek" diye konuştu. 
Diğer AB ülkeleri hükümet ve devlet başkanlarının da Türkiye'ye müzakere tarihi verilmesi konusunda oybirliğiyle karar alacağına inandığını belirten Schröder, ancak bütün bu olumlu gelişmelere karşın, 17 Aralık'taki zirvede pozitif bir karar çıkmasının zorluklar olacağını vurguladı. 

Mutluluk duyduk 
Türkiye'ye karşı çıkanlara seslenen Schröder, "Karşı çıkanlar ya da şüpheyle bakanlar rahat olsunlar. Çünkü uzun bir geçiş dönemi öngörülüyor. Ayrıca gerektiğinde bunu aşan önlemler de olabilir" şeklinde konuştu. 
Almanya Dışişleri Bakanı Joschka Fischer de "AB Komisyonu'nun raporundan büyük mutluluk duyduk. Schröder de raporun olumlu olması durumunda, müzakerelere başlanmasından yana oy kullanacağımızı açıklamıştı" dedi. 


</TEXT>
</DOC>
