<DOC>
<DOCNO> 280991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonsiy08.html </URL>
<DATE> 2004/10/17/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Şahin "Bundan sonraki seçimlerde kendimizden öne geçmeliyiz" 
</HEADLINE>
<TEXT>

     AK Parti Genel Sekreteri İdris Naim Şahin, ''Bundan sonra olacak bir seçimde, kendimizden de öne geçmek durumundayız'' dedi. 
     Şahin, partisinin Nafiz Kayalı Gençlik Merkezi'nde gerçekleştirilen Karabük İl Gençlik Kolları 1. Olağan Genel Kurulu'nda, kongrenin, sorumlu, siyasal ve sosyal insanlar olarak ortaya konulan önemli bir tercih olduğunu söyledi. 
     AK Parti'nin il, ilçe, belde teşkilatları, kadın ve gençlik kollarının gayretleriyle ülkenin en büyük partisi olduğunu belirten Şahin, şunları kaydetti 
     ''Bu kongreler sıradan değildir. 38 aylık parti, 23 aylık hükümet geçmişimiz vardır. Gürbüz doğan ve 2-3 yaşında yürümeye başlayan olağandışı bir çocuk gibi siyaset sahnesinde yer aldık. AK Parti'yi hep beraber büyüttük. Bugün, o büyüklüğü korumak zorundayız. Kendimizi aşmak, bundan sonra olacak bir seçimde kendimizden de öne geçmek durumundayız. Bütün teşkilatlarımızla içimizdeki birlik ve sevgiyi büyütmemiz gerekiyor.'' AK Parti Gençlik Kolları 1. Olağan Genel Kurulu'nda, 275 delegenin oyunu alan Uğur Çalışkan, yeniden AK Parti Karabük Gençlik Kolları Başkanlığına seçildi. 
     
</TEXT>
</DOC>
