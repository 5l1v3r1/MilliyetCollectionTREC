<DOC>
<DOCNO> 277757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko40.html </URL>
<DATE> 2004/10/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Cari işlemler dengesi, Ağustos'ta 118 milyon dolar fazla verdi 
</HEADLINE>
<TEXT>

     Cari işlemler dengesi bu yıl ilk defa, Ağustos ayında 118 milyon dolar fazla verdi. 
     Geçen yılın Ağustos ayında da, cari işlemler dengesi 920 milyon dolar fazla vermişti. 
     Merkez Bankası'nın açıkladığı Ödemeler Dengesi bilançosuna göre, bu yılın Ocak-Ağustos döneminde ise cari işlemler açığı 9 milyar 822 milyon dolar olarak hesaplandı. 
     Geçen yılın aynı döneminde cari işlemler açığı, 4 milyar 404 milyon dolar olmuştu Öte yandan cari işlemler açığı, bu yılın Ocak-Temmuz döneminde ulaştığı 10 milyar 25 milyon dolarla kıyaslandığında, Ocak-Ağustos döneminde gerilemiş oldu. 
     
     TAHMİNİ NET TURİZM GELİRLERİ, 8 AYDA 8 MİLYAR 428 MİLYON DOLARA ULAŞTI 

     Cari işlemler dengesinin Ağustos ayında fazla vermesinde etkili olan net turizm gelirlerinin, bu ayda yüzde 5.2 oranında artarak, 2 milyar 794 milyon dolara ulaşacağı tahmin edildi. 
     Tahmini net turizm gelirleri, 8 ayda ise yüzde 26.4 oranında artarak 8 milyar 428 milyon dolara ulaştı. 
     Kaynağı belirsiz para giriş-çıkışını gösteren net hata noksan kalemi de, Ağustos ayında - 96 milyon dolar olarak gerçekleşti. 
     Bir başka deyişle Ağustos ayında kaynağı belirsiz 96 milyon dolarlık çıkış olurken, bu yılın Ocak-Ağustos döneminde 1 milyar 269 milyon dolarlık kaynağı belirsiz para girişi oldu. 
     Merkez Bankası, Ağustos dönemine ilişkin ödemeler dengesi raporunu açıkladı. 
     Buna göre Ağustos 2004 ayı cari işlemler dengesi, Ocak-Ağustos dönemi içerisinde ilk defa fazla verdi ve geçen yılın aynı ayına göre yüzde 87,2 oranında azalarak 118 milyon dolar fazla kaydetti. 
     Geçen yılın aynı ayıyla karşılaştırıldığında Ağustos ayında dış ticaret açığı yüzde 67,9 artışla 2 milyar 325 milyon dolar olarak gerçekleşirken, net turizm gelirlerinin yüzde 5,2 artışla 2 milyar 794 milyon dolara ulaşacağı tahmin edildi. 
     Böylece Ocak-Ağustos 2004 döneminde cari işlemler açığı 9 milyar 822 milyon dolar oldu. 
     
     DIŞ TİCARET DENGESİ 

     2004 yılının sekiz aylık verilerine göre dış ticaret, ödemeler dengesi gösterimi uyarınca geçen yılın aynı dönemine göre yüzde 93,5 artışla 16 milyar 255 milyon dolar tutarında açık verdi. 
     Bu gelişme, ihracat gelirlerinin yüzde 31,8 oranında artarak 39 milyar 220 milyon dolar olarak gerçekleşmesi ve ilk sekiz aylık tahmini verilere göre bavul ticaretinin yüzde 10,3'lük artışla 2 milyar 632 milyon dolarına ulaşması beklenmesine rağmen, altın dahil ithalat harcamalarının yüzde 43,4 oranında artarak 61 milyar 791 milyon dolara ulaşmasından kaynaklandı. 
     
     HİZMETLER DENGESİ 

     Hizmetler dengesi Ocak-Ağustos 2004 döneminde, geçen yılın aynı dönemine göre yüzde 24,9 oranında artarak, 8 milyar 2 milyon dolar tutarında fazla verdi. 
     Turizmle ilgili 3. dönem anket çalışmaları henüz sonuçlanmadığından, Temmuz ve Ağustos ayları için kullanılan tahmini verilere dayanılarak oluşturulan sekiz aylık turizm gelirleri, bir önceki yılın aynı dönemine göre yüzde 25 oranında artarak 10 milyar 186 milyon dolar olarak gerçekleşti. 
     Bunun sonucunda net turizm gelirleri, yüzde 26,4 oranında artarak 8 milyar 428 milyon dolara ulaştı. 
     Hizmetler başlığının diğer önemli bir kalemi olan taşımacılık kalemi incelendiğinde ise gelirler, 2003 yılının Ocak-Ağustos dönemine göre yüzde 22,3 oranında artarken, ithalattaki artışa paralel taşımacılık kaleminin bir alt kalemi olan navlun giderlerinde gözlenen yüzde 47,9'luk artıştan dolayı taşımacılık giderleri yüzde 39,8 oranında arttı. 
     Böylece net taşımacılık giderleri 2004 yılı Ocak-Ağustos döneminde, geçen yılın aynı dönemine göre 366 milyon dolar artarak 672 milyon dolara yükseldi. 
     
     YATIRIM GELİRİ DENGESİ 

     2003 Ocak-Ağustos döneminde 3 milyar 777 milyon dolar, 2004 yılının aynı döneminde ise 3 milyar 822 milyon dolar net ödemeyle sonuçlanan yatırım geliri dengesinin altında yer alan doğrudan yatırım gelirleri, portföy yatırım gelirleri ve diğer yatırım gelirlerindeki net çıkışlar, 2004 yılı Ağustos ayında sırasıyla 7 milyon, 39 milyon ve 525 milyon dolar olarak gerçekleşti. 
     Geçen yılın Ocak-Ağustos dönemiyle karşılaştırıldığında cari transferler, 2004 yılının sekiz aylık döneminde yüzde 64,7 oranında artarak 2 milyar 253 milyon dolar oldu. 
     Alt kalemler itibariyle incelendiğinde, işçi gelirleri ve bedelsiz ithalattan kaynaklanan girişler sırasıyla yüzde 9,5 ve yüzde 117,2 oranında artarak 482 ve 1 milyar 542 milyon dolar olarak gerçekleşti. 
     
     SERMAYE VE FİNANS HESAPLARI 

     2004 yılının Ocak-Ağustos döneminde finans hesaplarında gerçekleşen net sermaye girişi, geçen yılın aynı dönemine göre yüzde 232 artışla 8 milyar 553 milyon dolar oldu 
     Bu yılın Ocak-Ağustos döneminde doğrudan yatırımlar kaleminde de, net 1 milyar 358 milyon ABD doları giriş gerçekleşti. 
     
     PORTFÖY YATIRIMLARI 

     2003 yılı Ocak-Ağustos döneminde 1 milyar 249 milyon dolar net sermaye girişi gerçekleşen bu kalemde, 2004 yılının aynı döneminde de 3 milyar 185 milyon dolar net sermaye girişi gözlendi. 
     Diğer yatırımlar kapsamında, ticari ve diğer krediler ile mevduatlardan oluşan bu kalemde 2003 yılı Ocak-Ağustos döneminde 3 milyar 199 milyon ABD dolar, 2004 Ocak-Ağustos döneminde de 4 milyar775 milyon dolar net giriş gerçekleşti. 
     
</TEXT>
</DOC>
