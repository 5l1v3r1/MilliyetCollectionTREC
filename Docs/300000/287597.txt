<DOC>
<DOCNO> 287597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/dunya/dun01.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldü mü, ölmedi mi 
</HEADLINE>
<TEXT>


Arafat'ın öldüğü yolundaki iddialar, dün zirve yaptı. Ancak, hastane sözcüsü ve Filistinli yetkililer, Arafat'ın ölmediğini, sadece 'beyin kanaması geçirdiğini' açıkladı 


Sağlık durumunun kötüleşmesi üzerine, 29 Ekim'de Fransa'nın başkenti Paris yakınlarındaki Percy Askeri Eğitim Hastanesi'ne kaldırılan Yaser Arafat'ın sağlık durumuyla ilgili çelişkili haberler, dün zirve yaptı ve Filistin liderinin öldüğü iddia edildi. Ancak hemen sonra Arafat'ın ölmediği, buna karşın pazartesi gecesi beyin kanaması geçirmeye başladığı ve doktorların kanamayı durdurmaya çalıştığı belirtildi. 
75 yaşındaki Arafat'ın hayatta olup olmadığı, öldü iddialarının tekrarlanması ve yeniden yalanlanması nedeniyle tam bir açıklık kazanamazken, kafalar karıştı. Arafat'ın öldüğü yolundaki ilk iddia ismi açıklanmayan Filistinli bir bakan tarafından ortaya atıldı. Bakan, " Arafat kesinlikle öldü. Sorun bunun ne zaman ve nasıl açıklanacağı" dedi. İki Filistinli yetkili daha Arafat'ın öldüğünü belirtirken, bunlardan biri, "Arafat, gece beyninde başlayan bir kanamadan sonra öldü" diye konuştu. 
İddialar üzerine Percy Askeri Hastanesi'nden bir açıklama yapılarak, Arafat'ın hayatta olduğu belirtildi. Filistin'in Fransa'daki temsilcisi Leyla Şahid de Arafat'ın ölümüyle ilgili haberleri kesin bir dille yalanladı. Arafat'ın yeğeni Nasır El Kidva ve Filistinli Bakan Saib Erakat da, Arafat'ın durumunun ciddi olduğunu ancak yaşadığını söyledi. 


</TEXT>
</DOC>
