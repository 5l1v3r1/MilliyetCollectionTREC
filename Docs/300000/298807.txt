<DOC>
<DOCNO> 298807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/ekonomi/eko05.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'İki yılda 15 milyar dolarlık yabancı sermaye bekliyoruz' 
</HEADLINE>
<TEXT>


ANKARA Milliyet 

Başbakan Yardımcısı Abdüllatif Şener, AB'den müzakere tarihi alınmasının ardından yabancı sermayenin Türkiye'ye daha çok geleceğini belirterek, "2 yılda 15 milyar dolarlık yabancı yatırımcı bekliyoruz" dedi. 
Başbakan Tayyip Erdoğan'ı Ankara'ya gelişi sırasında karşılayan heyet içinde olan Şener, "AB süreci ile ilgili Türkiye yapması gereken her şeyi yapmıştır. Büyük bir performans göstermiştir" diye konuştu. 
AB sürecinin sadece hükümetin başarısı olmadığını belirten Şener, "Bu başarıda Meclis'in, sivil toplum kuruluşlarının ve halkın da katkısı var" dedi. Müzakere sürecinde de yapılması gereken çok şey olduğunu kaydeden Şener, bu süreçte yabancı sermayenin Türkiye'ye akın etmesini beklediklerini söyledi. 

10 ayda 2.5 milyar dolar 
Bu arada İstanbul Sanayi Odası'nın, İstanbul Sanayi Forumu'nda konuşan Hazine Müsteşarı Halil İbrahim Çanakçı, bu yılın ilk 10 ayında yabancı sermaye girişinin geçen yıla göre yüzde 88 artarak 2.5 milyar dolara yükseldiğini bildirdi. Çanakçı, yeni yabancı sermaye yasasının yürürlüğe girdiği Haziran 2003'ten Kasım 2004'e kadar Türkiye'de 3 binin üzerinde yabancı sermayeli şirket kurulduğunu kaydetti. 





</TEXT>
</DOC>
