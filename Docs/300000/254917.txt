<DOC>
<DOCNO> 254917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonyas15.html </URL>
<DATE> 2004/07/12/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
'Çevreci' Laurance Spelman Rockefeller 94 yaşında öldü 
</HEADLINE>
<TEXT>

     Dünyanın en zengin ailelerinden biri olan Rockefeller ailesinin en yaşlı üyelerinden ve çevreci kimliğiyle tanınan Laurance Spelman Rockefeller, 94 yaşında New York Manhattan'da öldü. 
     Dünyayı ve çevreyi koruyarak güzelleştirme çalışmalarından dolayı kendisine Özgürlük Madalyası ve Kongre Altın Madalyası verilen Laurance Spelman Rockefeller'ın, Forbes dergisinin verdiği bilgiye göre 1,5 milyar dolarlık bir serveti bulunuyor. 
     Çevrenin korunması ve mesire yerleri yapılması konularında beş ABD başkanına danışmanlıklarda bulunan Laurance Rockefeller, 1958 yılında Amerikan Koruma Birliği'ni kurmuştu. 
     1969 yılında ABD Başkanı Lyndon Johnson tarafından Özgürlük Madalyasıyla taltif edilen Laurance Rockefeller, 1995 yılında National Geographic Society tarafından, ''dünya ile ilgili bilgileri geliştirmesinden'' dolayı Başkanlık Ödülü'ne layık görülmüştü. ABD eski Başkanı George H.W. Bush da 1991 yılında Laurance Rockefeller'a Kongre Altın Madalyası takdim etmişti. 
     Laurance Rockefeller'ın buna benzer 96 madalyası ya da ödülü bulunduğu kaydediliyor. 
     Laurance Spelman Rockefeller, petrolden kazandığı büyük servetle yıllarca ABD'nin en zenginleri arasında yer alan efsanevi John D. Rockefeller'ın torunuydu. 
     
</TEXT>
</DOC>
