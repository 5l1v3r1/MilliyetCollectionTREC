<DOC>
<DOCNO> 259815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonyas02.html </URL>
<DATE> 2004/08/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Unutulmaya yüz tutmuş meslekler... 
</HEADLINE>
<TEXT>

     Bir zamanlar yüzlerce kişinin şarap, turşu, zeytin ve peynir koymak için ahşaptan fıçı ürettiği İzmir'de plastik fıçıların kullanılmasıyla, fıçıcılık mesleği unutulmaya yüz tuttu. 
     İzmir'in tarihi Kemeraltı Çarşısı'nda ahşap fıçı üreten Selahattin Dinç, geçmişte bu mesleği yapan yüzlerce arkadaşının, teknolojinin gelişmesi ve daha düşük maliyetli plastik fıçıların üretilmesiyle kepenk kapattığını söyledi. 
     Dinç, son yıllarda şarap üreticilerinin plastik fıçıları tercih ettiğini belirterek, şunları kaydetti 
     ''Kemeraltı Çarşısı'nda yaklaşık 54-55 yıldır meşe ağacından şarap, diğer ağaçlardan da turşu, zeytin, yaprak ve peynir için fıçı üretiyorum. Bugüne kadar 10 binlerce şarap fıçısı yaptım. Eskiden yanımda 6-7 kişi çalıştırarak günde yaklaşık 20 fıçı üretirdim. Ancak şimdi sadece ben ve oğlum çalışıyoruz. Günde en fazla 5 fıçı üretiyoruz. Diğer meslektaşlarım, teknolojiye direnemedi ve meslekten çekildi. Ancak ben direniyorum.'' Mesleği 55 yıl önce bir ustadan öğrendiğini, geçimini bu meslekten sağladığını dile getiren Dinç, ''Mesleği ne kadar sürdürebileceğimi bilmiyorum. Benden sonra oğlumun devam ettirmesini istiyorum'' dedi. 
     Dinç, fıçı fiyatlarının 15-300 milyon lira arasında değiştiğini ifade etti. 
     
</TEXT>
</DOC>
