<DOC>
<DOCNO> 290909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur04.html </URL>
<DATE> 2004/10/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kablolu yayında kanal sayısı artacak... 
</HEADLINE>
<TEXT>

     Türk Telekomünikasyon A.Ş Genel Müdürü Mehmet Ekinalan, Kablolu TV yayınında sayısal yayına geçeceklerini, böylece 50 yeni kanalın daha izlenebileceğini söyledi. 
     Ekinalan, A.A muhabirine yaptığı açıklamada, 20 milyon aboneden 5-6 milyonunun yeni tarifelere ilişkin seçim yaptığını, seçim yapmayanları standart tarifeye geçirdiklerini belirtti. 
     Abonelerden yaklaşık 10 milyon kişinin az fatura ödeyen kategoride olması gerektiğini, oysa 5 milyon kişinin seçim yaptığını, durumun kendilerini endişelendirdiğini anlatan Ekinalan, 5 ay boyunca en uygun hangisi ise o tarife üzerinden hesaplanarak fatura gönderileceğini ifade etti. Ekinalan, ''Biz tarifelerle özellikle alt gruplardan kar değil zarar ettik. Zararımız 100 milyon doların üzerinde. Alt grubu koruma pahasına bedelini ödüyoruz. Alt grupta sabit ücret karşılığında kontör var. Kontör vermeseydik zarar etmezdik'' diye konuştu. 
     Ekinalan, hızlı internet bağlantısı ADSL konusunda da bilgi verdi. Şu anda Türkiye'nin internet çıkışı ile ilgili herhangi bir problemi olmadığını, ADSL'in de hızlı bir şekilde geliştiğini belirten Ekinalan, yurtdışı çıkış kapasitesinin de büyük oranda artırıldığını ifade etti. 
     
     KABLOLU YAYINLAR 

     Kablolu TV yayını için Türk Telekom'un ortaklarla çalıştığını, 6 gelir paylaşımlı ortakları bulunduğunu belirten Ekinalan, şunları kaydetti 
     ''Ortaklara 'şuralarda hizmet verin' diyoruz, 'veremeyiz' diyorlar, 'verin biz yapalım' diyoruz onu da kabul etmiyorlar. İş ortada sürükleniyor. Bir taraftanda yeni teknoloji o kadar gelişiyor ki kablo TV yatırımı yapmak için bir neden kalmıyor. ADSL üzerinden hızlı yayın verebilecek hale geldik. Onun için de oraya çok daha fazla yatırım yapmayı öngörmüyoruz. 
     Kablolu yayında sayısal yayına geçmek için proje yapıyoruz. 2 televizyon kanalı koymaya ve yeni kanallar eklemeye çalışıyoruz. Kabloluda sayısal yayına geçeceğiz, yani 50 yeni kanal ilave olunacak. Bir kutu koyacağız o kutu üzerinden yayınları izleme fırsatı olacak. Gelecek sene ilk çeyrekte hizmete girer diye düşünüyorum.'' 

     
</TEXT>
</DOC>
