<DOC>
<DOCNO> 277691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun16.html </URL>
<DATE> 2004/10/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Irak'ta oğlunu kaybetmenin acısına dayanamayan anne öldü 
</HEADLINE>
<TEXT>

     Bülent Keneş bildiriyor 

Irak'ta ölen oğlunun acısına dayanamayan 45 yaşındaki bir Amerikalı kadın, oğlunun cesedini gördükten birkaç saat sonra hayatını kaybetti. 
     25 yaşındaki oğlu Robert Oliver Unruh'un Bağdat yakınlarındaki bir saldırı sonucunda öldüğünü duymasından birkaç gün, cesedini görmesinden ise sadece birkaç saat sonra hayatını kaybeden Karen Unruh-Wahrer'in ölüm sebebinin tespiti için otopsi yapılacağı kaydedildi. 
     Oğlunun ölüm haberini aldıktan sonra sürekli ağlayan acılı annenin solunum terapisti olarak çalıştığı bir Tıp Merkezi'nin solunum hastalıkları bölümü müdürü Cherly Hamilton, Unruh'un ölümü hakkında, ''Kendisine zarar verecek kadar yoğun olan acısı bir kalp krizine yol açmış olabilir. Kocası onu yaralı bir kalp şeklinde tanımlamıştı'' dedi. 
     Mühendis olan Oliver Unruh'un Irak'taki henüz ilk ayında bir saldırı sonucu öldüğü belirtilirken, oğlunun ölüm haberini aldıktan bir iki gün sonra Unruh'un göğsünde hissettiği bir ağrı şikayetiyle hastaneye başvurduğu kaydedildi. Daha sonra kendisini toparlayan acılı annenin oğlunun cesedini gördüğü günün akşamında ise evinin mutfağında yıkılarak hayatını kaybettiği ifade edildi. 
     Unruh'un Güney Arizona'da 2 gün sonra toprağa verilecek olan oğlu Robert Unruh'la birlikte aynı mezarlığa defnedileceği bildirildi. 
     
</TEXT>
</DOC>
