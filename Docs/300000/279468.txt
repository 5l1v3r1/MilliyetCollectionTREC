<DOC>
<DOCNO> 279468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo05.html </URL>
<DATE> 2004/10/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beşiktaş defansı sakata geldi... 
</HEADLINE>
<TEXT>

     Sezona 13 yeni transfer ve yepyeni bir teknik heyetle giren Beşiktaş’ta işler yolunda değil... Geride kalan 8 haftada 1 galibiyet, 3 beraberlik ve 4 mağlubiyet alan lider Fenerbahçe’nin 16 puan gerisine düşerek büyük hayal kırıklığı yaratan Siyah - Beyazlılar, hafta sonu Diyarbakırspor’la çok kritik bir sınava çıkacak. Ancak kötü sonuçlar nedeniyle takım içinde oluşan karamsar tablo bir tarafa, Şeytan Üçgeni’nin içine alıp kaybettiği yıldızların yokluğu, Kara Kartallar’ı kadro kurmakta bile zorluyor. 
     
     Geçiş dönemi sendromu 
     Del Bosque’nin yaptığı sistem değişikliği ve kadroda gerçekleştirilen revizyon nedeniyle yaşanan geçiş döneminde bir türlü istikrarı yakalayamayan Beşiktaş’ta en çok yıpranan bölge şüphesiz savunma oldu. Rakiplerle, orta sahada baskı görmeden direkt karşılaşan Siyah-Beyazlılar’ın savunmacıları, işte bu nedenle sık sık kart görmek zorunda kaldı. Kartlar cezaları beraberinde getirirken, sakatlıklar da Kartallar’ın yakasını bırakmadı. 8 haftada verilen kaybın tablosu acı 4 sakat, 4 cezalı... 
     
     İşte Kurbanlar 
     CORDOBA İlk Bodo Glimt maçında sol topuğun ayağa yapışan kasında yırtık tespit edildi. 16 Eylül’de sakatlandı, 1 ay oynayamayacağı açıklandı. 
     MURAT ŞAHİN PAF takımı ile oynanan maçta sol dizinde ödem oluştu. 
     RONALDO Ankara maçında 25 Eylül sol kolu kırıldı, 1 ay oynamayacağı açıklandı. Geçen hafta acı gerçek ortaya çıktı Dönüşü 1-2 hafta gecikebilir. 
     ÇAĞDAŞ Savunmanın göbeğinde yaşanan sıkıntıya ilaç olması için 11’e alındı. Trabzon maçında çift sarıdan atıldı. Diyarbakırspor önünde yok. 
     İBRAHİM TORAMAN Trabzonspor maçının uzatma dakikalarında hakem Kuddusi Müftüoğlu’na hem fiili hem de sözlü saldırıda bulunup oyun dışı kaldı. En az iki hafta ceza alacak. 
     ALİ GÜNEŞ Belki de yeni transferler içinde en dikkat çekici olanıydı. 8 haftanın 4’ünde sarı kart gördü ve cezalı duruma düştü. Diyarbakırspor’a karşı yok. 
     TAYFUN Bosque’nin ısrarıyla alındı. Ön liberoda başarılıydı. Ankaraspor maçının kader adamı oldu, takımı 2-1 öndeyken atıldı. Beşiktaş maçı kaybetti, o da iki maç ceza aldı. 
     TAYFUR HAVUTÇU Geçen sezon Gençlerbirliği maçında çapraz bağları koptu. İtalya’da ameliyat oldu. Aylardır iyileşmeye çalışıyor. Geçtiğimiz hafta oynanan PAF maçında topla buluştu. 
     JUANFRAN İspanya’nın sol kanattaki en iyi isimlerinden biriydi. Celta Vigo, La Liga’ya veda ettiği için Kartal’a geldi. 7 hafta hayal kırıklığı yarattı, Trabzon’da umut saçtı. 
     
</TEXT>
</DOC>
