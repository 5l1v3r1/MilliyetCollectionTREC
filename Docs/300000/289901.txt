<DOC>
<DOCNO> 289901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur04.html </URL>
<DATE> 2004/11/18/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Anneye hayatının darbesi Kızı karaciğer vermekten son anda vazgeçti 
</HEADLINE>
<TEXT>

     Nesrin COŞKUN İZMİR, DHA 

SİROZLA birlikte karaciğer kanseri teşhisi koyulan 54 yaşındaki 5 çocuk annesi Bergamalı Hacer Safa, donör olarak birlikte sevk edildikleri kızı 3 çocuk annesi Hacer Yıldız'ın son anda vermekten vazgeçmesi üzerine, nakil için yattığı Ege Üniversitesi Hastanesi'nde hayatının darbesini yedi. Tek vericisinin cayması üzerine hayatının kurtulması kadavradan bağışa kalan Safa, "Kaderime razıyım, başka acı çekmesem yeter'' diyerek çaresizliğini dile getirdi. 
     Hacer Safa, 5 ay önce iştahsızlık, halsizlik şikayeti ile Bergama'da başvurduğu sağlık kuruluşlarından bir şeyin yok' denildiğini, ilerleyen günlerde şikayetlerinin artması üzerine kendi imkanlarıyla tetkik yaptırdığını söyledi. 
     Tetkikler sonucunda doktorlar Safa'ya ileri tetkik ve tedavi için İzmir'e gitmesinin iyi olacağını bildirdi. Bunun üzerine Safa, Atatürk Eğitim Hastanesi'ne yattı. Safa'ya bir dizi tetkik yapıldı. 
     Biyopsi için Dokuz Eylül Üniversitesi Hastanesi'ne gönderildi. Safa'ya tetkikler sonucunda da siroza bağlı karaciğer yetmezliği ile iyi diferansiyel hepatosellüler karsinom' denilen bir tür kanser teşhisi de koyuldu. 
     Kurtuluşunun karaciğer nakliyle mümkün olacağının söylenmesi üzerine eşi İbrahim Safa ile çocukları Hacer, Tülay, Nazire, Nurcan ve Osman bağış için sıraya girdi. Tetkikler sonucu sadece çocuklarından Hacer Yıldız verici olmaya uygun bulundu. Yeşil Kartlı Safa ile donör olarak kızı Yıldız, Ege Üniversitesi Organ Nakli Merkezi'ne sevk edildi. Yatış için hastaneye gelen Hacer Safa, kızı Hacer Yıldız'ın karaciğerinden parça vermekten vazgeçerek Bergama'ya döndüğünü söyledi. 
     
     DAMADIM İSTEMEMİŞ 
     Tüm çocuklarıyla birlikte Bergama'da oturduklarını, eşinin bulduğu zaman yevmiyeli işe gittiğini belirten Hacer Safa, "Kızımla birlikte sevk edilmiştik. Ama kararından caydı. Kızım üç çocuk annesi. Damadım Ali Yıldız vermesini istememiş. O da kendince haklı olabilir. Ne de olsa ameliyat risk. Ne olacaksa olacak. Bana organ verecek kimsem yok. Uygun olan yok. Kızıma da bir şey diyemem. Tek isteğim bundan başka acı çekmememek. Başa gelen çekilir'' dedi. 
     Annesine donör olmaya uygun çıkmadığı için büyük üzüntü yaşadığını belirten oğlu Osman Safa, "İki ay sonra askerim. Annemin sağlığına kavuşmuş olarak bırakıp gidersem gönlüm rahat edecek. Ablam vazgeçince çok çaresiz kaldık. Yapacak, söyleyecek bir şey yok. Şimdi pekçok hasta gibi biz de kadavradan bağış bekleyeceğiz'' diye konuştu. 
     Ege Üniversitesi Organ Nakli Merkezi Karaciğer Grubu Sorumlusu Doç.Dr. Murat Kılıç, Hacer Safa'nın merkezlerinde listeye yazılmış karaciğer nakli bekleyen 200 civarındaki hastadan biri olduğunu belirterek, "Yılda 100 civarında karaciğer nakli gerçekleştiriyoruz. Bu yıl şu ana kadar yaptığımız karaciğer nakil sayısı 75. Bunların çoğu canlıdan nakiller. Bağışlar arttıkça bu sayıyı artırmayı, canlı-kadavra oranını tersine çevirmeyi arzu ediyoruz. Nakil bekleyen hastaların yüzde 20-30'un da karaciğer yetmezliğinin yanısıra kanser de var. Bu hasta da maalesef vericisi olmayan pekçok hastamız gibi kadavradan bağış bekleyecek'' dedi. 
     
</TEXT>
</DOC>
