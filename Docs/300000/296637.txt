<DOC>
<DOCNO> 296637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur09.html </URL>
<DATE> 2004/12/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kendisini bıçaklayan oğlunu korumak için 'tinerciler saldırdı' dedi 
</HEADLINE>
<TEXT>

     Ufuk BALKİS DHA 

ANTALYA'da kendisini bıçaklayan 28 yaşındaki oğlu Oktay'ı korumak isteyen 54 yaşındaki Yusuf Ayar, polise tinercilerin saldırısına uğradığını söyledi. 
     Oktay Ayar, önceki gün saat 23.00 sıralarında Etiler Mahallesi 831 Sokakta tanımadığı birkaç kişiyle kavga ettikten sonra eve geldi. 
     Yüzü kan içinde kalan Oktay Ayar, babası Yusuf Ayar'a, "Beni dövdüler, hemen hastaneye götürüp tedavi ettirin'' dedi. Olumsuz yanıt üzerine sinirlenen Ayar, babası ile bir süre tartıştı. Daha sonra aile fertlerinin araya girmesiyle sakinleşen baba Yusuf Ayar, odasına gidip uyumak istedi. 
     Bu sırada odaya giren Oktay Ayar, mutfaktan aldığı ekmek bıçağını babasının vücuduna saplamaya başladı. Karnı, baldırı ve göğsüne isabet eden bıçak darbeleri ile bir anda yere yığılan Yusuf Ayar'a ilk müdahaleyi, diğer çocukları yaptı. 
     Taksiyle Antalya Devlet Hastanesi'ne götürülen Yusuf Ayar, polise verdiği ilk ifadesinde, tanımadığı iki tinerci tarafından bıçakladığını söyledi. Ancak ifadeyi inandırıcı bulmayan polis, Yusuf Ayar'ın evinde yaptığı incelemede, yerdeki kan izlerini gördü. 
     Bu gelişme üzerine evdekilerin ifadesini alan polis, gerçeği ortaya çıkardı. Oktay Ayar polis tarafından gözaltına alınırken, baba Ayar ise ameliyata alındı. Yusuf Ayar'ın durumunun ciddiyetini koruduğu öğrenildi. Oktay Ayar ise adliyeye sevkedildi. 
     
</TEXT>
</DOC>
