<DOC>
<DOCNO> 262713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun16.html </URL>
<DATE> 2004/08/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Akıncı, Olimpiyatlar için Atina'da... 
</HEADLINE>
<TEXT>

     KKTC Barış ve Demokrasi Hareketi BDH Başkanı Mustafa Akıncı, Olimpiyatların açılış törenine katılmak üzere TC pasaportuyla Rum kesimi üzerinden Atina'ya gitti. 
     Akıncı, Larnaka Havaalanı'nda yaptığı açıklamada, amacının Kıbrıs Türklerinin barış mesajını Atina'ya taşımak olduğunu söyleyerek, Olimpiyat meşalesinin KKTC'ye geçmesini engelleyerek yanlış yapan Rum yönetiminin yanlışına yanlışla karşılık vermemek için davete olumlu yanıt verdiğini kaydetti. 
     Mustafa Akıncı şunları söyledi 
     ''Tüm Kıbrıslılar, Kıbrıs'ın bütün olanaklarını kullanmanın pragmatik yolunu bulmalıdırlar. Bu konuda halklar bize yol gösteriyor. Kıbrıslı Türkler Larnaka Havaalanı'nı, Kıbrıslı Rumlar da Ercan Havaalanı'nı kullanmaktadır. Bu gerçekten hareketle hem deniz hem de hava limanlarını ortak kullanmalıyız.'' Kıbrıslı Türklerin AB ile doğrudan ticaret yapabilmelerinin ekonomik gelişme açısından son derece önemli olduğunu belirten Akıncı, bunun, adanın bölünmesini değil, kalıcı barışın adaya gelmesini sağlayacağını bildirdi. Akıncı, ''Kurtarıcı bekleme devri kapanmıştır'' diye konuştu. 
     
</TEXT>
</DOC>
