<DOC>
<DOCNO> 293447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy20.html </URL>
<DATE> 2004/11/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şahin Stat dışındaki olayları, bedava girmeye alışanlar çıkardı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, spor karşılaşmalarında son günlerde meydana gelen şiddet olaylarıyla ilgili olarak ''Hükümet olarak bu görüntüleri Türkiye'ye yakıştıramıyoruz. Bunların olmaması için ne tedbir gerekiyorsa bunları almanın kararlılığı içindeyiz'' dedi. 
     Bakan Şahin, ABD İç Güvenlik Bakanı Tom Ridge'nin davetlisi olarak bu ülkeye gitti. 
     THY'ye ait uçakla New York'a hareketinden önce İstanbul Atatürk Havalimanı'nda basın mensuplarına açıklama yapan Şahin, hükümetteki görevlerinden birinin de Kriz Koordinasyon Kurulu Başkanlığı olduğunu hatırlatarak, ABD'de Federal Acil Durum Yönetim Ajansı'nı FEMA ziyaret edip çalışmaları hakkında bilgi alacağını söyledi. 
     Dünyada en gelişmiş 2 kriz merkezinden 1'inin Japonya'da, diğerinin de ABD'de olduğunu anlatan Şahin, FEMA'nın özellikle 11 Eylül olayından sonra doğal afetler başta olmak üzere iç güvenliği tehdit eden ve bozan eylemlere karşı birtakım yeni yöntemler geliştirdiğini bildirdi. 
     Türkiye'de de Acil Durum Yönetimi Genel Müdürlüğü ile Kriz Koordinasyon Kurulu bulunduğunu, ayrıca bazı bakanlıklarda buna benzer kuruluşlar olduğunu dile getiren Şahin, ''Türkiye'de kamu yönetimini yeniden yapılandırma çalışmaları içerisinde krizle ilgili konularda görev yapacak olan birimlerin de yeniden gözden geçirilmeye ve bu konuda yeniden yapılanmaya ihtiyaç var'' diye konuştu. 
     Bakan Şahin, ABD'de yapacağı incelemelerden sonra Başbakan ve Bakanlar Kurulu'na, ''kriz yönetimiyle ilgili nasıl bir yapılanma içersinde olunması gerektiği'' konusunda düşüncelerini ifade edeceğini kaydetti. 
     
     TRİBÜNLERDEKİ SEYİRCİ AZLIĞI 
     Daha sonra soruları yanıtlayan Devlet Bakanı ve Başbakan Yardımcısı Mehmet Ali Şahin, Türkiye liglerinde son hafta maçların çok az seyirci tarafından izlenmesiyle ilgili olarak, ''Spor, sivil bir alandır. Bu sivil alanda meydana gelen birtakım olumsuzluklar karşısında hükümet olarak, devlet olarak, kuşkusuz ki seyirci kalamayız'' dedi. 
     Tribünlerde ve stat dışında meydana gelen birtakım şiddet olaylarının önlenmesi konusunda, şu anda İçişleri Bakanlığı, Futbol Federasyonu ve il güvenlik kurullarının ciddi bir çalışma içersinde olduklarını vurgulayan Şahin, sözlerini şöyle sürdürdü 
     ''Biz de, çıkmış olan yasanın titizlikle uygulanmasını istiyoruz. Çünkü 'Sporda Şiddet ve Düzensizliğin Önlenmesine Dair' çıkarılmış olan yasa, bu tür durumlar için çıkarılmış. 
     Son günlerde tribünlerde birtakım şiddet olaylarına tanık olduk. Hatta ölümler meydana geldi. Tabii vatandaşlarımız maçlara gitmek isterler. İşte geçtiğimiz hafta 9 maçta 37 bin 500 kişi statlara seyirci olarak gitmiş. Bizimle aynı nüfusa sahip ülkelerde, bir maçta bundan daha fazla seyirci maçı izleme imkanına sahip. Bizde neden 9 maçta bu kadar seyirci Tabii bu görüntüler vatandaşları, futbolseverleri olumsuz etkilemiştir. Artık anne ve babalar, çocuklarını, ailelerini yanlarına alıp maçlara gidemez hale gelmişlerdir. Bundan en çok spor kulüplerimiz zarar görüyor. Çünkü seyircinin azlığı, spor kulüplerimize daha az gelir demektir. O halde en büyük sorumluluk, spor kulüplerimize ve onların yöneticilerine düşmektedir.'' Şahin, yeniden tribünlerin doldurulması için ne yapılması gerektiğinin yasada yazılı olduğuna işaret ederek, şunları kaydetti 
     ''Bunları başta spor kulüpleri, Federasyon ve il güvenlik kurulları yerine getirdiğinde, ben özellikle ikinci yarıdan itibaren tribünlerin yeniden dolabileceğini düşünüyorum. Ama bu güveni mutlaka vermek durumundayız. 
     Son günlerde stat dışında meydana gelmiş olaylar, daha önce bedava girmeye alışmış olan birtakım grupların bedava girmesinin engellenmesi sebebiyle de meydana gelmiştir. Ancak bunlar karşısında tutarlı ve kararlı olursak, inanıyorum ki statlar, yeniden sağduyu sahibi, gerçekten oraya maç izlemeye giden çoğunluk tarafından doldurulacaktır.'' 
     
     ''FEDERASYONUN KARARLARINA YORUM YAPMAM'' 
     ''Maçların seyircisiz oynanmasının şiddeti daha da artıracağı'' yönünde görüşler bulunduğunun söylenmesi üzerine de Bakan Şahin, ''Futbol Federasyonu ve ilgili kurullarının aldığı kararlar hakkında yorum yapmasının, özerk olan bir kuruluşun iç işlerine karışma anlamına geleceğini'' belirtti. 
     ''Beşiktaş'ın yarın Standard Liege ile oynayacağı UEFA Kupası maçına ilişkin ilave bir tedbir alınacak mı '' sorusu üzerine de Şahin, Futbol Federasyonu, Emniyet Genel Müdürlüğü'nün Güvenlikten Sorumlu Daire Başkanı ile İstanbul ve Ankara emniyet müdürlerinin alınacak tedbirlerle ilgili çalışma yaptıklarını söyledi. 
     Mehmet Ali Şahin, ''Hükümet olarak, bu görüntüleri Türkiye'ye yakıştıramıyoruz. Bunların olmaması için ne tedbir gerekiyorsa, bunları almanın kararlılığı içindeyiz'' diye konuştu. 
     ''Beşiktaş'ın Standard Liege maçını alması halinde önemli bir şans yakalayacağını'' da ifade eden Devlet Bakanı ve Başbakan Yardımcısı Şahin, Beşiktaş'a başarılar diledi. 
     
</TEXT>
</DOC>
