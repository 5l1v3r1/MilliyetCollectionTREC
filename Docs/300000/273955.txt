<DOC>
<DOCNO> 273955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko32.html </URL>
<DATE> 2004/09/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şişecam'a 100 milyon dolar kredi... 
</HEADLINE>
<TEXT>

     Şişecam Topluluğu, International Finance Corporation IFC liderliğinde uluslararası bankalardan 100 milyon dolar tutarında kredi sağladı. 
     Şişecam'dan yapılan açıklamaya göre kredi, Trakya Glass Bulgaria yatırımlarının finansmanı için kullanılacak. 
     Açıklamada, Şişecam Topluluğu'nun Trakya Bulgaria EAD aracılığıyla Bulgaristan'ın Targovishte yöresinde başlattığı düzcam ve cam işleme tesisleri ile cam ev eşyası fabrikalarının planlanan yatırım tutarının 200 milyon dolara yaklaştığı, bunun yaklaşık yüzde 50'sinin özkaynak, yüzde 50'sinin ise uzun vadeli kredi olarak karşılanmasının öngörüldüğü belirtildi. 
     Açıklamaya göre, kredi kısmı IFC liderliğinde Citibank N.A., Societe Generale S.A., WestLB AG, ABN Amro Bank N.V., Fortis Bank, Unicredit Banka Medio Credito S.p.A ve ING Bank'ın katılımıyla sağlanan 100 milyon dolar eşdeğerindeki sendikasyon kredisine ilişkin anlaşma, İstanbul'daki Şişecam Topluluğu'nun merkezinde imzalandı. 
     Kredinin 35 milyon dolarlık bölümü 8 yıl vadeli olarak IFC tarafından, 65 milyon dolarlık kısmı da 6 yıl vadeli olarak söz konusu bankalarca karşılandı. 100 milyon dolarlık kredi anlaşması ile yatırımın finansmanı da tamamen sağlanmış oldu. 
     İmza töreninde konuşan Şişecam Genel Müdürü Doğan Arıkan, Şişecam Topluluğu'nun uluslararası bir şirket olma yönünde büyük bir atılım yaptığını ve cam sektöründe uluslararası alanda büyümeyi sürdüreceğini vurguladı. 
     IFC Güney Avrupa ve Orta Asya Direktörü Khosrow Zamani de, IFC olarak Şişecam'ın Türkiye'deki tüm projelerine, Rusya'daki yatırımlarına ve şimdi Bulgaristan'a destek verdiklerini, 30 yıldır süren finansal işbirliğinin her aşamada çok başarılı olduğunu, bundan böyle de desteklerinin süreceğini bildirdi. 
     Şişecam Topluluğu, Bulgaristan'da 200 milyon dolara yaklaşan yatırım tutarı ile Düzcam Grubu bünyesinde yıllık 200 bin ton kapasiteli bir düz cam tesisi, 6.8 milyon metrekare kapasiteli bir cam işleme tesisi ve Cam Ev Eşyası Grubu bünyesinde bin ton kapasiteli bir cam ev eşya tesisi kuruyor. 
     7 Temmuz'da temeli atılan tesislerin 2006 yılı başına kadar tamamlanarak faaliyete geçmesi panlanıyor. 
     
</TEXT>
</DOC>
