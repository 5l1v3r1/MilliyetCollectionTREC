<DOC>
<DOCNO> 280041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko23.html </URL>
<DATE> 2004/10/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bakan Şener Zam gündemimizde yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, şu anda hedeflere yönelik herhangi bir önlem ihtiyacı olmadığını belirterek, '' zam şu anda gündemimizde böyle bir konu yok'' dedi. 
     Turan Güneş Bulvarı'nda Cacharel Mağazası'nın açılışına katılan Şener, açılışın ardından gazetecilerin basında çıkan tütün, içki ve akaryakıt zammına ilişkin sorularını yanıtladı. 
     Şener, konu ile ilgili sorular üzerine, bu bilgilerin nasıl gündeme girdiğini ve niye, nasıl tartışıldığını bilmediğini belirterek, ''Şu anda gündemimizde böyle bir konu yok'' dedi. 
     Basın mensuplarının ''Önlem ihtiyacı söz konusu mu '' şeklindeki soruları üzerine de Şener, şu anda herhangi bir önlem ihtiyacının olmadığını vurguladı. 
     Konu üzerinde fazla bir değerlendirme yapmaya gerek bulunmadığını da belirten Şener, 2005 bütçesi hazırlıkları çerçevesinde iç, dış ve değişik etkenlere bağlı olarak 2005 sonuna kadar muhtemel gelişmelerin alternatifli olarak değerlendirileceğini söyledi. 
     Şener, şöyle devam etti 
     ''2005 sonuna kadar meydana gelebilecek gelişmeleri değerlendirmeye yönelik alternatiflere bağlı neler ortaya çıkabileceğiyle ilgili perspektiflere ait bazı bilgiler elde etmiş olabilirsiniz. Buna dayalı yorumlar yapılıyor olabilir. Ama şu var, o değişik alternatiflere bağlı gelişmeler ortaya çıkmadığı takdirde bu gelişmeyi öngörmeyen alternatifler yürürlükte olur. Dolayısıyla bunu hiçbir zaman somut bir gerçekleşecek adım olarak değerlendirmek doğru olmaz.'' 

     
</TEXT>
</DOC>
