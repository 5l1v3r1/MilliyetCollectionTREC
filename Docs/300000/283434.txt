<DOC>
<DOCNO> 283434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko16.html </URL>
<DATE> 2004/10/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yoksulluk sınırı 1.5 milyara yaklaştı... 
</HEADLINE>
<TEXT>

     Türk-İş, ekim ayında 4 kişilik bir ailenin açlık sınırının 490 milyon liraya, açlık sınırının da 1 milyar 490 milyon liraya ulaştığını açıkladı. 
     Türk-İş Araştırma Merkezi'nin yaptığı araştırmaya göre, 4 kişilik bir ailenin dengeli beslenebilmesi için yapması gereken asgari gıda harcaması tutarı ekimde bir önceki aya göre yüzde 1.3 oranında artarak 490 milyon 166 bin liraya yükseldi. "Açlık sınırı" olarak tanımlanan bu tutar bir önceki yılın aynı ayına göre ise yüzde 8.6 oranında yaklaşık 39 milyon lira artış kaydetti. 2004 yılının ilk on ayı itibariyle gıda harcaması tutarındaki artış yüzde 6.6, 12 aylık ortalamalara göre artış ise yüzde 10.7 oldu. Dört kişilik bir ailenin gıda harcamalarının yanı sıra kira, ulaşım, yakacak, elektrik, su, haberleşme, giyim, eğitim, sağlık, iletişim, kültür gibi temel ihtiyaçları için yapması gereken toplam harcama tutarını gösteren "yoksulluk sınırı" ise 1 milyar 470 milyon liradan 1 milyar 490 milyon liraya çıktı. Türk-İş, gıda harcamalarında son aylarda yaşanan artışların aile bütçesine etkisinin önceki yıllarda gerçekleşen yüksek fiyat artışları nedeniyle gelen yüke göre nispeten düşük kaldığına dikkat çekerek, "Ancak çalışanların elde ettiği gelirin yetersizliğinin yanı sıra enflasyordaki gerileme ile hedeflenen enflasyon temel alınarak yapılan maaş zamları nedeniyle satınalma gücündeki aşınma devam etmekte ve yaşam koşullarında bir iyileşme ortaya çıkmamaktadır" görüşünü savundu. 
     
     FİYATI ARTAN VE AZALAN ÜRÜNLER 

     Türk-İş'in araştırmasına göre, süt, yoğurt, peynir gibi temel gıda maddelerinin bulunduğu grupta ekim ayında peynir fiyatı 2.8 oranında artış gösterdi. Yoğurdun fiyatı aynı kalırken, yürütülen kampanyalar çerçevesinde bazı süt ürünlerinde fiyat indirimine gidildi. 
     Geçen ay artış gösteren tavuk fiyatı bu ay gerilerken, yumurta fiyatındaki artış devam ederek 200 bin liraya ulaştı. Kıyma, kuşbaşı gibi et ürünleriyle sakatat ürünlernde fiyat aynı kalırken, balığın bollaşmasıyla fiyatlar küçük oranlı bir gerileme gösterdi. Bakliyat ürünlerinde geçen ay başlayan fiyat artışı bazı ürünlerde devam etti. 
     Ekimde, meyve-sebze fiyatları fazla bir değişiklik yaşamazken, özellikle pazardaki fiyatlar marketlerle olan rekabete bağlı olarak dengeli bir yapı gösterdi. Ekmek, makarna, prinç, un gibi ürünlerin bulunduğu grupta bu ay ciddi bir fiyat değişikliği olmadı. Ancak 300 gramı 500 bin liradan satılan Ramazan pidesi ekmek harcamasını bir önceki aya göre biraz arttırdı. 
     Ayrıca, ekim ayında siyah zeytin fiyatı değişmedi, yeşil zeytinin fiyatı ise bir ölçüde gerildi. Baharat ile yağlı tohum, çay, salça, şeker, reçel, bal, pekmez gibi ürünlerinde de fiyatlar bu ay değişmezken, ıhlamurun fiyatında yüzde 20 oranında gerilme oldu. 

     
</TEXT>
</DOC>
