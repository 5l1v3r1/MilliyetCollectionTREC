<DOC>
<DOCNO> 291822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur19.html </URL>
<DATE> 2004/11/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kızgın boğa 3 kişiyi yaraladı 
</HEADLINE>
<TEXT>

     Kars'tan Kurban Bayramı öncesi satılmak için Bursa'ya getirilen bir boğa, sahibinin elinden kaçtı. Kendisini yakalamaya çalışan 3 kişiyi boynuz darbeleriyle yaralayan kızgın boğa, belediye ekipleri tarafından bayıltıcı tabancayla etkisiz hale getirildi. 
     Alınan bilgiye göre, Cevdet Aydın, satmak üzere Kars'tan getirdiği boğaları Panayır Mahallesi'ndeki ahıra sokmak isterken, boğalardan biri kaçtı. 
     Bursa-İstanbul karayoluna doğru kaçmaya başlayan boğa, daha sonra bir düğün salonunun bahçesine girdi. Bu sırada, düğün salonu bahçesinde bulunan Panayır Mahallesi Muhtarı Dursun Kara tarafından yakalanmak istenen boğa, Kara'yı yaklaşık 25 metre sürükledi. 
     Ağır yaralanan Kara, Bursa Devlet Hastanesi'ne kaldırılırken, olayda Kara'yı kurtarmak isteyen kimliği henüz belirlenemeyen iki kişi de boğanın boynuz darbeleriyle yaralandı. 
     Vatandaşlar tarafından düğün salonu bahçesine kapatılan kızgın boğa, olay yerine gelen belediye görevlilerince bayıltıcı silahla etkisiz hale getirildikten sonra yakalandı ve sahibi tarafından ahırına götürüldü. 
     
</TEXT>
</DOC>
