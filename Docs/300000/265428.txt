<DOC>
<DOCNO> 265428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/altan.html </URL>
<DATE> 2004/08/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tımbır tımbır... 
</HEADLINE>
<TEXT>


Dalaman'dan, Batı Akdeniz'le Ege Denizi'nin dudak dudağa öpüştüğü koylarla kıyılara, yer yer uzanan kollarıyla, Köyceğiz'den geçerek Marmaris'e inen görkemli otoyolu... 
Hele hele Kızılyaka'dan sonra Marmaris'e doğru, her iki yanı yüzlerce yıllık çamlarla, çınarlarla, bir Tanrı elinin özel armağanı gibi donanmış olan o yol... 
Biliyor musunuz, eskilerin "hıyaban" dedikleri, gizemli yeşil bir tünelden geçercesine, her iki kıyısındaki yüzlerce yıllık ağaçların ortasından akıp giden o canım yolu genişletmek için kesmeye başlamışlar ağaçlarını. 
Zaten kasıtlı kasıtsız yanıp giden ormanlar... 
Şimdi bir de buna, az rastlanan türden o canım Marmaris "hıyaban"ının anıtsal çamları, çınarları, sedraları ekleniyor. 

Hoş vaktiyle de, Gökova'ya termik bir santral dikmeye kalkan bir başbakan, doğa güzelliğinin tümden giyotinleneceğinden söz edenlere şöyle demişti 
- Güzellik ne işe yarar, bize santral gerek... 
İşi ukalalığa vurup insanlık tarihinde, bir çeşit evrensel ahenge layık olma çabasındaki birikimlerin yarattığı, "estetik" duyarlılık ve reflekslerden söz açacak değilim... 
Mithat Cemal'in ruhundan özür dileyerek, ancak şöyle diyebiliriz 
Sen istersen "güzel nedir" hiç anlamamışlar de 
Biz böyleyiz işte 

İstanbul'un ikide birde yağmurlara teslim olmasını ve çarpık bir yapılanma, daha doğrusu bir yağma sonucu dere yataklarına yapılan evlerin sular seller altında kalmasını artık önlemek için, öncelikle 500'e yakın binanın istimlaki gündeme geldi ya... 
Şimdi önüne gelen soruyor 
- Böyle geniş çaplı ve köklü bir girişim, ne zaman başlar, ne zaman ve nasıl sonuçlanır 
Vaktiyle bir Alman'ın, Türkiye'deki resmi uygulamalarla ilgili olarak yaptığı bir benzetmeyi anımsadık. 
Alman dost şöyle diyordu 
- Türkiye'de işler fillerin sevişmesine benzer. Bir kez muameleler en üst düzeyde olur. İkincisi, çok gürültülü olur. Üçüncüsü, kazara bir başarı sağlanırsa, sonucu da ancak iki yıl sonra belli olur... 
Bakalım istimlak girişimleri de, benzeyecek mi fillerin sevişmesine 

Bektaşiye sormuşlar 
- Atina Yaz Olimpiyatları'nda, neden Türkler özellikle halterde bu kadar başarılı 
Baba erenler 
- Bu alanda çok antrenmanlıyız da ondan, demiş. 
- Nasıl yani 
- Bir kez bir ömür boyu, hayatın çok ağır olan yükünü sade sırtımızda taşımakla kalmıyor aynı zamanda çöplüklerden toplayıp durduğumuz ağırlıklı politikacılarımızı da, önce kaldırıp göğsümüze basıyor, sonra da yukarı doğru tepemizde yükseltiyoruz. 

İki ekonomi uzmanı konuşuyorlardı. Biri 
- Biz, diyordu, küreselleşme süreci içinde sadece ileriyi değil, önümüzü bile göremiyoruz aslında. Gerek IMF'den, gerek Dünya Bankası'ndan, gerek AB'den onca heyet gelip gidiyor inşallah bir yararları dokunur gözümüzün açılmasına... 
Öteki 
- Bak, dedi, sana bir Nasreddin Hoca fıkrası anlatayım. Bir gün Nasreddin Hoca'ya, doğuştan gözleri görmeyen ama bir kız getirmişler 
"- Ak sakallı, sarıklı koskoca bir Hoca'sın sen. Hadi bakalım okuyup üfle de şu zavallı kızın gözleri açılsın, demişler. 
Hoca 
"- Şey, demiş, benim Tanrı'yla aramda bir iş bölümü var. Belden yukarıdaki delikleri açmak ona ait alttaki delikleri açmak da bana. Kızın gözlerinin açılması için Tanrı'ya dua edin ama belden aşağıdaki bir yerinin açılmasını istiyorsanız, onun üstesinden gelebilirim. 
Ve ikinci ekonomi uzmanı gülerek ekledi 
- Ola ki, buraya sık sık gelen heyetlerin de, Nasreddin Hoca'nınkine benzer bir iş bölümü vardır, bazı üst düzey merkezlerle aralarında... 

İncili çavuş, makam sahipliğinin özelliklerini anlatıyordu 
- Hazine'den geçinmeli önemli yöneticiler arasında çalmayanı yoktur. Kimi, şaşırınca ıslık çalar kimi, anahtarları evde unuttuğunda, akşam kapıyı çalar kimi havadan sudan demeçler vererek, insanların zamanını çalar kimi bol bol dil dökerek gönül çalar kimi de - sözüm meclisten dışarı - sadece çalar. Ama hepsinden beteri, kimi de, ak bir alın gördüğünde, gidip üstüne kara çalar... 

Jacques Prevert'ten, Oktay Rıfat çevirisi bir şiirle bitirelim yazıyı 

Canım yaz ayları 

Aç bi - ilaç el ayak buz 
Bir başına meteliksiz 
Kımıldamadan duruyor 
Concorde meydanında 
On altısında bir kız 
Öğle vakti onbeş temmuz 



</TEXT>
</DOC>
