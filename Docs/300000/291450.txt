<DOC>
<DOCNO> 291450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko42.html </URL>
<DATE> 2004/11/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Fransız bankacılık devi 17 aralık'ı beklemedi, TEB'le ortak oldu 
</HEADLINE>
<TEXT>

     Dünyanın en büyük bankaları arasında yer alan Fransız BNP Paribas'ın, AB üyeliği için müzakere tarihinin görüşüleceği 17 Aralık'ı beklemeden bir Türk finans kuruluşu ile ortaklık kararı alması, piyasalarda olumlu karşılandı. 
     BNP Paribas'ın yüzde 50 hissesini satın almak üzere sözleşme imzaladığı TEB Mali Yatırımlar A.Ş, TEB Grubu şirketlerinin bir çatı kuruluşu olarak faaliyet gösteriyor. 
     TEB Mali Yatırımlar A.Ş, Türk Ekonomi Bankası'nın yüzde 84 hissesine sahip. Kalan hissesi halka açık olan banka, Türkiye'nin Haziran ayı verilerine göre, 3 katrilyon 529 trilyon 869 milyar liralık aktifleriyle Türkiye'nin en büyük 16. bankası konumunda bulunuyor. Toplam kredi büyüklüğü 1 katrilyon 433.2 trilyon, toplam mevduatı 2 katrilyon 462.8 trilyon lira olan bankanın, ödenmiş sermayesi 57.8 trilyon lira. Yılın ilk yarısını 20.2 trilyon lira net karla kapatan banka, bin 192 personel ve 86 şube ile faaliyet gösteriyor. 
     TEB Grubu bünyesinde, TEB'in yanı sıra Hollanda'daki The Economy Bank NV, TEB Yatırım Menkul Değerler A.Ş., TEB Portföy Yönetimi A.Ş., TEB Leasing, TEB Factoring, TEB Sigorta, TEB Kıymetli Madenler A.Ş., Varlık Yatırım Ortaklığı A.Ş. bulunuyor. 
     
     İTALYANLAR'DAN SONRA FRANSIZLAR 
     Fransız BNP Paribas ile TEB arasında gerçekleştirilen anlaşma ile Türkiye'de 2001 yılında yaşanan ekonomik kriz sonrası bankacılık sektöründe ikinci büyük ortaklığa imza atılmış oldu. 
     İtalyan sermayeli Unicredito Italiano SPA, Koçbank, Koç Yatırım Menkul Değerler, Koç Faktoring, Koç Finansal Kiralama, Koçbank Nederland N.V., Koçbank Azerbaycan ve Koç Portföy Yönetimi şirketlerini bünyesinde bulunduran Koç Finansal Hizmetler A.Ş. ile 2002 yılında yüzde 50-50 ortaklık kurmuştu. 
     BNP Paribas'ın 17 Aralık tarihini beklemeden ortaklığa ''evet'' demesinin çok pozitif bir gelişme olduğunu vurgulayan bankacılık çevreleri, bu durumun TEB'e ve Türkiye'ye olan güveni yansıttığını belirttiler. 
     Fransız bankasının Türkiye'ye ortaklıkla gelen en büyük banka olacağına işaret eden bankacılar, şu değerlendirmede bulundular 
     ''Dünyada çok etkin olan bir banka olan BNP Paribas gibi çok önemli bir marka Türkiye'ye geliyor. Önemli miktarda yabancı sermaye ülkeye gelecek. Bu yatırım, Türkiye'nin resmen krizden çıktığının da bir delili olarak yorumlanabilir. '' Uzmanlar, eşit hisseyle gerçekleşecek ortaklığın, genelde yüzde 50 50 ortaklığa pek yanaşılmadığı da dikkate alınırsa başarı olduğunu ifade ettiler. 
     
     PERŞEMBE VEYA CUMA BİLGİLENDİRME TOPLANTISI 
     Öte yandan, TEB'den ortaklığa ilişkin bir açıklama yapılmazken, Fransız bankasının üst yönetiminin katılımıyla 25 Kasım Perşembe veya 26 Kasım Cuma günü İstanbul'da bilgilendirme yapılabileceği öğrenildi. 
     TEB Mali Yatırımlar ve BNP Paribas ortaklık görüşmesinde müzakere süresi 30 Kasım'a uzatılırken, TEB Yönetim Kurulu Başkanı Canevi, ''Her şey yolunda. Tabiri caizse, müzakere saat gibi işliyor'' açıklamasında bulunmuştu. 
     Daha önce Finansbank ve mali iştiraklerinin çoğunluk hissesine de talip olan BNP Paribas, 1913'de Osmanlı Bankası'nı satın alarak Türkiye'de çalışmaya başladı. Ancak daha sonra banka ile ilişkisini kesen BNP Paribas, halen 1985'te kurulan BNP-Ak Dresdner Bank'ın ortakları arasında Akbank ve Dresdner Bank ile birlikte yer alıyor. Bankada Akbank yüzde 40, BNP ve Dresdner ise yüzde 30'luk hisselere sahip bulunuyor. 
     
</TEXT>
</DOC>
