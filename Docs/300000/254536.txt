<DOC>
<DOCNO> 254536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/spor/spo15.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İpek finale koşuyor 
GENEL Sigorta'nın sponsorluğunu yaptığı İpek Şenoğlu, Amerika'da 25 bin dolarlık College Park MD ITF Chalenger Tenis Turnuvası'nda çiftlerde yarı finale yükseldi. WTA sıralamasında teklerde 293. basamakta yer alan milli raket, partneri Avusturyalı Danielle Kix ile birlikte çeyrek final müsabakasında Drake Maureen Kanada ile Gres İlke Yeni Zellanda ikilisini 6-3 ve 6-3'lük setlerle geçtiler. 

Boğaz'da yat şenliği 
Deniz Ticaret Odası Kupası Yat Yarışları dün gerçekleştirilirken, sınıflarında dereceye giren isimler de belirlendi. Salıpazarı Sahili'nden verilen startla yarışa başlayan 20 yat, Marmara Denizi yönünde çizilen üçgen parkurda mücadele ederken, deniz trafiğinin durdurulmaması zaman zaman zor anlar yaşattı. IRC Yarışı sınıfında Narin L.Karabeyoğlu , IRC Gezi Sınıfı'nda Asos Özbek Eren , IRC Yarış Gezi Sınıfı'nda Zig Zag Süperonline Aybars Gümüş ve Destek Sınıfı'nda Şebboy Kemal Çarapçıoğlu yatları birinciliği kazandı. 

Emre, Sakarya'da 
SÜPER Lig'in yeni takımı, Trabzonspor'un genç oyuncusu Emre Toraman'ı renklerine bağladı. Kulüp Başkanı Selahattin Aydın, Emre'nin Kızılcahamam'daki kampa katıldığını belirtip, "Kendisiyle iki yıllık sözleşme imzalayacağız. Ayrıca, Agustine ve Murat Bölükbaş'ın transferi için girişimlerimiz sürüyor" dedi. 

Muhteşem Jones 
AVUSTRALYA'NIN Brisbane kentindeki Grand Prix Yüzme Yarışmaları'nda ev sahibi ülkeden Leisel Jones, bayanlar 200 metre kurbağalamada Dünya rekoru kırdı. Jones, 2 dakika 22.96'lık derecesiyle 2.22.99 ile Çinli Qi Hui tarafından 2001 Ağustos'ta Çin'de kırılan rekoru tarihe gömdü. 

Gençlerde iki rekor 
GENÇLER Ferdi Atletizm Türkiye Şampiyonası'nda iki rekor kırıldı. Ankara Naili Moran Atletizm Tesisleri'nde yapılan şampiyonada gülle atmada Mehmet Ali Çalıdan 17.03, disk atmada ise Özkan Kaya 50.33'le Türkiye rekorunun sahibi oldu. 

Filede final günü 
TEKİRDAĞ'IN Şarköy İlçesi'ndeki Balkan Yıldız Bayanlar Voleybol Şampiyonası'nda Ay - Yıldızlı ekibimiz, bugün Sırbistan Karadağ ile saat 17.00'de final mücadelesi yapacak. Yıldızlar, daha önce Romanya, Yunanistan ve Arnavutluk ile yaptıkları maçlarda rakiplerine set vermemişti. 

Zirveyi kaptık 
2. Uluslararası Boğaziçi Kuraş Şampiyonası dün İstanbul'da sona ererken bayanlarda 3 altın, 3 gümüş, 4 de bronz madalya kazanan Türkiye, 15 puanla takım halinde birinci oldu. Erkeklerde ise 2 bronz madalya kazanıp, 2 puana ulaşan milli takım dördüncülüğü elde etti. 

İsviçre'yi yıktık 
2004 Avrupa Profesyonel Plaj Futbolu Ligi'nde Türkiye, İsviçre'yi 4 - 1 yendi. İstanbul'un Silivri ilçesindeki Çanta Belediye Plajı'nda yapılan günün ikinci müsabakasında ise Belçika, Avusturya'yı 6 - 3 mağlup etti. İlk sınavında Avusturya'ya boyun eğen millilerimiz, B Grubu'ndaki son mücadelesini bugün Belçika'ya karşı verecek. 

Üniversitelerin adresi Ağva 
Türkiye Üniversitelerarası Ağva Plaj Voleybolu Şampiyonası için geri sayıma geçildi. İlk ayağı 16-18 Temmuz'da gerçekleştirilecek şampiyonada ikinci etap 6-8 Ağustos, final etabı ise 20-22 Ağustos'ta yapılacak. Üniversite Oyunları Federasyonu Genel Sekreteri İlhan Toker, organizasyon sorumlusu Ahmet Şimşir ile Tramtrans Sorumlusu Hikmet Şerif Demir, bayanlar ve erkeklerde 16'şar takımın yarışacağı şampiyonanın zevkli ve çekişmeli geçmesini beklediklerini söylediler. 



</TEXT>
</DOC>
