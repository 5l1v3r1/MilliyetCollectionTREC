<DOC>
<DOCNO> 297126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/siyaset/asiy.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorunun ardında Müslümanlık var 
</HEADLINE>
<TEXT>


Aktar, "Türkler geliyor, diye matem havası esiyor. Esasında, bütün tartışma dönüp dolaşıp dine takılıyor. Sonra coğrafi kaygılar geliyor. Avrupa, Türkiye sayesinde kendisini sorguluyor" diyor 

SOHBET ODASI - DERYA SAZAK 


DERYA SAZAK 17 Aralık, Türkiye için tarihsel eşik, AB ile tam üyelik müzakerelerine başlanıp başlanmayacağı Brüksel'de liderlerce karara bağlanacak. AB uzmanı olarak yıllardır bu süreci izliyorsunuz. Zirveden ne bekliyorsunuz 
CENGİZ AKTAR Müzakereler başlayacak .. Belki tam anlamıyla bizim istediğimiz şekilde yani tarihiyle, töreniyle başlamayacak ama müzakere başlayacak. Nisan gibi tarama sürecine geçilir, 2005 sonu ya da 2006'ın başında müzakereler başlar. Brüksel'de bir hayal kırıklığı beklemiyorum. Son dakikaya kadar pazarlık sürecek. Türkiye'nin kırmızı çizgilerini müzakere masasına getirmesi, 10 yıl sonunda üye olmak amacıyla görüşmelere başlayacağını açık bir şekilde belirtmesi gerekiyor. 

Dönem Başkanı Hollanda'nın hazırladığı karar taslakları rahatsızlık yarattı. Zaten ucu açık olan sürecin sonunda tam üyelik olmayabilir kaygısı arttı. Fransa'nın tutumu da 'özel statü' niyetlerini besliyor. Kilitlenme nerede 
Üyelikten farklı bir statüde... En kötü senaryo, AB zirvesi sonuç bildirisinde Türkiye'nin kabul edemeyeceği, üyelikten farklı bir statünün metne girmesidir. 

Bu paragraflar ilk taslaktan itibaren boş tutuluyor, zirvedeki uzlaşıya göre yazılacak... 
Fransa ve Avusturya başta olmak üzere bazı ülkeler, ayrıcalıklı ortaklığı bir seçenek olarak karara dahil etmek istiyorlar. Türkiye serbest dolaşımdan, tarım sübvansiyonlarından, yapısal fonlardan men edilebilir. Taslakta son derece muğlak ve tehlikeli ifadeler var ve kalıcı korumalardan söz ediliyor. Bunlar Avrupa'nın felsefesine aykırı olduğu gibi adını koymadan ayrıcalıklı ortaklığa götüren, yani üyelikten farklı bir yapıya çıkabilecek fiili durumlardır. 

Türkiye gelecekte AB'ye tam üye olmazsa, 'özel statü' ile ne elde edecek Zaten Gümrük Birliği uyguluyor. Şimdiden 'ayrıcalıklı' ortak konumunda. Ne değişecek 
Tam üyelik dışındaki her şey kozmetik olur. Mesela Türkiye tarım sübvansiyonu almayacaksa, 50 bin sayfalık tarım müfredatını niye uygulasın ki Bu kadar basit. Tarım desteklenmeyecekse geriye ne kalıyor Türkiye'yi kurtaracak olan üretim alanlarının başında ekolojik tarım geliyor. Organik gıdaya en büyük talep Avrupa'dan. AB müzakere sürecinde tarım sübvansiyonu alamayacaksam, bu ne demek Avrupa ölçütlerinde tarım standardizasyonu gerçekleştiremeyeceğim... Bu da AB ülkelerine tarım ürünleri ihracatı yapamayacağımız anlamına gelir. 

Bir yandan da tarımdaki istihdamın düşürülmesi isteniyor. Nasıl olacak 
AB baştan itibaren çıtayı yükseğe koyarak, oyunun kuralını çok sert hale getirerek müzakereyi ipotek altına alıyor. Burada bir sorun var. 

Tarım açısından mı 
Hayır, bütün yapısal politikalar için geçerli. Yunanistan, İspanya ve Portekiz'in son 20 yılda nereye geldiğine bakalım. Milyarca euro destek aldılar. Bunlar hep yapısal fonlar sayesinde oldu. Sıra Türkiye'ye gelince bu çekinceler niye konuluyor 

Avrupa Parlamentosu koridorlarında Türkiye için şu söyleniyor 'Çok büyük, çok yoksul, çok farklı.' AB, korkuyor. 
Bütün bu argümanların cevabı var. 1 Mayıs 2004'te üye olan, aşağı yukarı Türkiye'nin nüfusu ve yüzölçümü kadar olan yeni 10 ülkenin durumuna bakalım. Onlar da çok büyük, fakir ve farklıydılar. 

Doğu Avrupa ülkelerini içine almakla AB, İkinci Dünya Savaşı'ndan kalan bir insanlık borcunu da ödemiş oldu. 
Ama biraz kazıyınca arkadan hemen Müslümanlık çıkıyor. Esas mesele, dindir. Bütün tartışma dönüp dolaşıp oraya takılıyor esasında. 

Din boyutu o kadar önemli mi Avrupa'nın Hıristiyan birliği olmadığı hep savunulur. AB Anayasası da dinden soyutlandı, laiklik esas değil mi 
Bence Müslümanlık h l önemli bir etken. Ondan sonra coğrafi kaygılar geliyor. Türkiye'ye 'Avrupa'da değilsiniz' deniyor. Peki Avrupa'nın doğu sınırı var mı, Urallar mı Ukrayna deniyor, son olaylara bakarsak orası da müstakbel üyedir. Burada artık Türkiye üzerinden 21. yüzyılda nasıl bir Avrupa olacağının sorgulanması gerekiyor. Nasıl bir kimlik ve hangi coğrafya Avrupa geleceğini oylayacak. Türkiye sayesinde oluyor bu sorgulama '21.yüzyılda kendi modelimi dünyaya yayacak bir güç olarak ortaya çıkabilecek miyim ' AB'nin arayışı bu olmalı. 

Avrupa'dan da bakınca, Türkiye'yi ABD'nin 'Truva atı' olarak gören çevreler de var. 
Elbette öyle düşünenler de var. Burada Avrupa kendi geleceğini tartışmaya açıyor. Arap ve Müslüman dünyası da Avrupalı bir Türkiye'nin kendilerine nasıl müspet yansıyacağını biliyor. Avrupa bunu da görmezden geliyor veya görmüyor. İstikrara kavuşmuş AB'li Türkiye Ortadoğu'ya da barış ve istikrar ihraç edecektir. Bu sayede Avrupa'nın 21. yüzyılda Çin ve ABD'nin yanında bir güç haline gelebileceğini nedense 'yaşlı Avrupa' görmüyor. 

Türkiye konusunda tereddütlü Avrupa. 
Eyvah Türkler geliyor, diye matem havası esiyor. Nasıl yapsak da engellesek diyen çevreler var. 

Fransa içindeki karşı çıkışta, İslamcı yükselişe karşı bir set oluşturma düşüncesi de rol oynuyor gibi, Cezayir ve Kuzey Afrikalı Müslüman azınlığın türban talebi, Türkiye'de rejimin laik niteliğiyle ilgili tartışmalarla kesişti. Hollanda'da Teo Van Gogh cinayeti de kaygıları tetikliyor. 
Böyle düşünenler maalesef var. Düz mantıkla bakıyorlar. İşte İslamcılar teröristtir, Türkler Müslümandır. O halde Türkleri içimize almayalım. Ama bu çekincelerin, taslak metne giren sınırlamaların tek nedeni, böyle düşünen kitleleri teskin etmek değil. Burada doğru yaklaşım, Türkiye'nin 'Biz de aynıyız' demesi değil. Biz farklıyız. Farklı olan, 'öteki' olan, Osmanlı olan, Balkanlar'da 500 yıl boyunca h kimiyetini sürdürmüş, Osmanlı'nın torunu Türkiye'nin bu farklılığını muhafaza etmesi gerektiğini söyleyenler de var. Ancak bu gerçekçi değil. Ham hayal. Böyle bir aidiyet var mı, yok mu, belli değil. Ne Türkiye'de var, ne Avrupa'da var, böyle bir aidiyet. Türkiye - AB birlikteliği, aynılık ya da farkındalıkta değil, eşitlik temelinde gerçekleşmelidir. 

Bir Osmanlı korkusu var diyorsunuz... 
600 yıllık imaj yerleşmiş. Rönesans'tan sonra değişen, 16. yüzyıldan sonra yerleşen o farklı, 'özgürlük düşmanı' Osmanlı'nın devam olan Türkiye'yle ilgili, hazmedememe korkusu söz konusu. 

1923'te kurulan modern Cumhuriyet'le Türkiye 80 yıldır eski Osmanlı imajından tümüyle uzaklaşmadı mı Üstelik, siyasal sistemi bugün Türkiye'nin AB üyeliğine karşı çıkan Fransa'ya çok benziyor. 
Avrupa'daki ülkeler arasında Türkiye'nin en çok benzediği ülke Fransa. Yunanistan için de aynı şey söylenebilir. Siyasi yapı itibariyle jakobenlik, merkeziyetçilik, laiklik ve hatta laikçilik, bütün bu çerçevelerde Fransa'ya en çok benzeyen ülke hangisidir diye sorsanız, Türkiye çıkar. Tarım toplumu. Belki bu benzerliği hazmedemiyorlar 

Siyaset 18 Aralık'la başlayacak 

Biraz da Türkiye penceresinden bakalım. 'Ertesi gün'ü konuşalım. 18 Aralık'tan itibaren AB kararı doğrultusunda Türkiye siyaseti nasıl etkilenecek 
Her şey yolunda giderse 18 Aralık Türkiye için bir milat olacak. Atatürk'ün gösterdiği çağdaş uygarlık yolunda çok hayati bir kilometre taşına varmış olacağız. Yepyeni bir döneme gireceğiz ama hiç kolay olmayacak. 18 Aralık'ta doğacak coşkuyu en iyi şekilde değerlendirmek gerekiyor. Burada sadece hükümete değil, Avrupa gibi toplumsal bir projenin gerçekleşmesi için herkese iş düşüyor. Yanılmamak lazım, bu işin altından hiçbir kesim kendi başına kalkamaz. Bürokrasi tek başına kalkmaya çalışırsa, bu iş başına yıkılır. 
Çünkü AB, özünde toplumsal bir proje. AB, bir dış ülkeler topluluğuyla ilişki değil. AB, toplum hayatımızı A'dan Z'ye değiştirecek bir proje. Balıkçılık politikasından, sokaktaki trafik lambasına kadar her şeyle alakalı. Son kullanıcı olan vatandaşların, başından itibaren AB projesine dahil edilmesi gerekiyor. Ancak toplum sahiplenirse, AB üyeliği gerçekleşir. Toplum da ne kadar söz hakkı verilirse o kadar sahiplenecektir. 

AKP, iktidar meşruiyetini dış dinamiklere çok fazla endeksledi, AB hedefinden sapma olursa, bugünkü dengeler sarsılır mı 
Böyle bir senaryoyu açıkçası düşünmek dahi istemiyorum. Türkiye'de gerçek anlamda siyaset 18 Aralık süreciyle başlayacak. Ülkenin değişmesini, daha fazla barış, demokrasi ve refah isteyenlerle istemeyenler ortaya çıkacak. 

Muhalefet açısından nasıl bir tablo bekliyorsunuz AB süreci Türkiye'de klasik sağ ve sol ayrımını da ortadan kaldırdı. Avrupa'daki Sosyalist Grup ve Yeşiller, AKP'ye daha yakın duruyor. CHP, ulusalcı kanada yerleşti. 
AB'nin ulus - devlete bakış açısını değiştireceği çok açık. Partiler de buna göre siyasetlerini yeniden konumlandıracaklar. Egemenlik haklarının ulus ötesi otoritelere devri gündeme gelecek. Üzerinde Atatürk'ün resmi olmayan paralar basacağız. Adı euro olacak. TL olmayacak. Doğubayazıt, Habur gümrükleri AB'nin giriş kapısı olacak. Habur'u denetlerken Kopenhag'da oturan AB vatandaşının da haklarını gözeteceğiz. 

Bölünme korkusuna ne diyorsunuz 
AB'ye girip de bölünmüş bir ülke yok. Çünkü AB'nin fiilen ve şimdi yeni Avrupa yasasında da getirdiği bir güvence var. AB üyesine bir saldırı olursa, AB üyesi bir ülkenin başına askeri anlamda bir şey gelirse dayanışma mekanizmaları devreye giriyor. Günümüzde bu coğrafyada sınırlarımızı garanti altına almanın en iyi yolu AB üyesi olmaktır. 

ABD Türkiye'nin değiştiğini gördü 

11 Eylül sonrası, Afganistan ve Irak savaşıyla ABD'nin dünya egemenliğini ilan etmesini sadece seyretti Avrupa... Oyunun dışında kaldı. Almanya ve Fransa gibi güçlü devletlerin, AB sınırlarını Türkiye üzerinden Ortadoğu'ya genişletmeleri doğru bir strateji olmaz mı Fransa niye direniyor Türkiye'nin adaylığına İç politika daha mı ağır basıyor 
ABD'nin Büyük Ortadoğu Projesi'ne karşı Avrupa'nın da Ortadoğu siyaseti olmalı. Türkiye'nin adaylık süreciyle bu zaten gerçekleşiyor. Üstelik barışçı yollardan, hukukla ve demokrasiyle oluyor. Avrupa bunu görmezlikten gelse de ABD ve İngiltere bunu görüyor. Onlar Türkiye'nin nasıl değiştiğini gayet iyi görüyorlar. ABD'de etkin çevrelerde şu söyleniyor 'Türkler Avrupa'yla birleşirse Avrupa güçlenir.' 

Türkiye, AB'ye güç katacaktır 

Fransa Cumhurbaşkanı Chirac'a bir mektup göndermişsiniz. 
Türkiye'nin 'Avrupa'ya yük değil, bir nimet olacağı' mesajını iletmeye çalıştık. Çünkü maalesef yalnız Fransa'da değil, Avrupa kamuoylarında 'Eyvah, 70 milyon insan gelecek ve bizim ekmeğimize konacak' gibi bir ön yargı var. Bunun böyle olmadığını, tam tersine Türkiye'nin AB'ye katkılarını anlatmaya çalıştık. 'Köstek olmayın' diyoruz. Avrupa'nın amacı, özgürlük, refah ve dayanışma sayesinde kalıcı bir barışı idame ettirmektir. Avrupa, şimdi barışı etrafına yaymak ve sınırlarını güven altına almayı hedeflemeli. Türkiye bu yayılmanın ilk ayağıdır. Türkiye'nin üyeliği jeopolitik getiriye ilaveten Hıristiyan Avrupa'nın kendi değerlerini farklı olana da sunabileceğin ifadesi olacaktır. Yaşlı Avrupa, ABD ve Çin'in yanında bir üçüncü güç olarak ortaya çıkmasının Türkiye'yle gerçekleşeceğini kavramış değil. 

ASALA'nın avukatı liderlere danışman 

Fransa karşıtlığında Ermeni faktörü de rol oynuyor. 
Chirac, 1997'de Mesut Yılmaz Lüksemburg'da masadan kalktıktan sonra krizi çözen Avrupalı liderlerin başındaydı. Müstakbel cumhurbaşkanı adayı Sarkozy, Chirac'ı zorluyor. Sarkozy'nin en yakın danışmanlarından biri, ASALA'nın eski avukatı ve şimdi yerel yönetimlerden sorumlu Patric Deveciyan'dır. Chirac'ın da eski avukatı. Kirli çamaşırları biliyor. Biz ulvi hedeflerden, Türkiye'nin öneminden, Ortadoğu'dan söz ederken Fransa'da işler bu seviyede gidiyor. Ermeniler aleyhte çalışıyor. Le Monde'da öyle makaleler çıkıyor ki, şaşarsınız. 'Endülüs'ten girmeye çalıştınız, def ettik. Viyana'da denediniz olmadı, AB ile şimdi soft yoldan girmeyi istiyorsunuz' diye yazdılar. Fransa'da, Türkiye'yi 'istemezük' rüzg rı çok şiddetli esiyor. 

Etnik partiler yasak ve anlamsız 

Güneydoğu'da Kürt sorunu bağlamında ayrılıkçı akımlar güçlenir mi Kürtlerin Herald Tribune'deki ilanını nasıl karşıladınız Kürtler, ayrılmak isterse ne olur 
AB dinamiğiyle ortaya çıkacak olan sinerji yalnız Türkiye'yi değil, bütün bölgeyi güçlendirecektir. Türkiye'nin Güneydoğusu 1923'ten beri olduğu gibi bütün o coğrafyada yaşayan farklı unsurlara İranlılara, Kürtlere ve Araplara tekrar çekim merkezi haline gelecek. Türkiye'de etnik temelde bir parti kurmanın hem anlamsız olduğunu, hem de AB üyeliği içinde bunun hukuken mümkün olamayacağını düşünüyorum. Çünkü benzer ülkeler var Fransa ve Yunanistan, onlarda da etnik temelde parti kurmak yasaktır. 

Kıbrıs'ta dayatma olacak mı 
Kıbrıs 17 Aralık için bir koşul değil. Ama halledilmesi gerekecek. Çünkü masada Kıbrıs Cumhuriyeti de olacak. Annan Planı'nın canlandırılmasından söz ediliyor ama bence en doğrusu, meselenin AB'lileşmesidir. Kıbrıs, AB çerçevesinde çözülmelidir. Yani, hem Kıbrıs'ın hem Türkiye'nin gideceği yer, orasıdır. Bu yolda adımların hızla atılması gerekiyor. 

KİMDİR 

İktisat doktoru olan Cengiz Aktar, 1955'de İstanbul'da doğdu. Galatasaray Lisesi ve Sorbonne Üniversitesi'ni bitirdi. AB uzmanı olarak tanınan Aktar, 1989 - 1994 yılları arasında da Birleşmiş Milletler çatısı altında ve Avrupa Birliği'nin göç ve iltica politikaları etrafında biçimlenen Hükümetlerarası Danışma Kurulu'nun başkanı olarak çalıştı. 1994 - 1999 arasında da BM'nin Slovenya Temsilciliği'ni yönetti. 


</TEXT>
</DOC>
