<DOC>
<DOCNO> 271415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy22.html </URL>
<DATE> 2004/09/13/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Başbakan Erdoğan Tacikistan'da... 
</HEADLINE>
<TEXT>

     Başbakan Recep Tayyip Erdoğan, Pakistan Başbakanı Şevket Aziz ile görüştü. 
     Erdoğan, Tacikistan Cumhurbaşkanı İmamali Rahmanov'un, Ekonomik İşbirliği Teşkilatı EİT 8. Zirve Toplantısı'na katılan devlet ve hükümet başkanları onuruna verdiği gayri resmi akşam yemeğinin ardından, Devlet Konukevi'nde Pakistan Başbakanı Aziz ile bir araya geldi. 
     Basına kapalı gerçekleşen görüşmede, gazetecilerin görüntü almasına izin verildi. 
     Görüşmeye, Devlet Bakanı Beşir Atalay, AK Parti Genel Başkan Yardımcısı Şaban Dişli ile milletvekilleri Egemen Bağış ve Ömer Çelik katıldı. 
     Alınan bilgiye göre, görüşme, ''çok samimi'' bir ortamda gerçekleşti. 
     Her iki başbakan, EİT'in daha iyi işlemesi için ne gibi tedbirler alınması konusunda karşılıklı görüş alış verişinde bulundu. 
     Erdoğan ve Aziz, iki ülke arasındaki ekonomik ve ticari ilişkilerin daha da geliştirilmesi için bugüne kadar atılan adımlar ve bundan sonra yapılabilecekleri de ele aldı. 
     Başbakan Erdoğan ve Pakistan Başbakanı Aziz, Erdoğan'ın, Pakistan ziyaretinde prensip mutabakatı sağlanan Türk Hava Yolları'nın Karaçi uçuşu ile ilgili krizlerin giderilmesi konusunda görüş birliğine vardı. 
     Pakistan Başbakanı Aziz görüşmede, Pakistan'daki 10 milyar dolarlık yol ve baraj yatırımlarına Türk müteahhitlerinin de katılmasını istediklerini söyledi. 
     Erdoğan da 4 Ekim'de İstanbul'da yapılacak AB-İslam Konferansı Örgütü Dışişleri Bakanları toplantısına, Pakistan'ın üst düzey ve aktif olarak katılmasını beklediğini kaydetti. 
     Ayrıca, Erdoğan, görevine yeni başlayan Şevket Aziz'i en kısa zamanda Türkiye'de görmekten duyacağı memnuniyeti dile getirdi. 
     Aziz, ''Tabii en kısa zamanda gelmek istiyorum. Trabya'da, Körfez'de balık yemeyi özledim'' dedi. 
     Başbakan Erdoğan da Aziz'e, ''En kısa zamanda gelin. Hem balık yeriz hem çalışırız'' karşılığını verdi. 
     
</TEXT>
</DOC>
