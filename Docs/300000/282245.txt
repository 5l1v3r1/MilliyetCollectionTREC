<DOC>
<DOCNO> 282245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur16.html </URL>
<DATE> 2004/10/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İftar topu yerine ses bombası .. 
</HEADLINE>
<TEXT>

     Kastamonu Belediye Başkanı Turhan Topçuoğlu, kentin tarihi kalesinde bulunan 90 yıllık ramazan topunun arızalanması nedeniyle tamire gönderdiklerini belirterek, ''Önemli olan iftar ve sahur vaktinin hemşehrilerimize bir şekilde duyurulması. Biz de bu amaçla top yerine ses bombası kullanıyoruz'' dedi. 
     Turhan Topçuoğlu, AA muhabirine yaptığı açıklamada, Kastamonu Kalesi'nde bulunan 90 yıllık tarihi topun arızalandığını belirtti. Topu tamire gönderdiklerini bildiren Topçuoğlu, oruçlarını yıllardır top sesiyle açan Kastamonuluların bu yıl da ramazan ayında top sesinden mahrum kalmamaları için belediye olarak itfaiye ekiplerince ses bombası kullanılmasına karar verdiklerini söyledi. 
     Ses bombasının da ramazan topunun işlevini yerine getirdiğini ifade eden Topçuoğlu, ''Burada önemli olan iftar ve sahur vaktinin hemşehrilerimize bir şekilde duyurulması. Biz de bu amaçla top yerine bomba kullanıyoruz'' dedi. 
     İtfaiye Müdürü Nazım Afacan da ses bombasını aldıkları firmanın iftar ve sahur vaktinde bombayı kullanmakla görevli üç kişilik itfaiye ekibine özel ders verdiğini belirtti. 
     Ses bombasının havai fişek gibi havaya fırlatılarak 250 metre yükseklikte patlatıldığını anlatan Afacan, ''Bombaların hiç kimseye zararı dokunmuyor. Bunun için Kastamonu Valiliği'nden ve Emniyet Müdürlüğü'nden gerekli izinleri aldık'' dedi. 
     
</TEXT>
</DOC>
