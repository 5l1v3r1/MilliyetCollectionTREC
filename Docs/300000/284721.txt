<DOC>
<DOCNO> 284721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/ekonomi/eko02.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz fiyatına yüzde 5 zam geliyor 
</HEADLINE>
<TEXT>


Petrol fiyatlarındaki artışın etkisiyle, doğalgaza yüzde 5 zam yapılıyor. Zam kararı, Enerji Piyasası Düzenleme Kurulu'nun onayının ardından yürürlüğe girecek 

EKONOMİ SERVİSİ 

Eylül ayında yüzde 5 artırılan doğalgaz fiyatları bu ay da aynı oranda zamlandı. Konuya ilişkin geçtiğimiz günlerde NTV'ye açıklamalarda bulunan Enerji ve Tabii Kaynaklar Bakanı Hilmi Güler, petrol fiyatlarındaki artışın, dönemsel olarak bundan sonra doğalgaz fiyatlarına artış olarak yansıtılacağını açıklamıştı. 
Devlet Bakanı Ali Babacan da geçen hafta doğalgaza zam yapılacağının sinyalini vermişti. Doğalgaz fiyatlarının belirlenmesinden bir ülkeyle son altı ay, bir diğer ülkeyle de son dokuz aydaki ortalamanın alındığını belirten Babacan, "Şimdi yüksek petrol fiyatının olduğu döneme giriliyor. Türkiye'nin doğalgaz maliyetleri, ortalamalar doğrultusunda artacak. Bu dünyanın gerçeği" demişti. 
Dün Maliye Bakanlığı'nda gerçekleştirilen toplantının ardından doğalgaza yüzde 5'lik zam kararı çıktı. NTV - MSNBC'nin haberine göre Hazine ve Maliye kanadı doğalgaz zammının yüzde 10'nun üzerinde olmasını isterken, Enerji Bakanlığı daha önce olduğu gibi zam oranını yüzde 5'te tuttu. 
Zam kararı Enerji Piyasası Düzenleme Kurulu'nun EPDK onayının ardından yürürlüğe girecek. Her ay sonunda EPDK'ya yapılan bildirimin ardından zam kararı yürürlüğe giriyor. Bu çerçevede EPDK'nın onayının ardından zam 1 Kasım'dan itibaren uygulanmaya başlanacak. 


</TEXT>
</DOC>
