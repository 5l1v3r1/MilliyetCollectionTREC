<DOC>
<DOCNO> 289372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas23.html </URL>
<DATE> 2004/11/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İnternette özür savaşı Bush'u seçen ABD halkı özür dilemeli mi .. 
</HEADLINE>
<TEXT>

     BBC 

ABD başkanlık seçimlerinin sonuçlarından memnun olanlar ile bu sonuçlardan dolayı halktan özür dilemek isteyenler internette savaşıyorlar. 
     Tartışma, seçim sandıkları kapanır kapannmaz, sorryeverybody.com herkesten özür dileriz adlı internet sitesinde başladı önce. 
     Siteyi kuran kişi, elinde "Özür dilerim Dünya " yazan bir kartla çekilmiş fotoğrafını yayınladı. 
     Ardından bu fotoğrafı arkadaşlarına yollayanlar sayesinde site 27 milyon hit aldı. 
     Ancak sitenin kuruluşu, ABD Başkanı George Bush'u destekleyen ve özür dilenecek bir şey olmadığını düşünenlerce en az 8 sitenin daha kurulmasına vesile oldu. 
     Sorryeverybody.com adlı sitenin 20 yaşındaki kurucusu James Zetlen, 'internet sitesinin tetiklediği duygu selinin inanılmaz' olduğunu söylüyor. 
     Southern California Üniversitesi'nde nöroloji bilimi üzerine çalışan Zetlen, insanların internette özür dileme anlayışları olmadığını söyleyerek bunun en uygun zaman olduğunu düşündüğünü belirtiyor. 
     Zetlen, siteyi neden kurduğu sorulduğunda, "Dünya Amerika'da hükümetin yaptıklarını desteklemeyen birileri olduğunu anlamak zorunda. Aldığımız elektronik postalara bakarsak uluslararası toplumda epey takdir gördük" diye yanıt veriyor. 
     Ancak sorryeverybody.com'un başarısı üzerine, Başkan Bush'u destekleyenler de harekete geçmekte gecikmemiş. 
     werenotsorry.com Üzgün değiliz gibi bir dizi site ortaya çıkmış. 
     Bu sitelerden birinde "Özgürlük ve Demokrasi'ye inanıyoruz diye dünyadan özür dilememize gerek yok" diye bir not düşülmüş. 
     
     Rekor ziyaret 

     Zetlan, elde ettiği büyük başarı sonucu, üniversitedeki sayfasının çok yer kaplaması üzerine, siteyi özel bir servis sağlayıcıya taşımak zorunda kalmış. 
     Genç üniversiteli, şimdi aylık masrafı 7 bin doları bulan sitesine maddi yardım arıyor. 
     
</TEXT>
</DOC>
