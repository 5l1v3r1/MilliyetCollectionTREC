<DOC>
<DOCNO> 267295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/yguven.html </URL>
<DATE> 2004/08/29/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Tehlikesiz deney 
</HEADLINE>
<TEXT>



Fenerbahçe'nin eline, yeni oyun düzenini denemek için bundan iyi fırsat geçemezdi doğrusu. Dörtlü savunmanın önüne beş orta saha dizen ve gol umudunu Balili'nin yeteneğine endeksleyen Kayserispor, bu maçı kazanmayı bir an bile aklına getirmemiş olmalıydı. Kapasitesini biliyordu Kayserispor... Ancak zaman zaman yakaladıkları pozisyonlara, dönen toplarla yarattıkları akınlara kendileri de hayret ediyordu mutlaka... 
Son derece doğaldı. Yılların Daum'u deneme yanılma sürecini tamamlamamış, ancak olumlu bir rastlantıyla takımı 4 - 2 - 3 -1 haline çevirmişti. Kolay değil yumurta kapıya gelmiş, Şampiyonlar Ligi'ne çok az kalmıştı. Orta saha sendromunu gidermek zorundaydı Daum. Defansın önünde koyduğu Aurelio - Fabiano ikilisi, savunma özürlü Tuncay, Alex, Serhat üçlüsünden boşluk bırakmayacak, sol beke yerleştirilen Ümit topu oyuna sokan adam olacaktı. Ümit fazlasını yaptı ilk yarıda. Sahayı boylamasına kullanan tek Fenerbahçeli'ydi. Alex ilk yarısı güneş altında oynanan maçın çoğunu pilonların sahaya düşen gölgesine sığınarak geçirdi. Tuncay, yardımcı hakemlerin ofsayt bilgisini sınıyor, savunmada Luciano yine ağır kalıyordu Balili karşısında. 
Maçın ilk yarısı için bir iyimser, bir de kötümser bakış geçerliydi ki, her ikisi de sonuna kadar doğru sayılabilirdi. İyimser olan Fenerbahçe'nin belki de bu sezon en çok pozisyon bulduğu bir ilk yarıydı bu. Kötümser olan ise, Kayseri karşısında pozisyon bulamayan takımın yeri Süper Lig değildi zaten... Neyse ki, Ümit'in asistiyle Hooijdonk'un kafa golü geldi. 
İkinci devrede güneş batmıştı ve Alex de oyuna ucundan katıldı. Kayserispor hocası Hüsnü Özkara da, Alex'i kontrol eden Ali Turan'ı oyundan alarak buna katkılarını esirgemiyordu. Artık Fenerbahçe kalesi önünde çoğalmaya çalışan Kayserispor, orta sahada ve geride Fenerbahçe'ye daha çok boşluk bırakıyordu. 
69. dakikada Daum'un yaptığı Serhat - Nobre değişikliği, Daum'un Avrupa arayışlarındaki bir deneme daha sayılabilirdi. Bundan sonraki dakikalar artık Fenerbahçe'nin "klasik" bireysel zaferlerine gebeydi ve çok geçmeden Hooijdonk'un menzil dışından frikik golü geldi. 
Maçın bitmesine on dakika kala Daum'un yaptığı Tuncay - Deniz değişikliğinin altında, haftalardır Fenerbahçe'yi sırtlayan Aurelio'ya acıma hissi mi vardı, yoksa hoca bir kaza golü yememek için orta sahayı güçlendirmek mi istiyordu bilinmez, ama en iyi savunmanın hücum olduğu yine ortaya çıktı. Kanatları kırpılan Fenerbahçe ustalarıyla ortadan gol arasa da, Kayserispor rahatladı. 
Her türlü Daum deneyi için bulunmaz fırsat olan Kayserispor maçı üç de güzel puanla süslenince, deymeyin Fenerbahçe'nin keyfine. 


</TEXT>
</DOC>
