<DOC>
<DOCNO> 287546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur36.html </URL>
<DATE> 2004/11/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yaşını büyütmek için babasının mezarını açtıracak 
</HEADLINE>
<TEXT>

     Bursa'nın Keles İlçesi'nde bir kişi, yaşını büyütmek için öncelikle kendisi gibi nüfus kayıtlarında küçük yazılan, 7 yıl önce vefat eden babasının mezarını açtıracak. 
     Keles'e bağlı Epçeler Köyü'nde oturan Ali Ertürk, Bursa'da çalıştığı tekstil firmasından emekli olmak için işlemlere başladı. Ertürk, hizmet süresi tam olmasına karşın yaş sınırı nedeniyle emekli olamayacağını öğrenince, yaşını büyütmek için Keles Asliye Hukuk Mahkemesi'nde dava açtı. 
     Dava dilekçesinde, 1962 doğumlu olmasına rağmen, nüfus kayıtlarına göre, 25 Temmuz 1968 tarihinde dünyaya gelen kardeşi Cemal'den 2 gün küçük yani 27 Temmuz 1968 doğumlu olduğunu savunan Ertürk, ''yanlışlığın düzeltilmesini'' talep etti. 
     ''Yaş tespiti için'' Uludağ Üniversitesi Tıp Fakültesi'ne sevk edilen Ertürk'e, ''40-45 yaşları arasında olabilir'' yönünde verilen rapor ile Ertürk'ün dünyaya geldiği 1962 yılında muhtar tarafından tanzim edilen doğum raporu mahkemeye delil olarak sunuldu. 
     Dönemin muhtarı Mustafa Ertaş ve 5 tanığın da ifadelerine başvuran mahkeme, Nüfus Müdürlüğü'nden istenen belgelerde, Ertürk'ün doğum tarihi olan 1962'de babası Mehmet Ertürk'ün 12 yaşında görüldüğünü dikkate alarak, Ertürk'ün yaşını büyütmek için önce babasının yaşını büyütmesi gerektiği yönünde karar verdi ve davayı reddetti. 
     Mahkeme, 1997 yılında ölen babasının yaşını büyütmesi için Ertürk'e dava açma yetkisi verdi. 
     Ali Ertürk, AA muhabirine yaptığı açıklamada, yaşının büyüklüğünü raporlar ve belgelerle kanıtladığını belirterek, ancak bunu tescil ettirebilmesi için önce babasının mezarını açtıracağını ve onun yaşının tespit edilmesini sağlayacağını bildirdi. 
     Babasının mezarını açtırmak ve dava masrafları için en az 4-5 milyar lira gerektiğini öğrendiğini, bu parayı ödeyecek gücü bulunmadığını anlatan Ertürk, ''Ne yapacağımı şaşırdım. Önce bu parayı bulacağım. Bu da biraz zaman alacak'' dedi. 
     
</TEXT>
</DOC>
