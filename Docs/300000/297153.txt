<DOC>
<DOCNO> 297153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/yasam/axyas01.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Noel Baba'nın burnu kırık çıktı 
</HEADLINE>
<TEXT>


Kafatasında yapılan ölçümler yardımıyla bilgisayar ortamında 'canlandırılan' Noel Baba'nın, kırık burunlu olduğu anlaşıldı 

NEVSAL ELEVLİ Londra 

İngiltere'deki Manchester Üniversitesi antropologları, Noel Baba'nın 3 boyutlu görüntüsünü çıkardı. İtalya'nın Bari kentindeki bir kilisede bulunan kemikler ve kafatasından alınan ölçüler ile Ortodoks ikonlarındaki resimlerinin incelenmesi sonucu bilgisayar ortamında yeniden doğan Noel Baba'nın burnunun kırık olduğu anlaşıldı. Ayrıca Noel Baba'nın 60 yaşlarında, sert çeneli ve 1.68 metre boyunda olduğu da belirlendi. 
Manchester Üniversitesi antropologlarından Caroline Wilkinson, gerçek adı Saint Nicolas olan Ortodoks piskopos Noel Baba'nın 'erkeksi yüz hatlarına sahip olduğunu ve kırık burnunun da yüzüne karakter kattığını' söyledi. 

Paylaşılamıyor 
Haberi veren İngiliz The Sunday Times gazetesi, Noel Baba'nın kemiklerinin Türklerle İtalyanlar arasında sürtüşmeye neden olduğunu da yazdı. Türkiye'deki Santa Claus Vakfı Başkanı Muammer Karabulut, 1087'de İtalyanların, Noel Baba'nın kemiklerini Demre'den çaldıklarını belirterek, bu durumun düzeltilmesi için çalıştıklarını söyledi. 

</TEXT>
</DOC>
