<DOC>
<DOCNO> 283820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo27.html </URL>
<DATE> 2004/10/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Fenerbahçeli Tuncay'ın oyundan alınması mahkemelik oldu... 
</HEADLINE>
<TEXT>

     Fenerbahçeli futbolcu Tuncay Şanlı'nın Sakaryaspor maçında oyundan alınması sonrasında yaptığı hareketlerle ilgili olarak özel bir televizyon kanalında yayınlanan spor programında yorum yapan eski hakem Ahmet Çakar, jandarma emeklisi Galatasaray taraftarı Ali Rıza Tanık tarafından mahkemeye verildi. 
     Alınan bilgiye göre, Fenerbahçe-Sakaryaspor maçından sonra özel bir televizyon kanalında yayınlanan spor programında, teknik direktör Christoph Daum tarafından oyundan alınan Fenerbahçeli Tuncay Şanlı'nın, yedek kulübesi yerine, soyunma odasına gitmesiyle ilgili olarak, ''Onurlu ve gururlu davranmış. Delikanlıymış. Memur zihniyetinde değilmiş'' şeklinde yorum yapan Ahmet Çakar, jandarma emeklisi Ali Rıza Tanık tarafından 'memurlara hakaret' ettiği gerekçesiyle mahkemeye verildi. 
     Ali Rıza Tanık, AA muhabirine yaptığı açıklamada, maçın oynandığı gün yayınlanan programda sunucu tarafından yöneltilen bir soruya, Ahmet Çakar tarafından verilen yanıtın memurlara hakaret niteliğinde olduğunu belirterek, şunları söyledi 
     ''Ahmet Çakar, memurların onursuz ve gurursuz olduğunu söylüyor. Ben 20 sene devlet memuru olarak çalıştım. Ben onursuz ve gurursuz değilim. Ahmet Çakar da doktor kimliğiyle devlet memuru. Ahmet Çakar'ı, memurlara hakaret ettiği gerekçesiyle Aydın Cumhuriyet Savcısı Kamil Solak'a dilekçe vererek şikayet ettim. Programla ilgili gerekli inceleme yapılınca, mahkeme açılacak. Kendisinden maddi ve manevi tazminat talep edeceğim.'' Tanık, programın yayınlandığı televizyon kanalı tarafından olaya müdahale edilmediğini, dolayısıyla televizyon kanalının ve program sorumlularının da cezalandırılması gerektiğini, aynı şekilde memur sendikalarının da olaya duyarsız kaldığını söyledi. 
     
</TEXT>
</DOC>
