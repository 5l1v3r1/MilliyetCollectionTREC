<DOC>
<DOCNO> 265262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/soneko02.html </URL>
<DATE> 2004/08/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
DİE verileri teletekse de giriyor... 
</HEADLINE>
<TEXT>

     Teknolojik gelişmeleri izleyerek daha hızlı veri üretmeye çalışan Devlet İstatistik Enstitüsü DİE , bir yandan da ilgilerin bunlara daha kolay ulaşabilmesinin yollarını arıyor. 
     Bu kapsamda, DİE tarafından yayımlanan enflasyon, büyüme ve dış ticaret istatistiklerinin TRT'nin teleteks sayfasından izlenebilmesi hedefleniyor. 
     A.A muhabirinin edindiği bilgiye göre, konuya ilişkin iki kuruluş arasında önümüzdeki günlerde bir protokol imzalanması bekleniyor. 
     
     İNTERNETTE KREDİ KARTI İLE BİLGİ SATIŞI 
     DİE, hazırladığı istatistiklere ilişkin ayrıntılı bilgilere ulaşılmasında da kolaylık sağlanması amacıyla internet ortamında kredi kartı ile bilgi satışı yapacak. 
     Uygulamada, DİE'nin web sitesinden isteyen kredi kartı ile anında bilgiye ulaşabileceği gibi isteyenler de bunları ayırtarak DİE'den şahsen teslim alabilecek. 
     Bu konuda Enstitü'nün gerekli izinleri aldığı ve bankalarla görüştüğü belirtilirken, uygulamanın 1-2 ay içinde hayata geçirileceği belirtiliyor. 
     
     ANKETÖRLERE 250 TABLET BİLGİSAYAR 
     DİE, bölgelerden fiyat alınması sırasında kullandığı sistemde de değişikliğe gitmeyi planlıyor. 
     Anketörlerin fiyat aldığı yerlerde anında fiyat girerek merkeze daha kısa sürede bilgi ulaştırmasını öngören sistem için 250 adet tablet bilgisayar alınacak. 
     Böylelikle veri giriş süreci kısalacak ve merkezde oluşan yığılmanın da önüne geçilmiş olacak. 
     
</TEXT>
</DOC>
