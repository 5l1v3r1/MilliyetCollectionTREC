<DOC>
<DOCNO> 281070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/ekonomi/eko05.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
4 milyon dolarlık banka kartı kampanyası... 
</HEADLINE>
<TEXT>



Bankalararası Kart Merkezi BKM , banka kartı kullanımını artırmak için bu ay sonunda 'Banka Kartı Kampanyası' başlatacak. 4 milyon dolar bütçe ayrılan kampanya kapsamında 300 kişilik bir ekip de üye işyerlerini dolaşarak banka kartı kullanımının avantajlarını anlatacak. 
BKM Genel Müdürü Sertaç Özinal, Türkiye'de banka kartı kullanımının yok denecek kadar az olduğunu ifade ederek, kartlarla yapılan alışverişlerin yüzde 99.5'inin kredi kartıyla, yüzde 0.5'inin ise banka kartıyla yapıldığına dikkat çekti. Banka kartlarının en çok para çekmek için kullanıldığını, tüketicilerin sadece yüzde 25'inin banka kartıyla alışveriş yapılacağını bildiğini ifade eden Özinal, 'Bankalar ve üye işyerleriyle birlikte bilinçlendirme kampanyası yaptığımız takdirde, yüzde 25 oranın yüzde 70'e çıkabileceğini tespit ettik' dedi. Enflasyon düşünce, banka kartı kullanımının hızla artacağını dile getiren Özinal, kart kullanımına geçişle birlikte kayıtdışının azalacağını ve devletin daha fazla vergi toplayabileceğini vurguladı. 


</TEXT>
</DOC>
