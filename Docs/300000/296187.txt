<DOC>
<DOCNO> 296187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun37.html </URL>
<DATE> 2004/12/09/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ajanımızın kemiklerini verin .. 
</HEADLINE>
<TEXT>

     İsrail Cumhurbaşkanı Moşe Katsav, Suriye'den, 1965'te asılarak idam edilen Mossad ajanı Eli Cohen'in ''kemiklerini'' istedi. 
     İsrail radyosu, Katsav'ın, Cohen'in kemiklerinin İsrail'e iade edilmesini istediğini duyurdu. 
     Radyonun haberinde, cumhurbaşkanının talebine henüz Suriye'den cevap gelmediği ifade edildi. 
     Mısır doğumlu bir Yahudi olan Cohen, zengin ve Arjantin'e göç etmiş Suriye asıllı başarılı bir işadamı kimliğiyle Şam'a gelmişti. 
     Devrimci Arap Baas Partisi'ne ''Kemal'' adıyla giren ve parti içinde etkin olan Cohen, üst düzey yöneticilerin yakın arkadaşı olmuştu. 
     Baas'ın kansız bir darbe ile iktidarı ele geçirmesinden sonra asker ve sivil yöneticilerle ilişkilerini ilerleten Cohen, Suriye İstihbarat Başkanı Albay Ahmed Suweidani ve Suriye Devlet Başkanı Emin Hafız'ın yakın dostu oldu. 
     Cohen, Golan Tepeleri'ndeki Suriye askeri tesislerini denetleyen birkaç sivil görevlinin arasında yer aldı. 
     Bu, Cohen'e, Suriye'nin Golan Tepeleri'ndeki askeri tesis ve faaliyetlerinin Mossad'a aktarılması imkanını sağladı. 
     Savunma Bakanı Yardımcılığına getirilmesine günler kala, Sovyet gizli servisi KGB ajanları tarafından, tesadüfen telsiz teçhizatının tespit edilmesi üzerine Cohen'in kimliği ortaya çıktı. 
     2 yıl süren bir yargılamanın ardından idama mahkum edilen Eli Cohen 41 , 3 kız ve bir erkek çocuğu babasıydı. Karısına yazdığı son mektupta, ''Zamanını benim için ağlayarak geçirme. Daima geleceği düşün'' dediği belirtilen Cohen, ''Araplara karşı savunma değil, saldırı taraftarı'' olarak tanınıyordu. 
     
     KATSAV'DAN, ESAD'A GÖRÜŞME TALEBİ 
     Öte yandan, Maariv gazetesi, Katsav'ın Suriye Devlet Başkanı Beşşar Esad ile 6 ay kadar önce, Başbakan Ariel Şaron'un bilgisi dışında temas kurduğunu iddia etti. 
     Cumhurbaşkanlığı danışmanlarından Avi Granot'un, iki devlet başkanı arasındaki teması teyit ettiğini yazan gazete, bu ilişkilerin ''diplomatik'' kanallardan yapıldığını ve resmi bir nitelik taşımadığının ifade edildiğini kaydetti. 
     Ayrıca Katsav'ın herhangi bir politik hareketin öncülüğünü yapma amacında olmadığı belirtildi. 
     Habere göre, Katsav'ın 6 ay kadar önce Suriye tarafına iletilen mesajında, Şam, Kudüs ya da bir başka merkezde görüşme niyeti dile getirildi. 
     Ancak Esad, ''İsrail hükümetinin resmi temsilcisi olması halinde Katsav ile görüşmekten mutlu olacağını'' belirtti. 
     Katsav ise buna cevabında, ''İsrail devletini temsil ettiğini, ancak hükümeti temsil etmediğini, görüşmelerin resmi bir nitelik taşımayacağını'' belirtti. 
     Gazete, bu gelişmeler üzerine Esad'ın görüşmeyi kabul etmediğini ve görüşmenin olmadığını yazdı. 
     
</TEXT>
</DOC>
