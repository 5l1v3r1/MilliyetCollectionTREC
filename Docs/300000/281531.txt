<DOC>
<DOCNO> 281531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko34.html </URL>
<DATE> 2004/10/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
IMF'nin Irak Raporu 5 yıl içinde 68 milyar dolar yatırım yapılacak 
</HEADLINE>
<TEXT>

     Uluslararası Para Fonu'na IMF göre Irak, önümüzdeki 5 yıl içinde yeniden yapılanma çerçevesinde 68 milyar dolarlık yatırım gerçekleştirecek. 
     IMF tarafından yayınlanan Irak raporuna göre, Irak'ın, önemli bir bayındırlık harcaması yapması gerekiyor. 
     Rapora göre, Irak'ta geçici hükümet, şiddet olaylarına rağmen, temel bir ekonomik programı izleme kapasitesine sahip bulunuyor. 
     Irak'ın, IMF'nin incelemesini kabul ettiğinin belirtildiği raporda, Iraklı yetkililerin, sıkı makro ekonomik politika ile yapısal reformları uygulama taahhüdünde bulundukları da kaydedildi. 
     IMF, Irak'ın, yaklaşık 126 milyar dolarlık dış borcunun da sürdürülemez düzeyde olduğuna işaret ederek, borçlarda önemli bir indirim yapılması gerektiğini bildirdi. 
     436 milyon dolarlık acil mali yardım paketinin onaylanmasıyla Irak, 29 Eylül'den itibaren IMF'nin izlemesi altına girdi. 
     IMF, Irak'ın, 1983-2003 arasında IMF üyesi olmasına rağmen bu ülkede fazla inceleme imkanının da oluşmadığını kaydetti. 
     
     IMF'NİN TAHMİNLERİ... 
     IMF tahminlerine göre Irak'ta Reel Gayri Safi Yurtiçi Hasıla, bu yıl yüzde 52, gelecek yıl yüzde 17 ve 2006-2009 yılları arasında da yüzde 9 oranında artış gösterecek. 
     Enflasyon ise gelecek yıl ortalama yüzde 15 olarak tahmin edilirken, 2009 yılına kadar aşamalı olarak yüzde 7'ye inmesi öngörülüyor. 
     Irak'ın petrol gelirleri de bu yıl 16 milyar dolar olurken, 2009 yılında 22 milyar dolara çıkacak. Halen 2.1 milyon varil olan günlük petrol üretimi de 2009 yılına kadar 3.5 milyon varile ulaşacak. 
     
</TEXT>
</DOC>
