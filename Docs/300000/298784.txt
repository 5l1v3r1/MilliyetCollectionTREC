<DOC>
<DOCNO> 298784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur23.html </URL>
<DATE> 2004/12/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Çaldıkları kasayı, çalıntı kamyonla taşımak istediler... 
</HEADLINE>
<TEXT>

     Bursa'nın merkez Osmangazi İlçesi'nde, bir nakliyat firmasından çaldıkları çelik kasayı, aynı firmaya ait kamyona yükleyerek kaçmaya çalışan hırsızlar, kaza yapınca kaçtılar. 
     Alınan bilgiye göre, yeni Yalova yolunda, Ali Çiftçi'ye ait ''Öz Bursa Ambarı'' adlı işyerine giren kimliği belirlenemeyen üç kişi, işyerinin büro kısmında bulunan çelik kasayı, firmaya ait park halindeki 16 BA 728 plakalı kamyona yükleyerek, işyerinden çıktı. 
     Zanlılar, çalıntı kamyonla çevre yolunda bir TIR'a arkadan çarpınca, içinde çelik kasa bulunan kamyonu bırakarak kaçtılar. 
     Kaza yerine gelen polis, kamyonu otoparka çektirirken, firma sahibi Ali Çiftçi'ye ulaştı. 
     Çiftçi'nin, işyerindeki çelik kasanın yerinde olmadığını bildirmesi üzerine, otoparka giden güvenlik güçleri, kamyonun kasasında buldukları çelik kasayı sahibine teslim ettiler. 
     Görgü tanıklarının ifadelerine göre üç kişi olduğu belirlenen zanlıların yakalanmasına çalışıldığı, olayla ilgili soruşturmanın sürdüğü bildirildi. 
     
</TEXT>
</DOC>
