<DOC>
<DOCNO> 256958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/ekonomi/eko09.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'tan 'konutta' geri adım 
</HEADLINE>
<TEXT>


ANKARA Milliyet 

Meclis Başkanlığı'nın, Toplu Konut İdaresi TOKİ ile geliştirdiği milletvekillerine konut projesi, Başbakan Recep Tayyip Erdoğan'ın tavrı üzerine askıya alınmış gözüküyor. TOKİ yetkilileri, "Meclis'ten talep geldi. Öngörüşme yapılmış, ama resmi bir protokol imzalanmamış. Protokol olmadan broşürde idarenin ambleminin kullanılması yanlış" dedi. 

'Püfürük şeyler' 
TBMM Başkanı Bülent Arınç ise Erdoğan ile arasında kriz olmadığını belirterek, gazetecilere, "Biz 30 yıldır siyasette yol arkadaşıyız. Böyle püfürük şeyleri bırakın" dedi. Arınç, TOKİ'den öneri geldiğini, kendilerinin de ön araştırma yaptığını bildirdi. 
TOKİ ile henüz sözleşme veya protokol imzalanmadığını belirten Arınç, önceki gün Meclis'te, "Bu proje sonuna kadar devam edecek" demişti. Erdoğan da, "TOKİ bunun içerisinde değildir. Bu ülkede yürütmeden sorumlu kişi şahsımdır ve kabinemdir" diye tepki göstermişti. 


</TEXT>
</DOC>
