<DOC>
<DOCNO> 261314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/ysenay.html </URL>
<DATE> 2004/08/07/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Karadeniz fırtınası 
</HEADLINE>
<TEXT>



Fenerbahçe, sezonun açılış maçında deplasmanda oynamanın zorluklarını bilerek üç puanı koparmak için uğraş veriyordu Rize'de... 
Geniş bir kadroya sahip Fener'de görev yapan her futbolcu, oyunun hakkını vermeye uğraşıyor, giydiği formayı başkalarına kaptırmamak için de pür dikkat ve tek topla oynayarak götürüyordu Çaykur Rizespor önündeki zorlu mücadeleyi... Hooijdonk ve Aurelio ilk yarının en önemli isimleriydi sahada... Hooijdonk geçen yılki oyun tarzına daha da güçler katarak çıkmıştı Rize çimenine... Kendi savunması içinden top çıkarıyor, orta alanda nefis paslar ve hücum pres gösterilerine imza atıyor, ayrıca Rize savunmasının arasındaki en tehlikeli pozisyon avcılığına hep Hooijdonk soyunuyor, bu aralara sıkıştırdığı iki golle de takımının ilk yarıdaki sonucunu farka bağlıyordu... 
Aurelio da, sahanın her yerinde yaptığı akıl dolu hareketlerle hem Rize'nin hücumlarındaki hızını kesiyor, hem de Fenerbahçe'yi çabucak karşı atağa çıkaran isim oluyordu. Ehh, böyle iki tane, hiçbir rakibinde olmayan joker oyuncunuz varsa, tabii istikbale umut ve heyecanla bakabilirsiniz. İşte bu duygularla kapattık Rize'deki oyunun ilk yarısını... 


İkinci yarıya Çaykur Rize müthiş tempoyla giriyor, göbekte Servet'in hantal kaldığı bir yan top yanlışıyla Okan golünü atıyor, hemen sonrasında yine Okan çok önemli bir yan topta ilkinde gösterdiği beceriyi ortaya koyamayarak, yüzde yüzlük golü dışarı atıyordu. Peki de, Fenerbahçe niçin ilk yarı golleri sonrasında böylesine gevşeyip, rakibinin hem ortadan, hem de kanatlardan sayısız bindirmelerine uzun zaman seyirci kalabiliyordu Önce şunu açıkça söylemeliyiz Luciano - Servet ikilisi yürümez bu defans kurgusunda... Servet'in pozisyonlarda müthiş ağır kalışı, Luciano'nun da oyun temposunu alt üst ediyor. Umarız Deniz çabucak iyileşir de Fenerbahçe sorunun en hassas yerine çareyi bulur. 
Evet Fenerbahçe, ilk yarının müthiş temposunu bir yanda kaybediyor ve Çaykur Rize hücum üstüne hücum tazeleyerek, Sarı - Lacivertli takımdaki bütün oyun dengelerini sarsıyordu. Evet tam bir "Karadeniz kasırgası" çıkmıştı ikinci 45'te Rize'de... Ayağa top - tek top maksatlarını büyük bir çabuklukla sahanın her bölgesine yayan Çaykur, böylelikle hem Fener'i kendi alanına kilitliyor, hem de sayısız gol fırsatları yakalayarak, galibiyeti kaçıran taraf oluyordu kıran kırana geçen oyunun ikinci diliminde... 
Bizce Fenerbahçe'de, ilk yarıdaki tempoyu 90 dakikaya yayabildiği zaman hiç şüphesiz işler düzelecek ve bilinen hedeflerine yönelecektir. 


</TEXT>
</DOC>
