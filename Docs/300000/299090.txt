<DOC>
<DOCNO> 299090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun24.html </URL>
<DATE> 2004/12/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Necef ve Kerbela'da kanlı günün ardından 50 gözaltı, ölü sayısı 66 
</HEADLINE>
<TEXT>

     Irak'ın Necef ve Kerbela kentlerinde dün yapılan saldırılarda ölenlerin sayısı 66'ya yükselirken, bugün Necef'te saldırıyla bağlantısı olduğu belirtilen 50 kişi gözaltına alındı. İran ise, saldırıların ardında İsrail'in olduğunu öne sürdü. 
     
     50 gözaltı 
     Necef valisi Adnan El Zürfi, düzenlenen basın toplantısında, gözaltına alınanlardan birinin, bir Arap ülkesinin pasaportunu taşıdığını belirtti, fakat konuya ilişkin ayrıntılı açıklama yapmadı. 
     El Zürfi, saldırıda yaralananların birçoğunun durumunun düzelmeye başladığını da ifade etti. 
     Necef'teki saldırıda 52 kişinin öldüğü, 142 kişinin yaralandığı, Kerbela'daki saldırıda da 14 kişinin öldüğü, 57 kişinin yaralandığı belirtildi. 
     
     İran Saldırılardan İsrail sorumlu 
     İran dini lideri Ayetullah Ali Hamaney, Irak'ta Şiiler için kutsal Necef ve Kerbala kentlerinde dün düzenlenen intihar saldırılarından ABD ve İsrail'i sorumlu tuttu. 
     Tahran Radyosu'nun haberine göre, Hamaney bir toplantıda yaptığı konuşmada, ''Bu saldırıların perde arkasında, Amerikalı ve İsrailli casusların parmağı olduğundan eminim. Bu casusluk faaliyetlerini ya kendileri doğrudan ya da görevlendirdiği kişiler aracılığıyla yapmaktadırlar. Ancak gerçekte bu saldırıların planını bu güçler hazırlamaktadır'' dedi. 
     Necef ve Kerbala'daki saldırıların sadece kınamakla kalınmaması gerektiğini söyleyen Hamaney, bu saldırıların amacının, seçimlerin yaklaştığı bir dönemde ortamı karıştırarak seçimlere hazırlanan Irak halkının eline geçen fırsatı önlemek olduğunu belirtti. Hamaney, şöyle devam etti 
     ''Necef ve Kerbala'daki yapılan saldırılar sonucu onlarca kişinin ölmesi ve yaralanması ister istemez insanları olumsuz yönde etkilemektedir. Bu olaylar, emperyalizmin İslam dünyasını parçalamaya çalıştığını açık bir göstergesidir. İslam dünyası uyanık davranırsa emperyalistler hiçbir halt yiyemez, aksi takdirde İslam dünyasını büyük tehlikeler beklemektedir.'' Irak'taki işgalcilerin Irak halkının yıllarca çektiği acılardan sonra seçimleri yaparak, kendi kaderlerini çizmesine izin vermek istemediklerini söyleyen Hamaney, ''İşgalciler Irak'taki seçimlerin sadece görünüşte yapılmasını ve kendi adamlarını iktidara getirmek istiyorlar. Görünüşte halka dayalı bir hükümet oluşturmaya çalışırken, aslında kendi çıkarlarını koruyacak, ABD ve İngiltere'ye dayalı bir hükümet kurmak istiyorlar'' diye konuştu. 
     Hamaney, İslam dünyasında buna benzer örnekler bulunduğunu ve emperyalist güçlerin Büyük Ortadoğu Projesi BOP gibi projelerle bölgenin kaynakları ve zenginliklerini kendi çıkarlarına kullanmaya çalıştığını söyledi. 
     Hamaney, bölgedeki emperyalist güçlerin mevcut durumdan hoşnut olmadığını, zengin kaynaklara sahip bölgede tam bir iktidar elde etmeye çalıştıklarını da kaydetti. 
     Necef'teki saldırıda 52, Kerbala'da da 14 kişi ölmüştü. 
     
</TEXT>
</DOC>
