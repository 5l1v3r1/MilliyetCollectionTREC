<DOC>
<DOCNO> 261188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur09.html </URL>
<DATE> 2004/08/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ayağından vazgeçti sigaradan vazgeçmedi 
</HEADLINE>
<TEXT>

     Ergün AYAZ - İZMİT Kocaeli DHA 
KOCAELİ Devlet Hastanesi'nde bir hafta önce damar tıkanıklığı teşhisiyle tedavi altına alınan 55 yaşındaki Rafet Gezgin günde 2 paket sigara içtiği için damarları tıkanınca sol bacağı kesildi. Rafet Gezgin, bacağının kesilmesine rağmen hastane odasında sigara içerek bu alışkanlığından bir türlü vazgeçemediğini söyledi. 
     Bekirpaşa Semti'nde çay ocağı işleterek geçimini sağlayan Rafet Gezgin, 15 yaşındayken sigara içmeye başladığını ve günde 2 paket sigara içtiğini söyledi. Sigara yüzünden damarlarının tıkandığını belirten Rafet Gezgin, şöyle konuştu 
     "40 yıldır kesintisiz sigara içiyorum. Sigarayı bırakmayı bir çok kez denedim. Bir türlü bırakamadığım için bu duruma düştüm. Sol bacağımı kestiler. Bırakmak istiyorum ama elimde değil. Bacağım kesildi hastane odasında yine dayanamayıp sigara içmeye başladım.'' Sigaraya başlamayan gençlere tavsiyelerde bulunan Rafet Gezgin, "Sigaraya kesinlikle özenmesinler. Bir kez alışkanlık edindiklerinde vaz geçmeleri çok güç olacaktır. Gençlere sigaradan uzak durmalarını tavsiye ediyorum. Yoksa benim durumuma düşerler. Sigara içmeye devam edersem diğer bacağım da kesilecek'' dedi. 

     
</TEXT>
</DOC>
