<DOC>
<DOCNO> 262599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/ekonomi/eko09.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'un ucuz tarife reklamları durduruldu 
</HEADLINE>
<TEXT>


ANKARA ANKA 

Reklam Kurulu, Türk Telekom'un abonelerine "Telefon konuşmaları yüzde 80 ucuzluyor" sloganıyla sunduğu alternatif tarife paketlerine ilişkin reklamları hakkında tedbiren durdurma kararı verdi. 
Türk Telekom'un, ağustos ayı başında uygulamaya koymayı planladığı ve abonelerden seçim yapmasını istediği yeni tarife paketlerinin uygulaması daha sonra 24 Ağustos'a ertelenmişti. Telefon konuşma ücretlerinde belirli koşullara bağlı olarak ucuz tarifelere geçileceği şeklinde sunulan kampanyaya, çeşitli tüketici örgütleri 'yanıltıcı' olduğu gerekçesiyle tepki göstermişti. 
Telekom'un yeni tarife paketlerine ilişkin reklamlara, Sanayi ve Ticaret Bakanlığı Tüketicinin ve Rekabetin Korunması Genel Müdürlüğü bünyesinde yer alan Reklam Kurulu tarafından yasak getirildi. Reklam Kurulu, 10 Ağustos'ta yaptığı toplantıda, başta tüketici derneklerinin 'indirim adı altında telefon ücretlerinde artış gerçekleştirildiği' görüşüyle tepki gösterdiği kampanyaya ilişkin reklamları durdurma kararı aldı. 


</TEXT>
</DOC>
