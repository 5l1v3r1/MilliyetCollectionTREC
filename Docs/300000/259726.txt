<DOC>
<DOCNO> 259726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun15.html </URL>
<DATE> 2004/08/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İran Erdoğan'ın ziyaretinin olumlu geçtiği kanısındayız... 
</HEADLINE>
<TEXT>

     İran, Başbakan Recep Tayyip Erdoğan'ın İran ziyaretinin ''olumlu geçtiği kanısında'' olduğunu bildirdi. 
     Dışişleri Bakanlığı sözcüsü Hamid Rıza Asefi, bugün düzenlediği haftalık basın toplantısında, ''Erdoğan'ın İran ziyaretinin önemli bir ziyaret olduğunu düşünüyoruz ve ziyaretin olumlu geçtiği kanısındayız. Erdoğan da bu ziyaretten memnun olduğunu ifade etti'' dedi. 
     Ziyarette ticaret ve güvenlik alanında iki mutabakat zaptının imzalandığını kaydeden Asefi, şöyle konuştu 
     ''İki ülke üst düzey yetkililerinin ilişkilerindeki devamlılık politikası çerçevesinde bu ziyaret yapıldı. Ziyarette ikili ilişkilerin geliştirilmesi ve sağlamlaştırılması amaçlandı. Turkcell'in GSM pazarında ikinci operatör olarak yer alması konusu süreci devam ediyor. İran doğalgazının Türkiye üzerinden Avrupa'ya ihracı konusu da görüşmelerde ele alındı ve bu konuda bir fikir birliğine vardık.'' Asefi, Tepe-Akfen konsorsiyumunun İmam Humeyni Havaalanı projesinde yer almasıyla ilgili olarak da bu projede bazı ''güvenlik kaygılarının'' bulunması nedeniyle kaygılar tamamen ortadan kaldırılıncaya kadar iki ülke arasındaki görüşmelerin devam etmesinin kararlaştırıldığını kaydetti. 
     ABD'nin Ankara büyükelçisinin, ''Erdoğan'ın ziyareti sırasında ABD'nin mesajını İran'a götürdüğü'' iddialarına ilişkin olarak Asefi, ''ABD'nin Ankara büyükelçisinin nasıl bir ifade kullandığını bilmiyorum'' dedi. 
     
     İRAN'IN NÜKLEER PROGRAMI 
     Asefi, İran'ın nükleer programını AB'nin üç büyüğü İngiltere, Fransa ve Almanya ile görüşmesi konusunda da ''İran'ın kendisine kabul ettirilmeye çalışılan hiçbir şeyi kabul etmeyeceğini'' söyledi. 
     İran'ın bu üç ülkeyle görüşmelerinin devam ettiğini, İran yönetiminin güven yaratma ve dürüst olduğunu gösterme hedeflerine vardığını belirten Asefi, ''İran, gönüllü olarak uranyum zenginleştirme çalışmalarını askıya alma taahhüdüne halen bağlıdır. Avrupalılar Brüksel'de bizimle yaptığı anlaşmaya bağlı kalmadıkları için, bizim de bu anlaşma taahhütlerini yerine getirmemiz için sebep kalmamıştır'' dedi. 
     Asefi, şunları kaydetti 
     ''Yaptığımız her türlü faaliyet Uluslararası Atom Enerjisi Ajansı'nın UAEA bilgisi, kontrolü altında ve ek protokol çerçevesinde yapılmaktadır. Hiçbir gizli faaliyetimiz yoktur ve ajansa yaptığımız her türlü faaliyet hakkında bilgi verdik, bilgi vermeye de devam edeceğiz.'' Asefi, üç ülkeyle görüşmelerde İran'ın nükleer programının barışçıl amaçlı ve yasal hakkı olduğunu dile getirdiklerini belirterek, ''Görüşmede İran'ın bu yasal hakkından vazgeçmeyeceğini ve meclisin bu konuda çok hassas davrandığını ifade ettik'' diye konuştu. 
     İran'ın Rusya'dan uranyum zenginleştirme işleminde kullanılan döteryum ağır hidrojen maddesi aldığı iddialarını yalanlayan Asefi, ''Ayrıca böyle bir maddenin alınması yasak değil, alınsa bile bu yasadışı bir işlem olduğu anlamına gelmez. Rus yetkilileri de bu maddenin alınmadığını doğruladılar'' dedi. 
     
     IRAK 
     Asefi, Irak'a Müslüman ülkelerin asker göndermesi konusuna ilişkin de ''mevcut durumda Irak'a asker gönderilmesinin mantıklı olmadığını'' söyleyerek, ''İşgalci güçlerin Irak'tan çekilmesi ve bu güçlerin BM çatısı altında faaliyette bulunması halinde böyle bir öneriyi düşünebiliriz'' dedi. 
     
</TEXT>
</DOC>
