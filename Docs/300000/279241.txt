<DOC>
<DOCNO> 279241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas09.html </URL>
<DATE> 2004/10/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yurtdışında eğitimde son gözde Kanada 
</HEADLINE>
<TEXT>

     Çocuklarına yurtdışındaki okullarda eğitim aldırmak isteyen ailelerin öncelikli tercihlerini, cazip olanakları ve güvenli sosyal yaşantısı nedeniyle Kanada'dan yana kullandıkları bildirildi. 
     Yurtdışı eğitim programları organizasyonu yapan bir firmanın Adana temsilcisi Belkıs Camkıran, AA muhabirine yaptığı açıklamada, Türkiye'deki bazı üniversitelerin yurtdışındaki benzer eğitim kurumları ile işbirliğine giderek, öğrenci değişim programları uygulamaya başladıklarını, bunun da aileler için alternatif bir yol olduğunu söyledi. 
     Eğitim sisteminin başarısı ve öğrencilere sunulan olanaklar açısından en önde gelen ülkenin İngiltere olduğunu, ancak pahalı olması nedeniyle tercihlerin ilk sırasında yer alamadığını kaydeden Camkıran, şöyle konuştu 
     ''Gerek disiplin, gerekse eğitim kalitesi İngiltere'de oldukça yüksek. Ancak, ABD ile karşılaştırıldığında masraf iki katına çıkıyor. ABD ise özellikle güvenlik açısından anne-babaları düşündürüyor. Çocuğum burada nasıl bir hayatın içine karışır korkusu yaşanabiliyor. Bu açıdan son yıllarda tercihlerin üst sırasına Kanada'daki üniversiteler yerleşti. Ekonomik olarak daha uygun, öğrencilere cazip fırsatlar sunuyor. Ayrıca sosyal yaşantı da bir çok ülkeye oranla daha mütevazı. Örneğin, öğrenciler okula bisiklet ya da toplu taşıma araçları ile gidiyor, kendilerine ait otomobilleri olmuyor.'' Camkıran, yurtdışına çıkan öğrencilerin ailelerine duydukları özlemden sonra karşılaştıkları en büyük sorunun yemek kültürlerindeki farklılıklar olduğunu ifade etti. 
     ''Öğrencinin oradaki hayata uyum sağlayabilmesi için özellikle dil sorunun olmaması çok önemli'' diyen Camkıran, ''Eğer dil bilmiyorsa, öğrenmek için geçireceği zamanı düşündüğümüzde hem eğitim hem de uyum süreci uzuyor. Bunun dışında en sık aldığımız şikayet yemeklere alışamamak oluyor'' dedi. 
     Yurtdışında eğitim alan gençlerden başarılı olanların bu ülkelerde kariyer şansı bulabildiklerinin de altını çizen Camkıran, ''Bir çoğu bu ülkelerde kalmayı tercih ediyor'' dedi. 
     Eğitimin çeşitli kademelerinde de dil öğrenimine katkıda bulunmak için öğrenci değişim programlarına yönelen aileler olduğunu kaydeden Camkıran, şunları kaydetti 
     ''Çocuklar dokuz yaşından itibaren öğrenci değişim programlarına katılabiliyorlar. Küçükler için böyle bir programın ideal süresi 3 hafta, lise çağındakilere ise 4 haftayı önerebiliyoruz. Çocuklarının bu tür programlardan yararlanmasını isteyen aileler, aracı olan firmaları çok iyi araştırmalılar. Ulaşımdan, oradaki olanaklara kadar her şeyi dikkatle incelesinler. Bu, çocuklarının alacakları eğitimden önce güvenlikleri açısından çok önemli.'' 
     
</TEXT>
</DOC>
