<DOC>
<DOCNO> 258256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy05.html </URL>
<DATE> 2004/07/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TBMM savcılığa gidiyor... 
</HEADLINE>
<TEXT>

     TBMM Başkanlığı, KİT Komisyonu tarafından çeşitli yıllara ilişkin hesapları ibra edilmeyen kamu kurum ve kuruluşlarının raporunu, Cumhuriyet Savcılığı'na havale edecek. 
     Kamu İktisadi Teşebbüsleri KİT Komisyonu, 1 Ekim 2003-17 Temmuz 2004 tarihleri arasındaki 22. Dönem 2. Yasama Yılı'nda 81 kuruluşun 208 hesap dönemini denetledi. Kuruluşların 21'inin hesapları ibra edilirken, 4'ü şartlı ibra edildi, 35'i ise genel görüşmeye sunuldu. 21 kuruluşun 57 hesap dönemi ise ibra edilmedi. 
     İbra edilmeyen kurum ve kuruluşlar arasında TEKEL ve bağlı işletmelerle TTK ve bünyesindeki müesseseler, Ziraat ve Halk Bankaları ile BOTAŞ da bulunuyor. 
     İbra edilmeyen kuruluşların sorumluları hakkında genel hükümlere göre adli kovuşturma veya işlem yapılabilmesi için karar, TBMM Başkanlığı'nca, Başbakanlığa ve ilgili adli mercilere bildiriliyor. 
     TBMM Başkanı Bülent Arınç, TBMM'nin 2. Yasama Yılı'nı değerlendirdiği basın toplantısında, KİT Komisyonu'nun, ibra etmediği hesaplara ilişkin raporların tamamlanmasının ardından konunun işlem yapılmak üzere Başbakanlığa ve Cumhuriyet Savcılığı'na havale edileceğini bildirmişti. 
     
</TEXT>
</DOC>
