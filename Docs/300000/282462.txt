<DOC>
<DOCNO> 282462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/soneko12.html </URL>
<DATE> 2004/10/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tüketici güveni yükselişe geçti 
</HEADLINE>
<TEXT>

     Türkiye'de son altı aydır gerileyen tüketici güveni, eylül ayında yükselişe geçti. 
     Özellikle gelecek dönemdeki genel ekonomik duruma ve iş bulmaya ilişkin olumlu beklentilerle yükselen tüketici güveni, halen yılbaşına göre yüzde 8.6 geride bulunuyor. 
     Devlet İstatistik Enstitüsü ve Merkez Bankası işbirliği ile yürütülen Aylık Tüketici Eğilim Anketi sonuçları açıklandı. 
     Tüketicilerin harcama davranış ve beklentilerini değerlendiren ankete göre, ağustos ayında 101.2 olan Tüketici Güven Endeksi, eylül ayında yüzde 1.59 oranında artarak 102.8 değerine ulaştı. 
     
     Düşüş sona erdi 
     Güven endeksindeki artış, tüketicilerin mevcut ve gelecek dönem satın alma güçlerine, gelecek dönem genel ekonomik duruma ve iş bulma olanaklarına dair değerlendirmelerinin iyileşmesinden kaynaklandı. 
     Yılbaşında 111.4 olan ve bir ay sonra da 111.9 seviyesine ulaşan endeks, bu seviyeden itibaren eylül ayına kadar geriledi. Eylül ayındaki yükselişte yüzde 4 artan ekonomik durum beklentileri ve yüzde 3.36 artan iş bulma beklentisi önemli rol oynadı. 
     
     İş bulma beklentisi arttı 
     Endeksin 100’den büyük olması tüketici güveninde iyimser durum, 100’den küçük olması tüketici güveninde kötümser durum, 100 olması ise tüketici güveninde ne iyimser ne de kötümser durum olduğunu gösteriyor. 
     
</TEXT>
</DOC>
