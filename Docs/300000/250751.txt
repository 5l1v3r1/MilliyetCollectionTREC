<DOC>
<DOCNO> 250751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/siyaset/siy01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilal Erdoğan babasının izinde 
</HEADLINE>
<TEXT>


Başbakan Erdoğan'ın küçük oğlu Bilal Erdoğan, abisinin aksine ticarete değil, siyasete yakın duruyor. Mastır yapan Bilal Erdoğan, ailesinden onay çıkınca net kararını verecek 

ABDULLAH KARAKUŞ Ankara 


Başbakan Recep Tayyip Erdoğan'ın ABD'de kamu yönetimi eğitimi alarak mastır yapan oğlu Bilal Erdoğan önce "akademik kariyer", sonra "siyaset" düşünüyor. 
İngiltere'de ekonomi eğitimi alan ve Cola Turka'nın da bulunduğu Ülker ürünlerinin Anadolu yakası bayiiliğinde etkin isimlerden biri olan ağabeyi Ahmet Burak Erdoğan gibi ticareti düşünmeyen Bilal Erdoğan, kamu yönetimine yönelik akademik kariyerini yurtdışında sürdürmeyi planlıyor. 
"Büyük oğlum ticaret seviyor ancak küçük oğlum siyasete yatkın" diyen babası ile birlikte çıktığı yurtdışı gezilerinde kamu yönetime ilişkin notlar alan Erdoğan, Harvard Üniversitesi'nde yaptığı mastırın ardından bu alanda araştırma konuları seçerek akademik çalışmalarını sürdürecek. Bilal Erdoğan'ın yakın çevresine de ileride siyaset yapabileceğini, ailesinin onayının ardından net kararın vereceğini söylediği kaydedildi. 

Çalışmaları izledi 
Bilal Erdoğan, önceki gün de TBMM Genel Kurulu'na gelerek locadan çalışmaları izlemişti. Erdoğan, Meclis'te yemek yiyerek kulisleri gezmişti. 
Sessiz ve mütevazı kişiliğiyle dikkat çeken Bilal Erdoğan, Başbakan Erdoğan'la katıldığı bir yurtdışı gezisinde, "Babamın yaptığı iş ne olursa olsun, ben bu çizgimi değiştirmem" demişti. Erdoğan, "Başkalarının yaptığı beni ilgilendirmiyor. Ben böyleyim, inşallah hep böyle kalacağım" diye konuşmuştu. 




</TEXT>
</DOC>
