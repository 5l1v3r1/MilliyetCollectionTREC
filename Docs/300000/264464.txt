<DOC>
<DOCNO> 264464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo18.html </URL>
<DATE> 2004/08/18/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Okan Koç, Konyaspor'da... 
</HEADLINE>
<TEXT>

     Konyaspor, geçen sezon Beşiktaş'ta oynayan Okan Koç ile 1 yıllık sözleşme imzaladı. 
     Konyaspor Kulübü Başkanı Mehmet Köseoğlu, kulüp binasındaki imza töreninde, transfer döneminin sonuna yaklaşırken Konyaspor'un önemli bir transfer daha gerçekleştirdiğini söyledi. 
     Uzun bir süredir defans oyuncusu aradıklarını, ancak orta saha oyuncusu Okan'la anlaştıklarını belirten Köseoğlu, ''Okan da Konyaspor'a gelmek isteyince anlaşma sağlandı. Okan, oynadığı futbolla kendisini kanıtlamış bir isim. Bu sezon takıma büyük katkı sağlayacağını düşünüyorum'' dedi. 
     Okan Koç ise Konyaspor gibi büyük bir camiaya geldiği için mutlu olduğunu belirterek, futbolun Konya'da çok sevildiğini bildiğini söyledi. 
     Bu sezon Konyaspor forması altında çok başarılı olmak istediğini ifade eden Okan, ''Takım çok kaliteli bir kadroya sahip. Bana birçok kulüpten teklif geldi. İlk tercihimi Konyaspor'dan yana kullandım. Bu sezon taraftarlara gerçek Okan'ı izlettireceğime inanıyorum. Hem takım olarak, hem de bireysel anlamda başarıya koşacağımızı düşünüyorum'' diye konuştu. 
     Daha sonra Okan Koç, kendisini 1 yıllığına Konyasporlu yapan sözleşmeyi imzaladı. 
     Okan Koç'un imzasının ardından Mehmet Köseoğlu, 2003-2004 futbol sezonu sonunda Turkcell tarafından seçilen ''yılın takımı'' içinde bulunan Zafer Biryol'a verilen ödülü futbolcuya takdim etti. 
     
</TEXT>
</DOC>
