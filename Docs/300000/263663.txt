<DOC>
<DOCNO> 263663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonyas04.html </URL>
<DATE> 2004/08/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Ölümüne taraftarların mezarı sipariş alınır" 
</HEADLINE>
<TEXT>

     Ordu'nun Fatsa İlçesi'nde bir mermerci, fanatik taraftarlar için mezar taşlarını istenilen renge göre düzenliyor. 
     Alınan bilgiye göre, yaklaşık 10 yıldır mezar düzenleme işi yapan mermerci Adnan Kızılkaya, fanatik taraftarlar için ilginç bir kampanya başlattı. 
     Tuttukları takımların renklerine göre mezarlarının düzenlenmesini isteyenlerden sipariş almaya başlayan Kızılkaya, kampanyanın duyurularını ise üzerinde ''ölümüne taraftarların mezarı sipariş alınır'' yazılı bez afişlerle yapıyor. 
     Televizyonda gördüğü bir reklam filminden etkilenerek böyle bir kampanya başlattığını ifade eden Kızılkaya, ortalama 150 milyona yaptığı düzenleme için şimdiden birkaç kişinin kendisine başvurarak sipariş verdiğini söyledi. 
     
</TEXT>
</DOC>
