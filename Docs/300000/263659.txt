<DOC>
<DOCNO> 263659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur32.html </URL>
<DATE> 2004/08/15/ </DATE>
<TIME> 22.11 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Halil Mutlu ve Sedat Artuç'u kutladı 
</HEADLINE>
<TEXT>

     Cumhurbaşkanı Ahmet Necdet Sezer, Atina'da düzenlenen 28. Yaz Olimpiyat Oyunları'nda halterde 56 kiloda Olimpiyat Şampiyonu olan Halil Mutlu ile Olimpiyat Üçüncüsü olan Sedat Artuç'u kutladı. 
     Cumhurbaşkanlığı Basın Merkezi'nden yapılan açıklamaya göre, Cumhurbaşkanı Sezer, üçüncü kez Olimpiyat Şampiyonu olan Mutlu'ya bir kutlama telgrafı gönderdi. Sezer, telgrafında şunları kaydetti 
     ''28. Yaz Olimpiyat Oyunları'nda Olimpiyat Şampiyonu olmanız ulusumuza büyük mutluluk yaşatmıştır. 
     Dünyanın en önemli spor organizasyonu Olimpiyat Oyunları'nda üçüncü kez şampiyonluğa ulaşmanız, yurttaşlarımıza sonsuz gurur vermiştir. 
     Spor tarihimize altın harflerle işlenen başarınız, her türlü övgünün üzerindedir. 
     Kıvançla karşıladığımız bu anlamlı şampiyonluğunuz dolayısıyla sizi yürekten kutlar, başarılarınızın sürmesini dilerim.'' Cumhurbaşkanı Sezer, gönderdiği telgrafla Artuç'u da Olimpiyat Üçüncüsü olmasından dolayı kutladı. 
     
</TEXT>
</DOC>
