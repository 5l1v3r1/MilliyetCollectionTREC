<DOC>
<DOCNO> 296191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun41.html </URL>
<DATE> 2004/12/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Karamanlis, Kıbrıs görüşünü yineledi 
</HEADLINE>
<TEXT>

     Rusya Devlet Başkanı Vladimir Putin, Kıbrıs sorunun adadaki topululukların görüşlerinin gözönünde bulundurularak çözülmesi gerektiğini söyledi. 
     Putin, resmi ziyaret için Moskova'da bulunan Yunanistan Başbakanı Kostas Karamanlis ile görüşmesinde yaptığı açıklamada, ''Kıbrıs'ta çözüm konusundaki tavrımızı mevcut BM Güvenlik Konseyi kararları ve BM Genel Sekreteri tarafından yakın zamanda önerilen plan çerçevesinde kapsamlı ve kalıcı bir çözüm yönünde ortaya koymuştuk'' dedi. 
     Vladimir Putin, Kıbrıs'ta bulunacak bir çözümde öncelikle adada yaşayan herkesin görüşünün gözönünde bulundurulması gerektiğini belirterek, Karamanlis ile görüşmesinde, Rusya ve AB arasındaki işbirliğiyle özellikle Kosova başta olmak üzere Balkanlar'daki durumu ele aldıklarını ifade etti. 
     Rusya'nın Yunanistan'a verilen gaz miktarını artırmaya hazır olduğunu ifade eden Putin, ''Enerji alanında işbirliği, iki ülke arasında kilit önemde rol oynuyor. Rusya, Yunanistan'a verilen gaz miktarını ve buradaki elektrik endüstrisi de dahil enerji alanındaki altyapı çalışmalarını artırmaya hazır. Öncelikli hedeflerimiz arasında, ticaretin çeşitlendirilmesi, bilimsel, teknik ve endüstriyel işbirliğini artırma var'' dedi. 
     Yunanistan ve Rusya arasındaki ilişkilerin zirve noktasında olduğunu kaydeden Putin, ''Rusya ve Yunanistan arasında böylesi devlet görüşmelerinin ülkelerimizin çıkarına hizmet ettiği gibi Güneydoğu Avrupa'da da barış ve istikrar hedefine yardımcı olduğuna eminim'' diye konuştu. 
     Karamanlis de yaptığı açıklamada, Burgaz-İskenderiye petrol boru hattının inşaatıyla ilgili anlaşmanın yakında imzalanacağını belirterek, ''Rusya, Yunanistan ve Bulgaristan arasında ilgili hükümetlerarası memorandum ilgili bakanlar tarafından imzalandıktan sonra petrol boru hattının inşaatı başlayabilecek' 'dedi. 
     Putin ve Karamanlis, bugün yaptıkları görüşmeler sonunda Terörizme Karşı İşbirliği ortak deklarasyonu ile ''Dostluk İlişkilerinin Daha da Geliştirilmesi'' ve Rusya-Yunanistan Ortak Eylem Planı'nı imzaladılar. 
     Karamanlis ve beraberindeki heyet, bu akşam Rusya'dan ayrılacak. 
     
</TEXT>
</DOC>
