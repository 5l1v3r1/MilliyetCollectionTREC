<DOC>
<DOCNO> 285996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun16.html </URL>
<DATE> 2004/11/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
KKTC belediyelerine Avrupa Konseyi yolu açıldı 
</HEADLINE>
<TEXT>

     Kuzey Kıbrıs Türk Cumhuriyeti'ndeki KKTC belediyelerin temsilcilerinin Avrupa Konseyi Yerel ve Bölgesel Yönetimler Kongresi'nde temsil edilmesine karar verildi. 
     Kongre başkanlık divanında bugün alınan kararla bundan böyle KKTC'den 1 asil ve 1 yedek belediye temsilcisi, yerel ve bölgesel yönetimler toplantısına katılma hakkını elde etti. 
     KKTC Belediyeler Birliği Başkanı Hüseyin Beyar, bugünkü toplantılara iştirak etti. 
     Avrupa Konseyi Parlamenterler Meclisi AKPM , Rum kesiminin BM planına referandumda ''hayır'' demesinin ardından, KKTC'ye yönelik izolasyonun kaldırılmasına karar vermişti. 
     AKPM'de geçen ay yapılan başkanlık divanı toplantısında, KKTC'li iki parlamenterin bundan böyle oylamaya iştirak etmeden, genel kurul ve komisyon toplantılarına katılıp söz almaları önerisi kabul edilmişti. 
     Avrupa Konseyi Yerel ve Bölgesel Yönetimler Kongresi de AKPM'nin bu kararını emsal alarak, bu tür bir uygulama yoluna gitmek istedi. 
     
</TEXT>
</DOC>
