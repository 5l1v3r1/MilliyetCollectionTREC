<DOC>
<DOCNO> 287326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/spor/spo04.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel uçak isteği 
</HEADLINE>
<TEXT>


Teknik Direktör Ziya Doğan, Ukrayna karşılaşması sonrası milli oyuncuların aynı gece Trabzon'a getirilmesi için yönetime başvurdu ancak bu talebi geri çevrildi 


Doğan'dan başvuru 
TRABZONSPOR Teknik Direktörü Ziya Doğan, Ukrayna milli maçından sonra futbolcularının aynı gece Trabzon'da olması için yönetime başvurdu. Doğan, "Ya maçın oynanacağı Şükrü Saracoğlu Stadı'ndan Atatürk Havaalanı'na helikopter kaldırıp dört oyuncunun 23.30 uçağına yetişmesini sağlayın, ya da İstanbul'dan özel uçak kiralayın" isteğinde bulundu. 

Yönetimden ret 
BORDO - Mavili yönetim ise hocalarının bu talebini geri çevirdi. Yöneticiler, tecrübeli hocaya, "Çarşamba akşamı oynanacak milli maçtan sonra futbolcuların dönmesi önemli bir avantaj yaratmaz. Zaten perşembe günü antrenmana çıkmayacaklar. Dinlenecekler. O halde hepsi birden perşembe sabahı uçakla Trabzon'a gelebilirler" karşılığını verdiler. 

Hedef liderlik 

BAŞKAN Atay Aktuğ, Ankaragücü'nden çok çekindiklerini, kazandıkları için mutlu olduklarını söyledi. Zirve yarışındaki iddialarını artırdıklarını, önümüzdeki hafta liderlik için ellerine fırsat geçtiğini kaydeden Aktuğ, "Tek korkumuz hocamızın ceza alması. Fenerbahçe maçında takımın başında bulunmaması büyük handikap olur" dedi. 

Disipline gönderildi 

İşlem yapılacak 
ANKARAGÜCÜ maçında sahaya girdiği için hakem Erol Ersoy tarafından tribüne gönderilen Trabzonspor Teknik Direktörü Ziya Doğan tedbirsiz olarak Disiplin Kurulu'na sevk edildi. Doğan'a "teknik alanı ihlal ve hakeme karşı centilmenliğe aykırı davranışta bulunmak" suçlarından işlem yapılacağı öğrenildi. 

'Ceza beklemiyorum' 
BU sezon benzeri eylemlere 22 gün hak mahrumiyeti cezası veren Profesyonel Futbol Disiplin Kurulu'nun, Trabzonspor'un hocasına da aynı uygulamayı yapması durumunda Ziya Doğan, Fenerbahçe maçında kulübedeki yerini alamayacak. Doğan dün yaptığı açıklamada, "Bu kadar küçük bir olaydan dolayı ceza beklemiyorum" diye konuştu. 


</TEXT>
</DOC>
