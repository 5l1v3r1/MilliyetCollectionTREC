<DOC>
<DOCNO> 253022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/soneko28.html </URL>
<DATE> 2004/07/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Irak'taki sabotajlar ve Yukos'un durumu petrol fiyatlarını artırdı 
</HEADLINE>
<TEXT>

     Irak'taki petrol boru hatlarına yapılan sabotajlar ve Rus Yukos petrol şirketinin iflasa giderek üretimini durdurabileceği kaygısı, petrol fiyatlarının artmasına neden oldu. 
     ABD'de, Bağımsızlık Günü Haftası nedeniyle petrol borsası kapalı. Londra Petrol Piyasası'nda, Brent türü Kuzey Denizi ham petrolünün varil fiyatı 60 sent artış göstererek, 36.52 dolara ulaştı. 
     Yaklaşık 3,4 milyar dolar vergi borcu bulunan Rusya'nın en büyük petrol üretici şirketi Yukos'un malvarlıkları dondurulmuştu. Yukos'un Çarşamba gecesine kadar vergi borcunu ödemesi gerekiyor. 
     Günde 1 milyon 720 bin varil petrol üreten Yukos, günlük üretimini 400 bin varil kadar azaltacağını bildirdi. 
     Rusya, Suudi Arabistan'dan sonra dünyanın en çok petrol ihraç eden ülkesi konumunda bulunuyor. 
     Petrol İhraç Eden Ülkeler Örgütü OPEC , Ağustos ayından itibaren petrol fiyatlarını günlük 500 bin varil artırmayı planlıyor. 
     Uzmanlar, gerek Irak'taki sabotajların, gerekse Yukos olayının, dünya petrol arzını olumsuz etkileyeceğini vurguluyorlar. 
     
</TEXT>
</DOC>
