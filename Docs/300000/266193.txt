<DOC>
<DOCNO> 266193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yasam/ayas.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arı soktu, öldü 
</HEADLINE>
<TEXT>


Eski Star TV Tanıtım Koordinatörü Arsun Erdal'ı, Şile'deki yazlığında yanağından arı soktu. Şoka giren Erdal, hastaneye vardığında ölmüştü 

GÖKHAN KARAKAŞ, GÜRKAN AKGÜNEŞ İstanbul 

Şile'deki yazlığında bulunan Star TV eski Tanıtım Koordinatörü Arsun Erdal, iddialara göre bir arı sokması sonucu hayatını kaybetti. 
Yakınlarının verdiği bilgiye göre, geçen pazar gecesi saat 22.00 sıralarında, yazlığında oturan Erdal'ın 50 yanağını bir arı soktu. Erdal, beş dakika sonra yere düştü ve hemen Şile Devlet Hastanesi'ne kaldırıldı. Ancak evi merkeze uzak olduğu için Erdal hastaneye geç vardı. 'Arı soktu' denilen Erdal'ın kalbinin durduğunu tespit eden doktorlar hemen kalp masajı yapsa da, hastaneye geldiğinde öldüğü anlaşılan Erdal hayata döndürülemedi. Erdal dün Fenerbahçe Camii'nde kılınan ikindi namazının ardından ailesi, dostları ve meslekdaşlarının gözyaşları arasında Ümraniye Kocatepe Mezarlığı'nda toprağa verilidi. 

Arı testi çok riskli 

Erdal'ın ölümü, gözlerin bu tür ölümlü alerjilere çevrilmesine neden oldu. Baş ve boyun bölgesindeki arı sokmalarında anaflaktik şok ihtimalinin arttığını belirten İstanbul Üniversitesi Cerrahpaşa Tıp Fakültesi Göğüs Hastalıkları Anabilim Dalı Öğretim üyesi Prof. Dr. Ahmet Rasim Küçükusta, "Bu hastanın boğazında yaşanırsa gırtlak kapanıyor ve kişinin nefessiz kalarak ani ölümüne yol açıyor" dedi. Memorial Hastanesi Göğüs ve Alerji Hastalıkları uzmanı Prof. Dr. Recep Aydilek ise, anaflaktik şokun 15 - 30 dakika sürdüğünü ve acil müdahale gerektirdiğini belirterek şöyle konuştu "Şok ihtimali bulunan hastalara, kendilerinin enjekte edebilecekleri adrenalin iğnesini öneriyoruz. Milyonlarca alerji çeşidi var. Alerji testi yaptırmak isteyen hastanın şüphelendiği alerjiler kan ve deri testiyle anlaşılıyor. Ancak arı sokmasına karşı alerjinin testi yapılmaz. Test yapılması bile hastayı öldürebilir. Bu alerji ilk sokma sırasında anlaşılır." 


</TEXT>
</DOC>
