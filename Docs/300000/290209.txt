<DOC>
<DOCNO> 290209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo26.html </URL>
<DATE> 2004/11/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Galatasaray kampa girdi... 
</HEADLINE>
<TEXT>

     Galatasaray, Birinci Süper Lig'de yarın Malatyaspor ile yapacağı maç için Florya Metin Oktay Tesisleri'nde kampa girdi. 
     Sarı-kırmızılılar, kendi sahasında yapacakları maçı kazanarak zirve yarışını sürdürmeyi hedefliyor. 
     Teknik direktör Gheorghe Hagi yönetiminde son çalışmasını basına kapalı yapacak Galatasaray'da sakatlığı bulunan Hasan Şaş kadroda yer almayacak, Song'un durumuysa daha sonra belli olacak. 
     Sarı-kırmızılı takımın yarınki maça Mondragon, Cihan, Tomas, Song Bülent , Hakan Ünsal, Sabri, Conceiçao Saidou , Ergün, Baliç, Necati ve Hakan Şükür muhtemel 11'iyle çıkması bekleniyor. 
     Ali Sami Yen Stadı'nda saat 16.00'da başlayacak ve Digitürk Lig TV'den naklen yayınlanacak maçı hakem Kuddusi Müftüoğlu yönetecek. 
     
     CONCEİÇAO KAZANMAKTAN BAŞKA BİR ŞEY DÜŞÜNMÜYORUZ 

     Galatasaray'ın Brezilyalı futbolcusu Flavio Conceiçao, bugün açılan ''Autoshow 2004 Fuarı''nı ziyaret etti. 
     CNR Uluslararası Fuar Merkezi'nde, Doğuş Otomotiv'in standını ziyaret eden Conceiçao, yeni model otomobillerle yakından ilgilenirken, ziyaretçilerden de ilgi gördü. 
     Brezilyalı futbolcu, Doğuş Otomotiv'in, 1 kişiye Audi TT otomobil armağan edeceği çekiliş için de form doldurdu. 
     Burada, Galatasaray'ın yarın ligde Malatyaspor ile yapacağı maça da değinen Conceiçao, ''Malatyaspor çok kaliteli ve güçlü bir ekip. Bizim için yeniden çıkışa geçiş maçı olmalı. Kazanmaktan başka bir şey düşünmüyoruz'' dedi. 
     
</TEXT>
</DOC>
