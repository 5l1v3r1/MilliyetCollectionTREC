<DOC>
<DOCNO> 292339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko11.html </URL>
<DATE> 2004/11/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Unakıtan Vergi beyannamelerinizi elektronik ortamda gönderin... 
</HEADLINE>
<TEXT>

     Maliye Bakanı Kemal Unakıtan, mükelleflerden, vergi beyannamelerini elektronik ortamda göndermelerini istedi ve yürütülen çalışmaların ardından vergilerin bankalara verilecek otomatik ödeme talimatıyla ödenebileceğini bildirdi. 
     Unakıtan, bütün mükelleflere birer mektup göndererek, vergi beyannamelerinin verilmesi ve vergilerin ödenmesi konusunda yaptıkları çalışmalar hakkında bilgi verdi. 
     ''Sayın Mükellefimiz'' diye başlayan mektupta, gelir idaresinin mükelleflere daha kaliteli hizmet sunmak amacıyla gerçekleştirdiği çalışmalar sonucunda, 1 Ekim 2004 tarihinden itibaren vergi beyannamelerinin elektronik ortamda gönderilmesi uygulamasının başlatıldığı hatırlatıldı. 
     
     HATALARA İZİN VERMİYOR 

     Uygulama ile mükellef, muhasebeci ve mali müşavirlerin, beyannamelerin verilmesi ve vergilerin ödenmesi sırasındaki zaman kaybının önlenmesinin ve işlere daha çok süre ayırabilmelerinin amaçlandığı belirtilen mektupta, şu görüşlere yer verildi 
     ''Beyannamelerin elektronik ortamda, internet üzerinden gönderilmesi işleminin kolay ve fiiliyata uygun olarak yapılabilmesi için, defterlerinizi tutan ve beyannamenizi dolduranların muhasebeci ve mali müşavirler olduğu hususunu dikkate alarak, bunları beyanname gönderme konusunda yetkilendirdik. Bu uygulamadan yararlanabilmeniz için sizlerin de muhasebeciniz veya mali müşavirinize beyannamenizi elektronik ortamda gönderme konusunda izin vermeniz yeterli olacaktır. 
     Elektronik ortamda gönderilen beyannamelerin kağıt olarak verilen beyannamelerden hukuki sonuçları itibariyle hiçbir farklılığı bulunmamaktadır. Bununla birlikte, elektronik ortamda gönderilen beyannamelerin kaybolma ihtimalinin bulunmadığı ve matematiksel hatalara izin vermediği dikkate alındığında çok daha emniyetli olduğu açıktır. Bundan böyle cari döneme ait beyannamelerinizi internet üzerinden güven içinde gönderebilirsiniz.'' 

     
</TEXT>
</DOC>
