<DOC>
<DOCNO> 272024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy08.html </URL>
<DATE> 2004/09/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çalışma Meclisi toplantısında "kıdem tazminatı" gerginliği .. 
</HEADLINE>
<TEXT>

     Kıdem Tazminatı Fonu'nun toplantı gündemine alınmasına tepki gösteren DİSK Genel Başkanı Süleyman Çelebi, Çalışma Meclisi Toplantısı'nı terketti. 
     Hilton Oteli'nde yapılan toplantıda Çelebi, Çalışma ve Sosyal Güvenlik Bakanı Murat Başesgioğlu'nun konuşmasının ardından söz alarak, gündemde ilgili bakanlık ve ilgili tarafların görüşlerini ilettikleri Çalışma Meclisi Toplantısı'nı önemsediklerini söyledi. 
     Çalışma hayatına ilişkin ciddi sorunların yaşandığı bir dönemde Kıdem Tazminatı Fonu'nun gündeme alınmasını içlerine sindiremediklerini ifade eden Çelebi, ''Gündemi bakanlık oluşturuyor. Bakanlık, Kıdem Tazminatı Fonu'nu bu toplantıda tartışmaya açıyor. Kazanılmış haklara yönelik ciddi kayıplar gündemde. Tüm bu tartışmalar yaşanırken işverenlerin talebi dikkate alınıyor, ancak çalışanların talepleri dikkate alınmıyor'' diye konuştu. 
     Kıdem Tazminatı Fonu'nun görüşüldüğü bir toplantıda bulunmalarının doğru olmayacağını dile getiren Çelebi, istihdamın arttırılması ve kayıtdışı istihdamın önlenmesine yönelik görüşlerini yazılı olarak Çalışma Meclisi'ne ilettiklerini kaydetti. Çelebi, toplantının bundan sonraki gündemine katılmalarının söz konusu olamayacağını belirterek, toplantı salonunu terketti. 
     Süleyman Çelebi, toplantı salonunun dışında yaptığı basın açıklamasında da yıllardır iktidarın çalışanların kazanılmış haklarına yönelik ciddi bir saldırı içinde olduğunu öne sürerek, bu iradenin İş Kanunu ve diğer düzenlemelere yansıdığını savundu. 
     Kendilerinin kıdem tazminatı pazarlığı yapmadıklarını vurgulayan Çelebi, ''Kıdem tazminatını hiçbir şekilde tartışma konusu yapmıyoruz. 2821 ve 2822 Sayılı kanunlardaki sorunların çözülmesiyle bu sorunun da aşılacağı şeklindeki mantığı doğru bulmuyoruz. Kıdem tazminatına dokunulmamasını istiyoruz. Yapılmak istenen düzenlemelerle emeklilik ikramiyesi dayatılarak, kazanılmış haklarımız gaspedilmek isteniyor'' şeklinde konuştu. 
     Toplantı gündemine yönelik eleştirilerin dikkate alınmamasının hiçbir pratik yarar sağlamayacağına dikkati çeken Çelebi, bundan sonra mücadelelerini sokakta sürdüreceklerini kaydetti. 
     Çelebi, bu arada rahatsızlanarak hastaneye kaldırılan Hak-İş Genel Başkanı Salim Uslu'ya geçmiş olsun dileğinde bulundu. 
     
</TEXT>
</DOC>
