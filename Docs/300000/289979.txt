<DOC>
<DOCNO> 289979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas24.html </URL>
<DATE> 2004/11/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İsteyen turiste kürek cezası... 
</HEADLINE>
<TEXT>

     Hırvatistan'a gidecek turistler, bir zamanlar rejim aleyhtarlarının çile doldurduğu bir adada isterlerse cezaevini deneyebilecekler. 
     Turizm alanında değişik bir şeyler yapmak isteyen Josip Modriç, Adriyatik'teki Goli Otok adasının, komünizm sırasında rejim aleyhtarlarının sürüldüğü yer olduğunu hatırlatarak, adayı ''cezaevi turizmi'' için kullanmayı tasarladığını anlattı. 
     AFP muhabiriyle konuşan Modriç, isteyen turistlerin kürek cezasının nasıl bir şey olduğunu adada tecrübe edebileceklerini, istedikleri kadar cezaevinde yatabileceklerini belirtti. Projesine mali destek aradığını kaydeden girişimci, bunun yepyeni ve eğlenceli bir turizm dalı olabileceğini söyledi. Modriç, ''İsteyen turistler kürek cezasına çarptırılacak, ancak komünist dönemdeki gibi işkence görmeyecek... Cezalarını tamamlayınca da beratlarını alacaklar'' dedi. 
     
</TEXT>
</DOC>
