<DOC>
<DOCNO> 251452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonsiy04.html </URL>
<DATE> 2004/06/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İdam cezasını kaldıran tasarı Adalet Komisyonu'nda kabul edildi 
</HEADLINE>
<TEXT>

     Anayasa'da yapılan değişikliklere uyum sağlamak amacıyla idam cezasına ilişkin yasa maddelerini yürürlükten kaldıran ''9. Uyum Paketi'', TBMM Adalet Komisyonu'nda kabul edildi. Tasarı, YÖK, RTÜK, Haberleşme Yüksek Kurulu ve Küçükleri Muzır Neşriyattan Koruma Kurulu'nda asker üye bulundurulması uygulamasına da son veriyor. 
     Tasarı, Anayasa'nın 15, 17 ve 87'nci maddelerinde yapılan değişikliklerle ölüm cezasını, 131'inci maddesinde yapılan değişiklikle de Genelkurmay Başkanlığı'nca YÖK'e üye seçilmesine olanak sağlayan maddeyi yürürlükten kaldıran yasa doğrultusunda pek çok yasada değişiklik öngörüyor. 
     Tasarı ile Türk Ceza Yasası'nın 46 maddesinde değişiklik yapılıyor. Yasalarda yer alan ''ölüm ve idam'' ibareleri ''Ağırlaştırılmış müebbet ağır hapis'' olarak değiştirilirken bunun yöntemine ilişkin düzenlemeler yapılıyor. Buna göre, ''Ağır hapis cezası''nın ''Ağırlaştırılmış müebbet, müebbet veya geçici'' olarak uygulanacağı hükme bağlanırken, ağırlaştırılmış müebbet, ağır hapis cezası ve müebbet ağır hapis cezasının, hükümlünün hayatı boyunca devam edeceği öngörülüyor. Tasarının yasalaşması durumunda birden çok ağırlaştırılmış müebbet ağır hapse mahkumiyet halinde bir yıldan az ve altı yıldan fazla, ağırlaştırılmış müebbet ağır hapis ile müebbet ağır hapis cezasına mahkumiyet halinde dokuz aydan az ve beş yıldan fazla, birden çok müebbet ağır hapse mahkumiyeti halinde ise altı aydan az ve üç yıldan fazla olmamak üzere hükmedilecek miktarı geceli gündüzlü bir hücrede tecrit edilmek üzere, ağırlaştırılmış müebbet ağır hapis veya müebbet ağır hapis cezaları infaz olunacak. 
     Tasarı ile 1322 sayılı Kanunların ve Nizamnamelerin Sureti Neşir ve İlanı ve Meriyet Tarihi hakkında Yasa'nın bir maddesi ile Ceza Muhakemeleri Usulü Yasası'nın 4 maddesinden, Orman Yasası'nın bir maddesinden de idam cezası hükümleri çıkartılıyor. 
     Cezaların İnfazı Hakkındaki Yasa'da da değişiklik öngörülüyor. Buna göre de ağırlaştırılmış müebbet ağır hapis cezasına hükümlü hakkında hücrede kalma süresi üç yıldan fazla olamayacak. Ancak, terör suçluları için bu süre üç katı olarak uygulanacak. Yasanın yürürlüğe girmesi ile birlikte kesinleşmiş idam cezaları kendiliğinden ağır hapis cezasına dönüşecek. Henüz Yargıtay'a gönderilmemiş veya Yargıtay Cumhuriyet Başsavcılığı'nda bulunanlar ile daha önce TBMM'ye gönderilenler hükmü veren mahkemece, Yargıtay'da bulunanlar da ilgili ceza dairesince karara bağlanacak. Yargıtay Cumhuriyet Başsavcılığı veya TBMM'de bulunan dosyalar yasanın yürürlüğe girdiği tarihten itibaren bir ay içinde hükmü veren mahkemeye geri gönderilecek. Askeri mahkemeler, Askeri Yargıtay Başsavcılığı ve Askeri Yargıtay'da bulunan dosyalar hakkında da bu düzenleme hükümleri kıyas yoluyla uygulanacak. 
     Tasarı ayrıca Asayişe Müessir Bazı Fiillerin Önlenmesi Hakkında Yasa, Çocuk Mahkemelerinin Kuruluşu, Görev ve Yargılama Usulleri Hakkında Yasa, Yargıtay Yasası, Terörle Mücadele Yasası, Gelibolu Yarımadası Tarihi Milli Parkı Yasası, 4771 Sayılı Çeşitli Yasalarda Değişiklik Yapılmasına ilişkin Yasa, Demiryollarının Usulü Zabıtasına Dair Nizamname'de de Anayasa değişikliği paralelinde değişiklikler öngörüyor. 
     
     ASKER ÜYE BULUNDURULMASI 
     Tasarı ile Genelkurmay Başkanlığı'nca Yükseköğretim Kurulu'na üye seçilmesine olanak veren yasada da değişiklik yapılıyor. Ayrıca Milli Güvenlik Kurulu Genel Sekreteri'nin Haberleşme Yüksek Kurulu üyeleri arasından çıkarılması ile MGK Genel Sekreterliği temsilcisinin RTÜK üyeleri arasından çıkarılmasına ilişkin düzenlemeler de yapılıyor. 
     Komisyonda verilen bir önerge ile Küçükleri Muzır Neşriyattan Koruma Kurulu'nda, MGK üyesinin yer alması uygulamasına da son veriliyor. 
     
</TEXT>
</DOC>
