<DOC>
<DOCNO> 262206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas06.html </URL>
<DATE> 2004/08/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Terliyken de su içilir"... 
</HEADLINE>
<TEXT>

     Türkiye Futbol Federasyonu Sağlık Kurulu Üyesi, Erciyes Üniversitesi Tıp Fakültesi Ortopedi ve Travmatoloji öğretim üyesi Sinan Karaoğlu, terliyken su içilmeyeceği yönündeki inanışın yanlış olduğunu belirtti. 
     Karaoğlu, AA muhabirine yaptığı açıklamada, spor yaparken terleme yoluyla meydana gelen sıvı kaybının çabuk yorulma, kramp ve bacak ağrıları, sinirlilik hali ve mide bulantıları gibi birçok sağlık sorununa yol açtığını kaydetti. 
     Halk arasında spor yaparken ve terliyken su içilmeyeceği yönünde yanlış bir inanışın hakim olduğunu hatırlatan Karaoğlu, şunları söyledi 
     ''Ter vücuttan çıkarken, potasyum ve sodyum gibi vücuda faydalı mineralleri de beraberinde götürür. Sıvı kaybı telafi edilmemiş vücudun kalp ve damar sistemi zorlanır, bedenin iç ısısı güvenli bir seviyede korunamaz hale gelir. Bu nedenle spor yaparken ve terliyken su içilmemesi yönündeki inanış yanlıştır. Aksine, sıvı kaybının telafi edilmemesi fiziksel performansı negatif olarak etkiler. Ayrıca vücutta kaybedilen sıvı, performans düşüklüğü, çabuk yorulma, sinirlilik hali, kramplar ve bacak ağrılarına yol açar.'' Sıvı kaybının yol açtığı sorunların, günlük yaşantıyı da olumsuz etkilediğini vurgulayan Karaoğlu, günlük hayatta bol sıvı almanın daha fazla enerji, güç ve dayanıklılık, daha serin bir vücut, daha uzun ve yüksek performans, vücudun daha çabuk toparlanması gibi faydalarının bulunduğunu ifade etti. 
     
     AZ MİKTARDA SIK SIK SIVI ALINMALI 
     Sıvı kaybının telafi edilmemesinin yanı sıra vücudun ihtiyacından fazla sıvı alınmasının sorunlara yol açacağını anlatan Karaoğlu, en doğru yöntemin az miktarda sık sık sıvı alınması olduğuna dikkati çekti. 
     Spor öncesi ve sırasında terliyken su içilmemesinin susama isteğini daha da artırarak gereğinden çok sıvı tüketilmesine yol açtığını belirten Karaoğlu, şöyle devam etti 
     ''İnsan vücudu saatte 1 litre kadar suyu absorbe edebilir. Spor aktiviteleri sırasında, vücudun kaybettiği oranda sıvı alınmalıdır. Terleme ile kaybedilen elektrolit ve enerjiyi yerine koyacak türde, mesela tuzlu ayran veya şekerli ve vitamin katkılı enerji içecekleri tercih edilebilir. İçeceklerin serin olması daha faydalıdır. Sıvı almak, spor yaparken izlenilmesi gereken temel bir sağlık ve emniyet kuralı olarak algılanmalıdır. Sıvı kaybı arttığı zaman, terli olunsa bile spor faaliyeti durdurulmalı, serin ve gölge bir yerde dinlenilmeli, kaybedilen sıvı hemen telafi edilmelidir.'' 
     
</TEXT>
</DOC>
