<DOC>
<DOCNO> 258316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur16.html </URL>
<DATE> 2004/07/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Tüketici Hakları Derneği, tren kazasıyla ilgili suç duyurusunda bulundu 
</HEADLINE>
<TEXT>

     Tüketici Hakları Derneği Genel Başkanı Turhan Çakar, Sakarya'da meydana gelen hızlandırılmış tren kazası nedeniyle, Başbakan Recep Tayyip Erdoğan, Ulaştırma Bakanı Binali Yıldırım ve Devlet Demir Yolları DDY Genel Müdürü Süleyman Karaman hakkında Ankara Cumhuriyet Başsavcılığı'na suç duyurusunda bulundu. 
     Konuyla ilgili dilekçesini verdikten sonra basın mensuplarına açıklama yapan Çakar, 22 Temmuz'da meydana gelen kazada sorumluluğu bulunan kişilere ''görevi ihmal, görevi kötüye kullanma, bilime aykırı davranma, altyapı hizmetlerini gereği gibi yerine getirmeme'' nedeniyle suç duyurusunda bulunduğunu söyledi. 
     Tren faciasından önce konuyla ilgili uzman kişilerin ve bilim adamlarının gerekli uyarılarda bulunduğunu, fakat sorumlu kişilerin bu uyarıları dikkate almadığını kaydeden Çakar, şöyle konuştu 
     ''Bu, Türkiye için çok üzücü bir durum. Bizi dünya kamuoyu da izliyor ve bu koşullarda Türkiye dünyaya biraz gülünç bir duruma düştü. Biliyorsunuz Japonya ve Avrupa ülkelerinde saatte 400-500-600 kilometre hız yapan gerçek hızlı tren sistemine geçildi. Örneğin Japonya'da saatte ortalama 250 kilometre sürat yapan hızlı trenden dolayı 30-40 yıldan dolayı hiçbir kaza olmadı. Bilime uyarsanız bunun yararını görürsünüz, fakat burada bilime aykırı davranılmıştır. Bu da 37 insanın ölümüne sebep olmuştur. Türk halkı olarak biz buna layık değiliz ve bir daha böyle manzaralarla karşılaşmak istemiyoruz.'' Tüketicinin evrensel haklarından birinin de güvenlik hakkı olduğunu vurgulayan Çakar, ''Hükümetimizin bunu dikkate alarak gerçek hızlı tren sistemine geçmesini istiyoruz'' diye konuştu. 

     
</TEXT>
</DOC>
