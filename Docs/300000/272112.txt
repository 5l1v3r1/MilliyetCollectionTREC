<DOC>
<DOCNO> 272112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur32.html </URL>
<DATE> 2004/09/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Datça depremiyle bölgede enerji boşalması olmuş .. 
</HEADLINE>
<TEXT>

     Muğla'nın Datça İlçesi'nde, ''Datça ve Yakın Çevresinin Deprem Özelliği'' konulu toplantı düzenlendi. 
     Jeoloji Yüksek Mühendisi Cengiz Karaköse, Datça Belediyesi'nin düzenlediği toplantıda, Türkiye'deki Kuzey Anadolu ve Doğu Anadolu faylarına ilişkin bilgi verdi. 
     Ağustos ayı başında Datça'da meydana gelen depremlere ilişkin harita ve grafiklerin yardımıyla detaylı açıklamalarda bulunan Karaköse, artık etkinliğin azaldığını ve bu depremlerle bölgede ciddi bir enerji boşalması olduğunu söyledi. 
     Bunun ''sevinilecek'' bir durum olduğunu kaydeden Karaköse, ''Datça'da yaşamanın tehlikeli olmadığını ve kendisinin de bu ilçede yaşadığını'' belirtti. 
     Karaköse, asıl tehlikenin her yerde olduğu gibi inşaatlardan kaynaklandığını ifade ederek ''depremin değil, binaların insanları öldürdüğüne'' dikkati çekti. 
     
</TEXT>
</DOC>
