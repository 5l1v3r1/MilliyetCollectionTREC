<DOC>
<DOCNO> 277499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo14.html </URL>
<DATE> 2004/10/05/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Beşiktaş idmanında kavga çıktı... 
</HEADLINE>
<TEXT>

     Beşiktaş, Diyarbakırspor ile yapacağı lig maçının hazırlıklarına bugün yaptığı antrenmanla başlarken, futbolcuların idman boyunca hırslı olmaları zaman zaman gerginliklere yol açtı. 
     Antrenmanda dar alanda oynanan çift kale maç sırasında Mustafa Doğan ile kaleci Murat Şahin tartıştı. Pas verip vermeme konusunda yaşanan tartışma sırasında Mustafa, Murat'ın üzerine yürüdü. Takım arkadaşları araya girip olayı büyümeden önlerken, Murat, Mustafa'nın kendisine küfür ettiğini iddia etti. Antrenmanın son bölümünde gerçekleşen bu olay üzerine, teknik direktör Vicente Del Bosque, gülerek idmanı bitirdi. 
     
     9 FUTBOLCU YOKTU 
     Antrenmana milli takım kamplarında bulunan ve sakatlıkları süren toplam 9 futbolcu katılmadı. 
     A Milli Takım kampındaki İbrahim Toraman, İbrahim Üzülmez ve Okan ile Ümit Milli Takım kampında yer alan İbrahim Akın, ülkelerinin milli takımlarına giden Carew, Ahmed Hassan ve Pancu çalışmada yer almadı. Ayrıca sakatlıkları süren Cordoba ile Ronaldo da idmana katılmadı. 
     
     KANATLARDAN YAPILAN ORTALARLA GOL ÇALIŞMASI 
     Antrenmana pas çalışması ile başlayan futbolcular, daha sonra 2 gruba ayrıldı. 
     Bir grup istasyon çalışması yaparken, diğer grup ise dar alanda çift kale maç oynadı. Del Bosque, ayrıca futbolcularına kanatlardan yapılan ortalarla gol çalışması yaptırdı. 
     
     ÖNDER ÇENGEL BU KEZ BEŞİKTAŞ'TA 
     Fenerbahçe ve Galatasaray'ın bu sezon denediği ve beğenmediği gurbetçi futbolcu Önder Çengel, bu kez Beşiktaş antrenmanındaydı. 
     Önder, takımla birlikte antrenmana çıkarken, bu futbolcunun bir süre daha çalışmalarda yer alacağı öğrenildi. 
     
     AZERBAYCAN TAKIMIYLA HAZIRLIK MAÇI 
     Beşiktaş, milli maçlar için lige verilen ara nedeniyle yarın Azerbaycan'ın Kervan takımıyla hazırlık maçı oynayacak. 
     Sabah basına kapalı antrenman yapacak olan siyah-beyazlılar, akşam saat 18.00'de BJK Nevzat Demir Tesisleri'nde Kervan takımıyla karşı karşıya gelecek. 
     
</TEXT>
</DOC>
