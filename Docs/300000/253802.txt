<DOC>
<DOCNO> 253802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko03.html </URL>
<DATE> 2004/07/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Cumhuriyet altınına yönelik talep hız kesti... 
</HEADLINE>
<TEXT>

     Cumhuriyet altınına yönelik talep hız kesiyor. 
     Darphane'nin ilk altı aydaki altın üretimi, yüzde 5.8 azalarak 9.6 milyona indi. Altınların toplam ağırlığı 29.9 ton oldu. 
     ANKA'nın Darphane ve Damga Matbaası'ndan edindiği verilere göre, ocak-haziran döneminde Darphane 9 milyon 638 bin 786 adet Cumhuriyet altını üretti. Altın üretimi, geçen yıla göre yüzde 5.8 oranında azaldı. 2003 yılının ilk yarısında altın üretimi 10 milyon 227 bin 524 adet olmuştu. 
     Altın üretiminin büyük bölümünü genellikle takı amaçlı olarak kullanılan ziynet Cumhuriyet altınları oluşturuyor. 
     İlk altı ayda ziynet altınların üretimi yüzde 4.2 azalarak 8 milyon 627 bin 811'e indi. 
     Genellikle tasarruf amaçlı olarak tercih edilen meskük Cumhuriyet altınlarının üretimi de yüzde 17 azalarak 1 milyon 10 bin 975'e geriledi. 
     
     AĞIRLIĞI 29.9 TON 

     Darphane'nin ilk altı ayda ürettiği Cumhuriyet altınlarının ağırlığı, geçen yıla göre yüzde 7.1 azalarak 29.9 tona indi. Geçen yılın eş döneminde üretilen altınların ağırlığı 32.2 ton olmuştu. 
     Ziynet altınların ağırlığı 23.9 ton, meskük altınların ağırlığı ise 6 ton olarak gerçekleşti. 

     
</TEXT>
</DOC>
