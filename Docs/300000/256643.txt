<DOC>
<DOCNO> 256643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonyas16.html </URL>
<DATE> 2004/07/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Tom Cruise, 'Görevimiz Tehlike 3'ün çekimlerine Ağustos'ta başlıyor... 
</HEADLINE>
<TEXT>

     Ünlü Amerikalı sinema oyuncusu Tom Cruise, ''Mission Impossible 3'' Görevimiz Tehlike adlı yeni filminin çekimlerine ağustos ayı sonunda Almanya'nın başkenti Berlin ve çevresinde başlayacak. 
     Babelsberg stüdyolarının sözcüsü Felix Neunzerling, bugün Potsdam kentinde yaptığı açıklamada, filmin yarısının stüdyolarda, diğer yarısının da Berlin ve Brandenburg eyaletlerinde çevrileceğini belirtti, ancak filmin çekimlerine nerede başlanacağının ve Cruise'nin ne zaman Almanya'ya geleceğinin henüz belli olmadığını söyledi. 
     Filmin çekimlerine başlanmasında gecikme olacağını sanmadığını kaydeden Neunzerling, ''Stüdyolarımızda set hazırlıklarına başladık ve çekimlere zamanında başlanacağına inanıyoruz'' dedi. 
     Berliner Kurier gazetesi, Alman makamlarının bazı izinleri alması konusunda Cruise'e zorluk çıkarttıklarını, bu nedenle filmin çekimlerinin belirsiz bir süre erteleneceğini yazmıştı. 
     Federal Meclis Başkanı Wolfgang Thierse de filmin bazı sahnelerinin meclis binasında çekilmesini yasaklamış, sadece dışardan görüntü alınabileceğini söylemişti. 
     Neunzerling ayrıca, Oscar ödüllü sinema oyuncusu Charlize Theron'un da ''Aeon Flux'' adlı yeni filminin çekimi için Almanya'ya geleceğini kaydetti. 
     
</TEXT>
</DOC>
