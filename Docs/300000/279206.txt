<DOC>
<DOCNO> 279206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur25.html </URL>
<DATE> 2004/10/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Avrupa Alevi Burlikleri Konfederasyonu Azınlık değiliz 
</HEADLINE>
<TEXT>

     Avrupa Alevi Birlikleri Konfederasyonu Başkanı Turgut Öker, Alevi Bektaşi Birlikleri Federasyonu'nun kendini hiç bir şekilde azınlık olarak tanımlamadığını belirtti. 
     Alevi Bektaşi Birlikleri Konfederasyonu'nun Dikmen'deki binasında açıklama yapan Konfederasyon Başkanı Öker, inançlarının ve ibadethanelerinin yasal statüsü bulunmadığını söyledi. 
     Öker, Avrupa Birliği İlerleme Komisyonu Raporu'nda eksiklikler ve tanımlama zaaflarına rağmen, alevi gerçeğinin hiç bir yoruma yer bırakmayacak şekilde tanındığını ifade etti. 
     Bir gazetecinin, ''AB Raporu'nda Alevilik azınlık olarak tanımlandı. Siz kendinizi azınlık olarak görüyor musunuz '' şeklindeki sorusu üzerine Öker, konunun dün ve önceki gün yetkili organlar değerlendirildiğini belirtti. 
     Türkiye Alevi Bektaşi Birlikleri Federasyonu'nun kendini hiç bir şekilde azınlık olarak görmediğini ifade eden Öker, raporda yer alan ifadenin iki ülkede AB ve Türkiye'de farklı şekillerde yorumlandığını söyledi. Yaklaşık 5 yıldır raporu hazırlayan parlamenter ve yetkililerle belirli aralıklarla görüştüklerini anlatan Öker, ''Raporda dikkati çeken hususların, Türkiye kamuoyunda tartışıldığı gibi sadece azınlık ifadesiyle sınırlı tutulmasını doğru bulmuyoruz'' diye konuştu. 
     Öker, Aleviliğin Anadolu'ya özgü bir inanç şekli olduğunu ve diğer inançlarla farklılıklar gösterdiğini de kaydederek, tüm olumsuzluklara rağmen kimliklerine, inançlarına ve cem evlerine kendi olanakları ile sahip çıktıklarını söyledi. 
     Hükümetten Alevi kuruluşları ile karşılıklı masaya oturmasını beklediklerini ifade eden Öker, cem evlerinin bir inanç merkezi olarak yasal statüye kavuşturulmasını, Diyanet'in lağvedilmesini, Hacı Bektaş Veli Dergahı'nın Kültür Bakanlığı'ndan alınıp Alevi kurumlarına teslim edilmesini ve Aleviliğin Anayasal güvence altına alınmasını istedi. 
     Okullarda verilen zorunlu din derslerinin kaldırılması gerektiğini de savunan Öker, Alevi kimliğinin ve inancının yasal güvencelere kavuşturulması için bir dizi eylem planı kararı aldıklarını anlattı. 
     Öker, bu kapsamda 10 Aralık 2004'e kadar sürecek imza kampanyası başlattıklarını, kampanya sonuçlarını ''müzakere kararı'' tarihinden önce Türkiye'de Başbakanlık ve Cumhurbaşkanlığı makamlarına, Avrupa'da ise AB Komisyonu'na, AB ülkeleri başbakanlarına ve Avrupa Parlamentosu'nda grubu bulunan siyasi parti başkanlıklarına teslim edeceklerini bildirdi. 
     
</TEXT>
</DOC>
