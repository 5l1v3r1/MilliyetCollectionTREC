<DOC>
<DOCNO> 286834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun02.html </URL>
<DATE> 2004/11/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Şalom, Filistin'den Arafat'ın ölümü halinde önlemleri artırmasını istedi 
</HEADLINE>
<TEXT>

     İsrail Dışişleri Bakanı Silvan Şalom, Filistin yönetiminden, Filistin lideri Yaser Arafat'ın ölümü halinde bölgede şiddetin engellenmesi için önlem almasını istedi. 
     Şalom, 4 günlük ziyaret için geldiği Çin'in başkenti Pekin'de gazetecilere yaptığı açıklamada, Arafat'ın ölmesi halinde durumun ne olacağına ilişkin tahminde bulunmak için erken olduğunu, ancak Arafat öldüğü takdirde Filistin yönetiminden bölgedeki şiddet ve gerginlik olasılığına karşı önlem almasını beklediklerini söyledi. 
     Önderlik yapabilecek ve Ortadoğu barışı olarak bilinen ''Yol Haritası''nı tam uygulayabilecek bir ılımlı Filistin yönetimi beklediklerini belirten Şalom, bu yönetimden, barışa yönelmesini ve İsrail'le uzlaşma içinde olmasını beklediklerini kaydetti. 
     İsrail Dışişleri Bakanı Şalom, Arafat'ın cenaze töreninin Gazze'de olması halinde yabancı konukların törene katılmasını sağlamak için ellerinden geleni yapacaklarını da bildirdi. 
     
</TEXT>
</DOC>
