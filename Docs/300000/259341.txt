<DOC>
<DOCNO> 259341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo13.html </URL>
<DATE> 2004/07/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sarı-kırmızılı ekip, Princeton Üniveristesi'nde futbol dersi verdi 
</HEADLINE>
<TEXT>

     Bülent Keneş 

Yeni sezon hazırlıklarının dördüncü etabını ABD'nin New Jersey eyaletinde sürdüren Galatasaray'ın, akşam saatlerinde yaptığı idman yoğun bir ilgi gördü. 
     Sarı-kırmızılı ekip, ABD'nin köklü ve dünyanın önde gelen saygın üniversitelerinden Princeton'ın tesislerinde idman yaparken genç oyunculara da adeta bir futbol dersi verdi. 
     Akşam saatlerinde 2 saat kadar idman yapan Galatasaraylı bazı oyuncuların sahaya Amerikan Futbolu formalarıyla çıkması, çeşitli eyaletlerden idmanı izlemeye gelen taraftarlara eğlenceli dakikalar yaşatırken, sarı-kırmızılı ekibin antrenman yaptığı saha ABD'li amatör bayan futbol oyuncularının akınına uğradı. 
     Princeton Üniversitesi tarafından New Jersey takım seçmeleri için ünivesite kampüsünde bulunan ve yaşları 12-16 arasında olan çok sayıdaki bayan futbolcu, dünyanın en ünlü eğitim kurumlarından biri sayılan Princeton'da sarı-kırmızılı oyunculardan adeta bir futbol dersi aldı. 
     İdmanı başından sonuna dek ilgiyle izleyen ve kendi aralarında idman ile antrenman maçıyla ilgili değerlendirmelerde bulunan futbolcu bayanlar, idman sonrasında ise hayran kaldıkları oyunculardan imza almak için adeta birbirleriyle yarıştılar. Futbolcu genç bayanlar özellikle Suat Usta, Ümit Karan ve Song'dan imza alabilmek için izdiham yarattılar. 
     Öte yandan, Hollanda kampı sırasında sakatlanan kaptan Bülent'in, sakatlığı sürerken, idman boyunca teknik direktör Gheorghe Hagi'nin de oldukça gergin olduğu gözlendi. Isınma hareketleriyle başlayan antrenman, çift kale maçla sürdü. Maç sonrasında ise Hakan Şükür, Ümit Karan, Arif ve Hakan Ünsal bir süre şut çalışması yaptı. 
     Bugün sabah saatlerinde bir idman daha yapacak olan sarı-kırmızılı ekip, idmanın ardından serbest kalacak. Sarı-kırmızılı ekip akşam saatlerinde ise kamp yaptıkları New Jersey'de onurlarına düzenlenen bir gala gecesine katılacaklar. 
     
</TEXT>
</DOC>
