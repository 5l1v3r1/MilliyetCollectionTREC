<DOC>
<DOCNO> 267644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur13.html </URL>
<DATE> 2004/08/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Asansörde can pazarı... 
</HEADLINE>
<TEXT>

     Kenan Gürbüz 

Bolu'da İzzet Baysal Devlet Hastanesi'nin bakımını yapan amca ve yeğen, hastanenin yedinci katından asansör boşluğuna düştü. 
     AA muhabirinin aldığı bilgiye göre, Bolu İzzet Baysal Devlet Hastanesi'nin asansörlerinin bakımın yapan Mehmet Karahan 38 ile aynı adı taşıyan yeğeni Mehmet Karahan 20 , çalışmaları esnasında hastanenin yedinci katından asansör boşluğuna düştüler. 
     Asansör boşluğunda bulunan 7 metre yüksekliğindeki demirlerin üzerine düşen amca ve yeğen uzun süre bu şekilde kaldılar. 
     
     HASTALAR İMDAT SESİNİ DUYDU 

     Düştükleri asansör boşluğunda yaşam savaşı veren işçilerin çığlıklarını duyan vatandaşlar olayı hastane polisine haber verdiler. Olay yerine gelen hastane polisi, asansör boşluğunda yaralı 2 kişi bulunduğunu anlayınca, çevreden yardım istedi. Asansör boşluğuna girmeye çalışan hastane çalışanları başarılı olamayınca, Bolu Belediyesi itfaiye ekiplerinden yardım istendi. 
     
     VÜCUTLARINDA DEMİRLERLE ÇIKARDILAR 

     İşçilerin düştüğü asansör boşluğuna ulaşmaya çalışan itfaiye ekipleri sadece ayakları görünen ve sürekli olarak yardım çağrısında bulunan işçilere ulaşabilmek için boşluğu çevreleyen demirleri oksijen kaynağı ile kestiler, ağır yaralı 2 işçiye ulaştılar. 
     Ekipler ulaştıkları işçilerin vücuduna saplanan demirleri de oksijen kaynağı ile keserek, işçileri vücutlarında saplı, yaklaşık 1 metre uzunluğa sahip demirlerle birlikte halatlar yardımıyla düştükleri asansör boşluğundan çıkardılar. 
     Asansör boşluğundan çıkartılan işçilerden Mehmet Karahan 38 'in vücuduna saplanan demir, Bolu İzzet Baysal Devlet Hastanesi'nde yapılan ameliyatla çıkartıldı. Kazada ağır yaralanan ve bacakları da kırılan Mehmet Karahan 20 ise ambulansla Ankara Numune Hastanesi'ne sevk edildi. 
     Olayla ilgili soruşturma başlatıldı. 

     
</TEXT>
</DOC>
