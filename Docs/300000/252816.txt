<DOC>
<DOCNO> 252816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun09.html </URL>
<DATE> 2004/07/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Irak, isyancıları destekleyen yabancı ülkeleri açıklıyor... 
</HEADLINE>
<TEXT>

     Irak Dışişleri Bakanı Hoşyar Zebari, ''Yabancı ülkelerin Irak'taki isyancılara yardım sağladığını, buna ilişkin kanıtları bu hafta açıklayacaklarını'' söyledi. 
     Zebari, İngiltere'de yayımlanan Sunday Telegraph gazetesine verdiği demeçte, ''Yabancı devletlerin, Saddam Hüseyin'in devrilmesinden sonraki süreçte bombalama ve adam kaçırma gibi eylemler yürüten militanlara maddi ve lojistik destek sağladığı ve onları eğittiği yönünde bilgiye sahip olduklarını'' belirtti. 
     Haberde, Zebari'nin ''Güvenlik durumunu incelemeye başladığımızdan bu yana, yabancı hükümetlerin teröristlere nasıl yardım ettiğini gördük. Bunu neden yaptıklarını söyleyemeyiz, ancak desteğin nereden geldiğini biliyoruz. Bunu birkaç gün içinde kamuya açıklamayı planlıyoruz, bunlar önemli bir etki yaratacak'' dediği kaydedildi. 
     Zebari, Irak'taki isyancılara hangi devletlerin yardım ettiğini belirtmezken, gazete, görüştüğü bazı Iraklı yetkililerin komşu ülkeler Suriye ve İran'ı işaret ettiğini yazdı. 
     ''Yabancı devletlerin teröristlere yardım etmeyi sürdürmesinin geri tepeceğini'' söyleyen Zebari, istikrarlı ve barış içindeki bir Irak'ın daha iyi bir komşu olacağını ifade etti. 
     
</TEXT>
</DOC>
