<DOC>
<DOCNO> 259041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy08.html </URL>
<DATE> 2004/07/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Başesgioğlu Sosyal güvenlik sistemimiz sürekli açık veriyor 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, sosyal güvenlik sisteminin 1994 yılından bu yana sürekli artan şekilde açık verdiğini belirterek, ''1999 yılında yapılan reforma rağmen, yeni düzenlemeler yapma ihtiyacı halen devam etmektedir. Bu açıklar, kamu finansmanı üzerinde son derece etki yapmaktadır'' dedi. 
     Sosyal Güvenlik Yüksek Danışma Kurulu, Başesgioğlu'nun başkanlığında toplandı. Başesgioğlu, makamında gerçekleştirilen toplantıda yaptığı konuşmada, 1990'dan bu yana sosyal güvenlik konusunda önemli adımlar atıldığını kaydetti. 
     Türkiye'de sosyal güvenlik uygulamaları istenilen düzeyde olmasa bile, vatandaşlara, gelişmekte olan ülkelerde bulunan sosyal güvenlik korumalarının birçoğunun sağlandığını bildiren Başesgioğlu, şöyle devam etti 
     ''Sosyal güvenlik sistemimiz, 1994 yılından beri sürekli artan şekilde açık vermeye devam etmektedir. 1999 yılında yapılan reforma rağmen, yeni düzenlemeler yapma ihtiyacı halen devam etmektedir. Bu açıklar, kamu finansmanı üzerinde son derece etki yapmaktadır. 
     Öyle ki mevcut sosyal güvenlik sisteminde 2004 yılı için milli gelirimizin yüzde 12'si kadar, yani yaklaşık 50 katrilyon lira harcama öngörülmüştür. Bu harcamanın yaklaşık 19 katrilyon lirası bütçede transfer yoluyla karşılanacaktır. Başka bir ifadeyle, sistemin finansman açığının milli gelirimizin yüzde 4.5'i kadar olacağı hesaplanmaktadır. 
     Ne var ki bu denli bir transfer harcaması yapılmasına rağmen, mevcut yapı sosyal güvenlik sistemlerinin en önemli amacı olan 'vatandaşlarımızı yoksulluğa karşı koruma' amacını etkili bir biçimde yerine getirememektedir. Ayrıca, hali hazırda koruma kapsamı altındaki vatandaşlarımız arasında sağlanan haklar ve verilen hizmetler açısından adil olmayan birçok farklılık da mevcuttur.'' 
     
     AÇIKLARIN DAHA DA ARTACAĞI TAHMİN EDİLİYOR 
     Geleceğe ilişkin tahminlerin ise sosyal güvenlik kurumlarının açıklarının daha da artacağını gösterdiğini ifade eden Başesgioğlu, ''Bir başka ifadeyle, sosyal güvenlik sistemimizin mevcut yapısı ülke ekonomisinin geleceğini ve toplumsal barışı tehdit etmektedir'' diye konuştu. 
     Sosyal güvenlik reformu çalışmalarının devam ettiğini kaydeden Bakan Başesgioğlu, henüz bir tasarım aşamasında olan bu reformun ana ilkeleri konusunda ortak bir uzlaşmaya varmak ve tüm toplum kesimlerinin reform sürecinde aktif ve yapıcı katkılarına olanak sağlamak amacında olduklarını belirtti. Başesgioğlu, bugünkü Sosyal Güvenlik Yüksek Danışma Kurulu toplantısının ana gündem maddesini de reform konusuna ayırdıklarını kaydetti. 
     
     ECZANELERE OLAN BORÇLAR 
     Başesgioğlu, sosyal güvenlik kuruluşlarının eczanelere olan borçlarını hatırlatan gazeteciye, ''Vadelerine uygun ödemeye çalışıyoruz. Az da olsa gecikme oluyor. Maliye Bakanlığı ile yaptığımız görüşmelerle bu sorunu aşacağımıza inanıyorum. Bu sorun Bağ-Kur'daki bir uygulamadan kaynaklanıyor. Ödenek yokluğundan kaynaklanmıyor'' dedi. 
     Bakan Başesgioğlu, bir gazetecinin, ''Çorum'daki fabrikalar sendikalara üye olmak isteyen işçileri çıkarıyor. Bu konuda ne düşünüyorsunuz '' sorusuna, ''Çorum'daki olayları yakından takip ediyoruz. Çalışma Genel Müdürlüğümüz olayla ilgili konuyu yakından takip ediyor. Biz çalışma barışının bozulmasını istemiyoruz. Olayı mahallinde inceletmeyi düşünüyorum'' yanıtını verdi. 
     Bir başka gazetecinin, Hak-İş ile Türk-İş'in orman işkolundaki sendikaları arasında yaşanan üyelik tartışmalarını anımsatması üzerine, Başesgioğlu, ''Mevzuatı ihlal eden varsa, gereken yapılacaktır. Sendikal hareketin dışına çıkanlar hakkında gerekenler yapılacaktır'' dedi. 
     
</TEXT>
</DOC>
