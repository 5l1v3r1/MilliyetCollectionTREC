<DOC>
<DOCNO> 253269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun42.html </URL>
<DATE> 2004/07/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İşte AB Komisyonu'nun Kıbrıs paketi 
</HEADLINE>
<TEXT>

     AB Komisyonu'nun Kıbrıslı Türklerin izolasyondan kurtarılması amacıyla almayı önerdiği ticari ve ekonomik önlemlere ilişkin paketin ayrıntıları belli oldu. 
     Toplam 19 sayfadan oluşan pakette, adada iki taraf arasındaki ekonomik ve sosyal dengesizliğin ortandan kaldırılması için Kıbrıslı Türklere üç yıl içinde toplam 259 milyon euro mali yardım yapılması öngörülüyor. 
     Bu çerçevede, Kıbrıslı Türklere 2004 yılında 6, 2005 yılında 114 ve 2006 yılında da 139 milyon euro mali yardım yapılması planlanıyor. 
     Pakette, Kıbrıslı Rumlara çalışmalarda aktif rol öngörülmüyor ve paketin işleyişinin KKTC'de açılacak temsil büroları aracılığıyla düzenlemesi öngörülüyor. 
     Adada iki taraf arasındaki dengesizliklerin ortadan kaldırılmasını ve birleşmenin kolaylaşmasını hedefleyen paket, bu amaçla sosyal ve ekonomik gelişmenin sağlanmasını, altyapının geliştirilmesini ve bireyler arasında ilişkilerin düzenlenmesini de içeriyor. 
     Çalışmaların diğer AB'ye aday ülkelere uygulanan katılım öncesi hazırlıklara benzemesi istenen pakette, yatırımların AB müktesebatıyla uyumu hedeflemesi ve AB normlarının uygulamaya geçirilmesi konularında yoğunlaşmasının gerekli olduğu belirtiliyor. 
     Paket çerçevesinde sağlanacak kolaylıklardan, başta iş dünyası ve ticaret kurumları olmak üzere çeşitli kurum ve kuruluşların yararlanması öngörülüyor. 
     AB Komisyonu'nun genişlemeden sorumlu üyesi Günter Verheugen, paketi yarın basın toplantısıyla resmen açıklayacak ve bu konuyla ilgili soruları yanıtlayacak. 

     
</TEXT>
</DOC>
