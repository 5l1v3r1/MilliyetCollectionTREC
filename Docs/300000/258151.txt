<DOC>
<DOCNO> 258151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/spor/axspo01.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da kritik gün 
</HEADLINE>
<TEXT>


Siyah - Beyazlılar'da korku dolu bekleyiş bugün bitecek. Teknik Direktör Del Bosque, gönderilecek olan futbolcuların isimlerini yönetime bildirecek 

BİLAL MEŞE 


23 kişiye inecek 
YENİ sezonun başlamasına sayılı günler kala Beşiktaş'ta gözler Teknik Direktör Del Bosque'nin Siyah - Beyazlı yönetime vereceği rapora çevrildi. Yaklaşık 3 haftalık sürede Avusturya ve Almanya'da yapılan kamplarda futbolcuları tek tek gözlem altına alan İspanyol hocanın, kadroyu 23 kişiye indirebilmek için en az 6 futbolcuya yol vermesi bekleniyor. 

'Kalabalık istemem' 
DEL Bosque'nin bugün önce Başkan Yıldırım Demirören ve Futbol Şube Başkanı Kıvanç Oktay ile bir araya geleceği ve detaylı bir rapor vereceği belirtildi. Tecrübeli hocanın, "Kalabalık soyunma odası istemiyorum" şeklindeki sözleri takım içinde huzursuzluk yarattı. Siyah - Beyazlı futbolcular, kendi aralarında kimin gönderileceğini tartışmaya başladı. 

Sürpriz isimler 
JUANFRAN'IN takıma katılması durumunda, gönderilecek olan oyuncular listesine takımın eski ve tecrübeli isimlerinin de girme ihtimali doğdu. Del Bosque'nin listesinde ilk sıraları Okan Koç, Sinan Kaloğlu ve Kaan Dobra'nın aldığı bildirildi. Okan Koç'un, antrenmanlarda ve hazırlık maçlarında gösterdiği düşük performanstan dolayı İspanyol hocanın gözüne giremediği öğrenildi. 

Del Bosque'ye övgü 

Menajer - futbolcu Tayfur, İspanyol hocanın Ümraniye'nin havasını değiştirdiğini söyledi, "En büyük özelliği ise adaletli olması" dedi 

'Kariyeri ortada' 
BEŞİKTAŞ'TA yeni sezonda menajer - futbolcu görevini üstlenecek olan Tayfur, yeni sezonda bambaşka bir takımın sahada olacağını iddia etti. Yeni Teknik Direktör Del Bosque'nin takıma yeni bir bakış açısı getirdiğini iddia eden tecrübeli oyuncu, "En büyük özelliği adil olması. Tayfur'a nasıl bakıyorsa, gençlere de aynı bakıyor. Kariyeri ortada bir hoca. Gördüğüm kadarıyla isimlerle işi yok" dedi. 

'Sistem çok doğru' 
TAYFUR, Del Bosque'nin oynatmayı düşündüğü 4 - 4 - 2 sisteminin kendileri için en uygunu olduğunu vurguladı. Kaptan şunları söyledi "Bu kadro, o sistemde büyük iş yapar. Zaten bakın Avrupa'ya, artık bir çok takım bu dizilişi kullanıyor. Bizlere düşen, Bosque'nin tüm isteklerini yerine getirmek. Yeni sezonda farklı bir Beşiktaş sahada olacak. Geçmişi unuttuk, sadece geleceğe bakıyoruz." 

Yeni gözde İBRAHİM 

BEŞİKTAŞ'IN yurtdışında oynadığı 6 hazırlık maçında en fazla forma şansı bulan isim İbrahim Üzülmez oldu. Teknik Direktör Del Bosque, tecrübeli oyuncuya 5 maçta toplam 441 dakika foma verdi. İbrahim'i 5 maçta 300 dakika oynayan yeni transfer Ali Güneş izlerken, Ümit Aydın da 5 maçta, 299 dakika ile 3. sırada yer aldı. En az oynayan ise 13 dakika ile Carew oldu. 

Carew'e izin yok 

BEŞİKTAŞ'IN Norveçli golcüsü Carew'in sakatlığına karşın bugün İstanbul'a gelerek takıma katılacağı öğrenildi. Partizan maçında aldığı darbe sonrasında sağ ayak başparmağında ezilme ve tendonlarında zorlanma meydana gelen yıldız futbolcunun, tedavisini İstanbul'da sürdüreceği açıklandı. Carew'in, Malatyaspor maçına yetişme ihtimali ise belirsizliğini koruyor. 

Tatil bugün sona eriyor 

TEKNİK Direktör Del Bosque'nin Almanya kampından sonra Beşiktaşlı futbolculara verdiği üç günlük izin bugün sona erecek. Siyah - Beyazlılar, Ümraniye Tesisleri'nde yapacağı antrenmanla hazırlıklarına yeniden başlayacak. İspanyol teknik adamın, ligin başlangıcına kadar olan sürede ipleri sıkacağı ve ideal on birini bulmak için yoğun bir program uygulatacağı öğrenildi. 


</TEXT>
</DOC>
