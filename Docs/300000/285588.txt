<DOC>
<DOCNO> 285588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/guncel/axgun01.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika tarihinin en pahalı seçimi 
</HEADLINE>
<TEXT>


ABD'nin seçiminde, başkanlık ve Temsilciler Meclisi üyeliği için yarışanların kampanya harcamaları ile oy sayım maliyeti en az 5 milyar dolara çıkacak. Seçim 'mahkemede biterse' fatura kabaracak 

DIŞ HABERLER SERVİSİ 

Sandık başına dün giden "süper devlet" ABD'nin seçim bütçesi de süper kabarık oldu. Başkanlık için yarışan adaylar ile Temsilciler Meclisi üyeliğine soyunanların kampanya harcamaları 4 milyar doları geçti. Uzmanların hesaplamalarına göre, bunun üzerine oy sayım işlemleri için harcanacak 1 milyar dolar daha eklenince 2004 seçiminin maliyeti en az 5 milyar dolara 7,5 katrilyon lira çıkacak. Bu rakam, seçim sonuçlarının tartışmalı hale gelmesi ve konunun mahkemelere yansıması durumunda daha da kabarabilir. 

Her sektöre 'bereket' 
İki büyük parti Cumhuriyetçiler ile Demokratların seçim kampanyasında harcadığı milyarların büyük bölümü ilan sektörüne gitti. Ancak hemen hemen tüm sektörler de şu veya bu şekilde seçim ekonomisinden kendine göre pay aldı. Örneğin seçmene teşekkür için çikolata hazırlatan adaylar çikolatacıları, tişört ısmarlayanlar tekstilcileri sevindirdi. 

Gates 8 seçim yapabilir 
Sıradan Amerikalı dün bir yandan ABD'nin gelecek 4 yılını hangi adaya emanet edeceğini düşünürken 5 milyar dolar gibi büyük bir paranın dünyanın en zengin insanı olan Bill Gates'i ne kadar etkileyeceği üzerinde de kafa yordu ve bunu sohbetlerinde konu yaptı. Gates'in serveti seçim harcamasına bölününce Microsoft patronunun tek başına 8 kez ABD çapında seçim yaptırabileceği ortaya çıktı. ABD seçiminden diğer çarpıcı maliyetler ve rakamlar ise şunlar 
1 milyar 214 milyon dolar Başkan adayları, siyasi partiler ve destek gruplarının harcadığı para. Bu rakam 2000 seçimlerinden yüzde 30 daha fazla. 77.3 milyon dolar Bush'un kampanyası için son iki haftada harcadığı para.49.7 milyon dolar Kerry'nin kampanyası için son iki haftada harcadığı para.60 milyon dolar Son haftada Cumhuriyetçi Parti ile Demokratik Parti'nin reklamlara harcadığı para.240 milyon dolar 2000 yılı seçim kampanyalarında reklamlara harcanan toplam para. 

Seçimden notlar 
Hareketli saatler 

Seçimlere katılım oranının yüksek olması, birçok eyalette Kerry'nin önde gittiği yönündeki izlenim, dün akşam saatlerinde sandıklar daha kapanmadan ABD'de bir değişim havası estirmeye başladı. Washington kulislerinde, olası bir Kerry yönetiminin Dışişleri Bakanı'nın, Temsilciler Meclisi üyesi Joe Biden olabileceği, Ankara Büyükelçiliği'ne de Dış İlişkiler Konseyi adlı fikir kuruluşundan David Phillips'in getirilebileceği söylentileri yayıldı.Demokrat seçmenlerin ağırlıkta olduğu Washington'da, olası bir Kerry zaferine hazırlanan üniversite öğrencileri, kesin sonuçların açıklanmasından sonra Beyaz Saray'ın karşısında "Bush Go Home" Bush evine geri dön sloganlarıyla gösteri yapmak için hazırlıklara başladı.Cumhuriyetçi Parti'nin seçim gözlemcileri, Philadelphia'daki bazı elektronik oy verme makinalarında, daha oy verme işlemi başlamadan, 2000 oyun önceden işaretlendiğinin tespit edildiğini öne sürdü. Ülke genelinde değişik hava şartları, sandık kuyruklarındaki seçmenlere zor anlar yaşattı. Ohio ve Teksas Great Lakes'te seçmenler saatlerce yağmur altında beklerken, Panhandle kentinde yağan kar, etrafı beyaza bürüdü. Kansas'ta görülen aşırı sıcaklar da, seçmenleri sandık kuyruğunda terletti. 

</TEXT>
</DOC>
