<DOC>
<DOCNO> 299445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun42.html </URL>
<DATE> 2004/12/21/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
BM'den mültecilere acil yardım çağrısı 
</HEADLINE>
<TEXT>

     BM, dünya genelindeki bir milyondan fazla mültecinin açlıkla karşı karşıya olduğunu bildirerek, uluslararası topluma acil yardım çağrısında bulundu. 
     BM Mülteciler Yüksek Komiserliği'nden yapılan açıklamada, özellikle Afrika'da mülteci kadınların çocuklarını besleyebilmek için fuhuş bataklığına girme tehlikesiyle karşı karşıya oldukları ifade edildi. 
     Yüzbinlerce mültecinin yeterli olmayan gıda yardımlarıyla hayatta kalma mücadelesi verdiği belirtilen açıklamada, ''tüm dünyanın Noel ve yılbaşını kutlamaya hazırlandığı'' bir dönemde, açlıkla mücadele eden yüzbinlerce insanın içler acısı durumuna dikkat çekildi. 
     Özellikle Afrika'da durumun çok ciddi olduğu belirtilirken, Zambiya'da son iki aydır buğday ve mercimekten oluşan gıda yardımının yarı yarıya azaltıldığı, çok kısa bir süre içinde de bütün gıda yardımının yarıya indirilmek zorunda kalınacağı uyarısında bulunuldu. 
     Bu durumun Zambiya'daki 191 bin mültecinin en az 87 binini açlıkla karşı karşıya bırakacağı kaydedilen açıklamada, Tanzanya'da bulunan 13 mülteci kampına yapılan gıda yardımlarının da dörtte bir oranında azaltıldığı belirtildi. 
     Açıklamaya göre, bu kamplarda bulunan Burundili ve Kongolu 400 bin mülteci yetersiz beslenme tehlikesiyle karşı karşıya bulunuyor. Etiyopya'da 118 bin, Kenya'daki 224 bin mülteci de aynı tehlikeyle yüz yüze gelmiş durumda. Kongo'da yapılan gıda yardımının da yüzde 30 oranında azlatılması bekleniyor. 
     Ermeni işgali dolayısıyla Yukarı Karabağ bölgesindeki evlerini terketmek zorunda kalan 140 bin Azeri mülteciye yapılan gıda yardımının da yarıya düşürülmek zorunda kalındığı belirtilen açıklamada, Azeri mülteciler için ayrılan gıda stokları da tükenmek üzere olduğu için bu yardımlarda da kısa süre içerisinde daha ciddi kısıntıya gidilme ihtiyacı doğacağı kaydedildi. 
     
</TEXT>
</DOC>
