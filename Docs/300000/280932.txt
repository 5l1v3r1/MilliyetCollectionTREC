<DOC>
<DOCNO> 280932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/yazar/civaoglu.html </URL>
<DATE> 2004/10/17/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Briç 
</HEADLINE>
<TEXT>


Pazar yazıları gününde bir "Pazartesi yazısı..." 
Fransız Dışişleri Bakanı Michel Barnier, akılcı bir laf etti. 
Fransa Parlamentosu'nda Türkiye'nin AB üyeliği tartışılırken yaptığı konuşmada şöyle dedi 
"Haritaya bakınız. 
Finlandiya - Paris arasında ne kadar uzaklık varsa, Türkiye'nin de Paris'e uzaklığı o kadardır. 
Coğrafi konumuna bakıldığında, Türkiye de Finlandiya kadar Avrupa'dadır. 
Türkiye, Kopenhag kriterleri ile ilgili beklentilere cevap verir hale gelmiştir. 
Bu durumda, karar vereceğiz... 
Türkiye iç sınır mı, dış sınır mı olacaktır " 
Michel Barnier bu söylemiyle, çok açık bir mesaj veriyor. 
"Finlandiya mademki, Avrupa'nın bittiği bir dış sınır değil, tam tersine, Avrupa'nın onu da içine alan sınırıdır... O halde, Türkiye de, Avrupa'nın içinde yer alan iç sınır ülke olmalıdır..." 

Artılar da var 
Fransa Parlamentosu'nda Türkiye tartışmaları, olumsuz söylemlerle yansıdı. 
Gerçi, öyle saplantılar yoğundu ve yaygındı. 
Ama... 
Kararı, Başkan Chirac verecek. 
Dışişleri Bakanı da, Chirac'ın "nabız atışı" gibi görülmeli. 
Barnier, kürsüden şöyle soruyordu 
"Türkiye'nin Avrupa'ya aidiyetini, Fransa daha 1963'te De Gaulle'le birlikte kabul etmişti. 
Şimdi, yıllar sonra Türkiye'ye HAYIR demek sorumluluğunu nasıl üstlenebiliriz 
Bugünkü iktidar De Gaulle'cülerin uzantısıdır. G.C. 
Kaldı ki... 
Türkiye, bugün tam üyeliğe gerçekten hazır değil ama 10 -15 yıl sonra ne olacağını da zamanla göreceğiz. 
Bugün Türkiye'ye vereceğimiz söz, sadece müzakerelerin başlaması olacaktır." 
Görülüyor ki, 17 Aralık'ta tarih almak için, Türkiye'nin önündeki "Fransa sorunu" aşılmaz değil. 

Ara formüller 
Gene de Fransa'da özellikle sağ partilerden kaynaklanan bir tavır var. 
Sosyalistler arasında da Türkiye'nin üyeliğine karşı görüştekilerin sayısı az değil. 
Yaz sonunda yapılacak olan Avrupa Birliği Anayasası için referandumuyla Türkiye'ye görüşme tarihi verilmesi sorununu örtüştüren bir kampanya yürütülüyor. 
Hedef, bir sonraki seçimlerde Chirac'ın yeniden başkan adayı olmasını önlemek, kendi adaylarını güçlendirmek. 
"İslami terör girişimleri, okullarda başörtüsü yasağına karşı eylemler gibi" nedenlerle tedirgin olan Fransız kamuoyuna böylece Türkiye sorunu raptiye gibi batırılıyor. 
İşte bu oyunu bozmak amacıyla iktidarın, Anayasa referandumunu öne çekerek, hazirana alması olasılığı konuşulmaya başlandı. 
Referandumun haziranda yapılması ve Türkiye'ye tarih verilmesinin o oylama sonrasına bırakılması formülü Fransa'da konuşulmakta. 
Le Figaro gazetesinde yayımlanan ve o "formülü" dile getiren makale bir işaret olabilir. 
Kötü olasılıkla Fransa'nın, 17 Aralık zirve toplantısında, "Türkiye'yle müzakerelerin başlaması, ancak tarihin 2005 ortalarında verilmesi" önerisini yapması mümkün. 
........ 
Fransa, Türkiye'nin AB yürüyüşünde zorlu bir kavşak. 
Fakat... 
Fransa'da yönetim briç oyunundaki partner gibi algılanır ve karşılıklı kartlar uyum içinde oynanırsa, bu kavşak bir yol kazası olmadan geçilebilir. 
Briçte söylenen söz geri alınmaz... Oynanan kart geriye çekilmez. 



</TEXT>
</DOC>
