<DOC>
<DOCNO> 271965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun35.html </URL>
<DATE> 2004/09/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Telafer'in bilançosu çok ağır 56 ölü, 157 yaralı 
</HEADLINE>
<TEXT>

     ABD askerlerinin hafta sonunda Şii Türkmen kenti Telafer'de giriştikleri operasyonda 56 kişinin öldüğü, 157 kişinin de yaralandığı bildirildi. 
     Telafer Hastanesi Başhekimi Dr. Fevzi Ahmed, AFP'ye yaptığı açıklamada, ''Son belirlemeye göre, son günlerdeki silahlı çatışmalarda 56 kişinin öldüğünü, 157 kişinin de yaralandığını'' belirtti. 
     Kurbanların çoğunluğunu kadın ve çocukların oluşturduğunu belirten Dr. Ahmed, ölenler ve yaralılar arasında birkaç polisin de bulunduğunu kaydetti. 
     Ölenlerin arasında yabancıların bulunmadığı belirtildi. 
     Amerikan ordusu, Irak'ın kuzeyindeki Telafer kentine uyguladığı kuşatmayı dün kaldırmıştı. 
     Amerikan kuvvetleri ile Irak güçleri, nüfusun çoğunu Türkmenlerin oluşturduğu Telafer'i, direnişçilerin eline düştüğü gerekçesiyle kuşatmış ve bombalanan kent şiddetli çatışmalara sahne olmuştu. 
     Çatışmalar neticesinde halk çareyi kenti terk etmekte bulmuştu. Türkmen yetkililer, çatışmalarda 58 kişinin öldüğünü söylemişlerdi. 
     
</TEXT>
</DOC>
