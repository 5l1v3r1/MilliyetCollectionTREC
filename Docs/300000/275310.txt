<DOC>
<DOCNO> 275310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko27.html </URL>
<DATE> 2004/09/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Vestel'e 150 milyon dolarlık sendikasyon... 
</HEADLINE>
<TEXT>

     Vestel Şirketler Grubu bünyesindeki Vestel Elektronik, Vestel Beyaz Eşya ile Vestel Komünikasyon, uluslararası bankalar konsorsiyumundan 150 milyon dolarlık akreditif sendikasyonu sağladı. 
     İşlem, Vestel'in üretimiyle ilgili yaptığı ithalatlarda, tedarikçileriyle olan alım-satım anlaşmaları kapsamındaki yükümlülüklerini finanse etmek için gerçekleştirildi. 
     Zorlu Holding Yönetim Kurulu Başkanı Ahmet Nazif Zorlu, sendikasyonun imza töreninde yaptığı konuşmada, Vestel'in rekabet gücünü artıracak ve büyüme fırsatlarını değerlendirme yönünde önemli avantajlar yaratacak bu işlemin, Türk ekonomisine duyulan güvenin bir sembolü olduğunu vurguladı. 
     Ahmet Nazif Zorlu, ABN Amro Bank ve Deutsche Bank AG'nin 9 uluslararası bankayla birlikte finansmana olan katılımının Vestel'in finans piyasalarındaki saygınlığını bir kez daha kanıtladığını dile getirerek, şöyle devam etti 
     ''Yaratılan bu kaynak, Vestel'in stratejik büyüme hedeflerine ulaşmasına destek olmakla kalmayıp, daha yüksek kapasitede üretim yapmasına ve ihracat piyasalarındaki varlığını güçlendirmesine olanak tanıyacaktır. 
     Türk sanayisinin gelişimi için attığımız her adım, ürettiğimiz her ürün bundan böyle dünya arenasında daha yakından takip edilmekte ve takdirle karşılanmaktadır. Biz her zaman 'gelişimin tetikleyicisi üretimdir' dedik ve bu yolda yatırıma odaklandık. Bize güvenen iş ortaklarımız, bize inanan müşterilerimiz sayesinde şimdi hedeflerimize çok daha yakınız.'' İmza töreninde soruları da yanıtlayan Ahmet Nazif Zorlu, sendikasyonun hangi alanlarda kullanılacağına yönelik bir soru üzerine, kaynağın büyümede etkili olan alanlarda kullanılacağını ifade etti. 
     Her yıl yüzde 30-40 düzeyinde büyüdüklerine işaret eden Zorlu, ''Son 8 aylık verilere göre yüzde 40'lık büyüme yaptık. Bu yüzde 40'lık büyüme de Napolyon'un dediği gibi 'para para para'' ile oluyor. Hem yeni yatırımlar, hem büyüme devam ediyor'' dedi. 
     ''Bu büyüme sizi ürkütmüyor mu '' sorusuna ise Zorlu, ''Bugüne kadar ürkütmedi, bundan sonra da ürkütmez'' yanıtını verdi. 
     
     ''BAŞKA HALKA ARZLAR OLACAK'' 
     Ahmet Nazif Zorlu, Denizbank'ın ardından başka şirketlerin halka arz edilip edilmeyeceği sorusu üzerine, başka halka arzların da gerçekleştirileceğini bildirerek, ''Vestel, Zorlu Enerji, Denizbank, Korteks, Zorlu Linen var. Bunlar inşallah bundan sonra AB içinde yolculuğuna çıkacak. Korteks, Türkiye hatta Avrupa'da en büyük polyester iplik üreticisi. Bu şirketlerimizi de tabii halka açacağız'' dedi. 
     ''2005 yılında tekstil kotalarının kalkmasıyla Çin'den dolayı oluşacak riskleri yatırım yaparken hesap ediyor musunuz '' sorusuna ise Zorlu, ''Herkes Çin'den korkuyor. Herkes hesabını, kitabını ona göre yapsın. Biz hesapsız da kitapsız da yola çıkmayız'' yanıtını verdi. 
     
     TÜPRAŞ SÜRECİ 
     Zorlu, Tüpraş süreciyle ilgili gazetecilerin soruları üzerine, yargı sürecinin devam ettiğini ve hukukun doğru karar vereceğini söyledi. 
     Yurtdışından kredi de bulduklarını ifade eden Zorlu, şöyle konuştu 
     ''Biz parayı veresiye değil peşin verecektik. Bankalar bize güveniyor. 700 milyon dolar krediyi de bulduk, bu ülkeye giriyordu. Bu ülkeye girince herkes istifade edecekti. Önemli olan bizim ülkemizin kalkınması. Çin'den korkmuyor musunuz yönünde soru sordunuz. Çin'den bu şekilde korkma. Kasların güçlendi mi devirirsin. Kasların güçlü olmazsa deviremezsin.'' Ahmet Nazif Zorlu, ''Tüpraş olmazsa içinizde bir ukde kalacak mı '' sorusunu, ''Bu nasip. Gelin ata binmiş ya nasip demiş. Biz de bindik ata gidiyoruz. Ya nasip...'' diye yanıtladı. 
     Zorlu, 700 milyon dolar kredi anlaşmalarıyla ilgili bağlantıların hala devam ettiğini söyledi. 
     
     3 MİLYAR DOLAR CİRO 
     Vestel Şirketler Grubu Mali İşler Koordinatörü Cem Köksal, imza törenindeki konuşmasında, işlemin geçen yılın Eylül ayında ABN Amro Bank liderliğindeki uluslararası bankalardan sağlanan 80 milyon dolar tutarındaki akreditif düzenleme sendikasyonunun yenilenmesi amacıyla yapıldığını kaydetti. 
     Köksal, sendikasyonun 80 milyon dolar olarak öngörülmesine rağmen hemen hemen 2 katı kadar bir rakamın sağlandığını belirterek, ''Zorlu adı artık kalite, öngörüş ve başarıyla eşanlamlı hale geldi'' dedi. Köksal, Vestel'in bu yıl sonunda 3 milyar dolar ciro elde etmesinin beklendiğini söyledi. 
     Cem Köksal, bir yıllık nakit olmayan akreditifin daha sonra nakde dönüştürülebildiğini belirtti. 
     
     ''TÜRK EKONOMİSİNE GÜVENOYU GİBİ'' 
     ABN Abro Bank N.V. Tüketici Bölüm Başkanı Robert Lindo da, ''Bu sendikasyon, geçen yılkinden 2 kat daha büyük. Bu da Türk ekonomisine güvenoyu gibi. Aynı zamanda Vestel'in gücünü gösteriyor. Türkiye ekonomisiyle ilgili önümüzdeki olumlu gelişmeleri de heyecanla bekliyoruz'' diye konuştu. 
     ABN Amro Bank Kredi Piyasaları Müdürü Ahmet Tecer ise, 1 yıllık akreditif sendikasyonunun şirkete toplam maliyetinin libor artı 3 civarında olduğunu bildirdi. 
     Deutsche Bank Türkiye Genel Müdürü Dilek Yardım da, ''Ben, dünya çapındaki Türk şirketi Vestel ile Zorlu'nun başarılarından çok şey öğreneceğimizi düşünüyorum'' dedi. 
     Yardım, Vestel'in özkaynaklarının çok kuvvetli olduğunu ve sağlam bir bilançosu bulunduğunu vurguladı. 
     
</TEXT>
</DOC>
