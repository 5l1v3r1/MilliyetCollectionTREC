<DOC>
<DOCNO> 295684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas10.html </URL>
<DATE> 2004/12/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Uzmanlar "UFO görüntüleri GORA'daki gibi hile" 
</HEADLINE>
<TEXT>

     
     Ahmet AY ANTALYA DHA 
     

TÜBİTAK Ulusal Gözlemevi'nde görevli uzman araştırmacı Dr. Tuncay Özışık, heyecan yaratan UFO görüntüleri ve fotoğraflarının Cem Yılmaz'ın G.O.R.A. filmindeki gibi görüntü hileleri ile çekildiğini ve sahte olduğunu söyledi. Filmde halı tüccarı olan Cem Yılmaz, sahte UFO fotoğraflarını satarak para kazanmaya çalışıyordu. 
     Uzman araştırmacı Dr. Tuncay Özışık, çekilen UFO görüntülerinin büyük bölümünün G.O.R.A. filmindeki gibi maksatlı olduğunu ifade etti. UFO'nun Tanımlanamayan Uçan Cisim anlamına geldiğini belirten Dr. Tuncay Özışık, ''Dünyada çok sayıda gök bilimci ve gözlemevi var. Bunların hiç biri fotoğraflarda gördüğümüz şekillerde bir cisim gözleyemedi. Zaten çekildiği iddia edilen fotoğrafların ne olduğu kanıtlanmış ve UFO ile uzaktan yakından ilgisi olmadığı ispat edilmiş durumda'' dedi. 
     UFO zannedilen görüntülerin bazılarının kamera ile yapılan oyunlar, bazıları da atmosferik olaylar olduğunu kaydeden Dr. Özışık şöyle konuştu 
     ''Bazı kişiler, bu tür sahte fotoğraf ve görüntülerle halkı kandırarak para bile kazanıyorlar. Ancak, UFO veya uzayda bir yaşam yoktur demekte çok zor. Çünkü varlığı ve yokluğu ispat edilmiş değil.'' Dr. Özışık, insanların gökyüzündeki bazı olayları bilmedikleri için UFO yakıştırması yaptığını anlattı. Önümüzdeki günlerde UFO söylemlerinin yine artabileceğine dikkat çeken Dr. Özışık, ''Bir kaç gün içerisinde Venüs en parlak konumuna gelecek. Bunun için yanılgıya düşüp, Venüs'ü UFO zanneden kişiler çıkacaktır'' uyarasında bulundu. 
     
</TEXT>
</DOC>
