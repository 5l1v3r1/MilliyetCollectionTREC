<DOC>
<DOCNO> 250389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/ekonomi/eko02.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avea indirimle geldi 
</HEADLINE>
<TEXT>


Aria ve Aycell'in 'a'larından doğan Avea, faturasız hat alan yeni abonelerine 200 kontör verecek. Faturalı hat alanlara ise 35 milyon liralık indirim yapacak 

EKONOMİ SERVİSİ 

TT TİM çatısı altında dört ay önce birleşen Aria ve Aycell, Avea adıyla tek bir marka altında faaliyetlerini sürdürecek. Avea markası, Aycell'in 'a' sı 've' Aria'nın 'a'sının bir araya gelmesi ile oluştu. 
TT TİM Yönetim Kurulu Başkanı Roberto Pellegrini, TT TİM Genel Müdürü ve Yönetim Kurulu Üyesi Cahit Paksoy, Avea'nın tanıtımını yaptı. 4.5 milyon abonesi ile pazarın şu anda yüzde 15'ine sahip olan, ilk aşamada bu payı yüzde 30'a çıkartmayı hedefleyen Avea'nın sunumu farklı bölgelerden yöresel oyunlar eşliğinde yapıldı. 
Avea'nın bir Türk markası olduğunu belirten Cahit Paksoy, "Avea, Türkiye'nin ve kültürümüzün çeşitliliğini ve zenginliğini harmanlayan, bir araya getiren bir marka olacak. Markamız, birleştirici, bütünleştirici, Türkiye'nin bütün renklerini ve insanlarını kucaklayan bir marka olacak" dedi. 

'Olağanüstü tarifeler' 
Avea markası ile 505 ve 555 ile başlayan numaraların devam edeceğini kaydeden Paksoy, olağanüstü tarifeler ve kurumsal abonelik fırsatları sunacaklarını belirtti. Paksoy, Avea'yı kutlamak için özel bir promosyon yapıldığını, temmuz sonuna kadar faturasız hat alan yeni abonelerin 200 kontör, faturalı hat alanların ise temmuz ayı faturalarında Özel İletişim Vergisi ve KDV dahil 35 milyon liralık indirim alacaklarını duyurdu. 
Türkiye'nin, Telecom Italia için önemli bir pazar olduğunu söyleyen Pellegrini de aralık ayında AB konusunda Türkiye için olumlu gelişmelerin olmasını umduğunu belirtti. 

'Birinci düşünsün' Avea'nın 6.4 katrilyon ile Türkiye'nin en geniş ödenmiş sermayeli şirketi olduğunu belirten TT TİM Genel Müdürü Paksoy, yıl sonuna kadar sektörün ikinci büyük şirketi olmayı hedeflediklerini söyledi. 
500 milyon dolarlık yatırımla Avea'nın pazarın yüzde 30'una sahip olacağını belirten Paksoy, "Bundan sonrasını birinci düşünsün" dedi. Paksoy ayrıca, rekabet ve kaliteli hizmet için Telsim'in de gücünü koruması ve pazarda kalması gerektiğini kaydetti. 
117 ülkeden 249 operatörle geniş bir şebeke ağına sahip olduklarını söyleyen Paksoy, 33 operatörle de GPRS dolaşımı anlaşmalarının olduğunu bildirdi. Altyapı entegrasyon çalışmalarının sürdüğünü söyleyen Paksoy, farklı grup ve sektörlere yeni tarifeler ve kurumsal abonelik fırsatları sunacaklarını söyledi. 


</TEXT>
</DOC>
