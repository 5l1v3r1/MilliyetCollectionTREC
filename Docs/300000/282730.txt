<DOC>
<DOCNO> 282730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy14.html </URL>
<DATE> 2004/10/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Gül'den rapora sitem Yaşananlar garip 
</HEADLINE>
<TEXT>

     Dışişleri Bakanı Abdullah Gül, İnsan Hakları Danışma Kurulu'nun hazırladığı tartışma yaratan Azınlık Raporu'na ilişkin olarak yaşanan gelişmeleri "garip" olarak niteledi. Gül, AB ile müzakereleri yürütecek "başmüzakereci" konusunda ise henüz bir karar verilmediğini ifade etti. 
     Gül, Akdeniz Forumu'na katılmak üzere Paris'e hareketinden önce Ankara Esenboğa Havaalanı'nda gündemdeki konulara ilişkin açıklamalarda bulundu. 
     
     "BU KADAR İŞİN ARASINDA OKAYACAK HALİM YOK" 
     Gül, İnsan Hakları Danışma Kurulu'na ilişkin soruları yanıtlarken, Bunun bir danışma kurulu olduğunu vurgulayan Gül, adının başında "Başbakanlık" olmadığını yineledi. 
     Yönetmeliğe göre bu kurulun çalışmalarda bulunduğunu ve sonuçlarını hükümete ilettiğini kaydeden Gül, insan haklarından sorumlu bakan olarak böyle bir raporun kendisine verilmesi gerektiğini belirtti. Gül, dün akşam saatlerinde azınlıklarla ilgili söz konusu raporun Başbakanlığa geldiğini ancak raporu henüz okumadığını kaydetti. Gül, "Herhalde gece yarısı kalkıp raporu okuyacak halim de yok bu kadar işimin arasında" diye konuştu. Bakan Gül, "Böylesi önemli konuların bu şekilde olması zaten doğru değil" dedi. 
     Gül, azınlık kavramıyla ilgili konuların çok hassas olduğuna dikkat çekerken, bu konuların her zaman tartışmaya açık bazen de kötü niyetle yaklaşılan konular olduğunu kaydetti. 
     
     SÜREÇ "GARİP" 
     Gül, "78 kişinin üye olduğu bir yerde 24 kişinin bulunmasıyla yapılıp ondan sonra da, varsa böyle bir şey önce bizlere verilmesi gerekirken bunların basına dağıtılması, daha sonra ben 'Böyle bir rapor görmedim, almadım' dedikten sonra bunun akşam vaktinde iletilmesini ben çok garip buluyorum, düzensiz buluyorum. Doğru da değildir bu tip davranışlar" diye konuştu. Abdullah Gül, yaşanan olayların "kaprislerle" ve "kişisel çabalarla" ilgili bulduğunu da kaydetti. 
     
     "İSİM BAZINDA ÇALIŞMA YAPILMADI" 
     Abdullah Gül, AB'nin müzakerelere başlama kararı vermesi halinde görüşmeleri yürütecek olan müzakere heyetinin belli olduğuna ilişkin haberlerin doğru olmadığını bildirdi. Düşünsel çalışmaların yapılmakta olduğunu ifade eden Gül, "Ne bir yapısal çalışma, ne isim bazında çalışma yapılmıştır" diye konuştu. Gül, çalışmalar tamamlandıktan sonra isimlere karar verileceğini ifade ederken, basında bu yönde haberler yer almasına ilişkin olarak ise "Bunlar çok yapıcı değil" değerlendirmesinde bulundu. Gül, böylesi girişimlerin, spekülasyonları beraberinde getirdiği için yıpranmalara sebep oldiğine dikkat çekti. Gül, konuyla ilgili bitirilmiş bir çalışma olmadığını ifade etti. 
     
     "YARGI DA TARTIŞILABİLİR" 
     Bakan Gül, yargının siyasi çıkar için yıpratıldığı yönündeki eleştirilerin hatırlatılması üzerine ise, bu yöndeki açıklamalara ilişkin olarak "Ben de garipsedim" diye konuştu. Gül, Türkiye'de adaleti geliştirmek için her şeyi yaptıklarını söylerken, "Adaletin işine de karıştığımız falan yoktur" dedi. Gül, Türkiye'de her kurum tartışıldığı gibi, yargı kurumlarının da tartışılabileceğini sözlerine ekledi. 
     
</TEXT>
</DOC>
