<DOC>
<DOCNO> 279592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/guncel/axgun02.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
22 trilyona alkışlarla Sabancılar'ın oldu 
</HEADLINE>
<TEXT>


Satılıp satılmayacağı merak konusu olan Aksoy'un yalısı, Sabancı ailesinin oldu. Müzayedede, Sabancılar'ın damadı Dinçer'den başka yalıya talip olan çıkmadı 

LUBE AYAR İstanbul 

Tasarruf Mevduatı Sigorta Fonu TMSF tarafından Erol Aksoy'un borçlarına karşılık haczedilen Tahsin Bey Yalısı, dün yapılan açık artırmada, 22 trilyon 245 milyar lirayı veren Sabancı ailesinin damadı Haluk Dinçer'e satıldı. 
TMSF, el konulan bankalara ve bunların sahiplerine ait toplam muhammen bedelleri 314 trilyon 566 milyar lirayı bulan 383 gayrimenkulü dün Profilo Alışveriş Merkezi'nde açık artırmaya çıkardı. Saat 10.30'da başlayan ilk satışta, muhammen bedelleri 100 milyarın üzerindeki 126 taşınmaz için açık teklif alındı. 

Salonda sessizlik oldu 
Müzayadenin bu bölümünde, satılıp satılmayacağı büyük merak konusu olan İktisat Bankası'nın eski sahibi Aksoy'un yalısı anons edildiğinde, salonu büyük bir sessizlik kapladı. Sunucu Burhan Güven'in yalıya ait bilgileri sıraladıktan sonra "22 trilyon 245 milyar lira veren var mı " sorusu, uzun süre yanıtsız kaldı. Salondaki herkes birbirini izlerken, satışa bizzat katılan ve 58. sıradaki yalıya kadar hiçbir satışa katılmayan Sabancı Holding Perakende ve Gıda Grup Başkanı Dinçer, "137" numaralı bayrağını kaldırdı. Katılımcılardan büyük alkış alan Dinçer, artırıma giden olmayınca yalıyı muhammen bedeli olan 22 trilyon 245 milyar liraya aldı. 

Bilgin'in villası 2.7 trilyon 
Dinç Bilgin'in Sarıyer Alsit Sitesi'ndeki villası da, telefonla katılan bir kişi tarafından, muhammen bedeli olan 2 trilyon 750 milyar liraya satın alındı. Ayrıca İzmir Konak'taki 3 trilyon 750 milyar değer biçilen eski Merkez Bankası binası 4.9 trilyon Bilgin'in Beyoğlu'ndaki işhanının yarım hissesi 2.63 trilyon, Adana - Mersin yolundaki depolama tesisi 2.1 trilyon, Bursa Demirtaş Sanayi Bölgesi'ndeki tekstil fabrikası 2.6 trilyon liraya alıcı buldu. 

58 trilyon gelir elde edildi 
Tasarruf Mevduatı Sigorta Fonu, gün boyunca süren satışlardan toplam 58 trilyon 204 milyar lira gelir elde etti. 
Açık artırmaya sunulan 383 gayrimenkulün 191'i satılabildi. Taşınmazlar için toplam 134 trilyon 566 milyar lira muhammen bedel belirleyen TMSF, hedeflediği rakamın ancak yarısına ulaşabildi. 

Tenis kortlu yalı 

Boğaz'ın en büyük parseline sahip olan Tahsin Bey Yalısı'nın toplam alanı 6 bin 355 metrekare. Yalının zemin katında 4 salon, bir çalışma odası, bir dinlenme odası, mutfak, sauna, normal katında 2 salon, 7 yatak odası, banyolar ve teras yer alıyor. Yalının bahçesinde hizmetli ve bekçi binaları, tenis kortu, yüzme havuzu ve soyunma kabinleri var. 

İşte Boğaz'daki 'Sabancı' yalıları 

Haluk Dinçer'in aldığı Tahsin Bey Yalısı ile birlikte Sabancılar'ın Boğaz'daki yalı sayısı 14'e çıktı. Nokta dergisinin yaptığı araştırmaya göre, daha önceki 13 yalının sahibi, yeri ve değeri şöyle 
Ömer Sabancı Vaniköy 7 trilyon TL Yalçın Sabancı Vaniköy - İkiz Yalı 42 trilyon Ömer Sabancı Vaniköy 10 trilyon Şahin Zeynep Sabancı Vaniköy 4 trilyon Yalçın Sabancı Beylerbeyi 8.5 trilyon Dilek Sabancı Beylerbeyi 4.2 trilyon Çiğdem ve Suzan Sabancı Beylerbeyi 4.2 trilyon Nazmiye Sevda Sabancı Beylerbeyi 14 trilyon Demir Sabancı Beylerbeyi 56 trilyon Demet Özcan ve Ömer Sabancı Beylerbeyi 56 trilyon Demet Sabancı Anadoluhisarı 18 trilyon Yalçın Sabancı Vaniköy 4.5 trilyon 

Dinçer, 1995'ten beri Sabancı'da 

HALUK DİNÇER 1962 İstanbul doğumlu. University of Michigan'da makine mühendisliği eğitimi alan Dinçer, Sabancı Topluluğu'na 1995'te Temsa bünyesinde katıldı. Sabancı Holding Yönetim Kurulu Başkan Vekili ve Akbank Yönetim Kurulu Başkanı olan Erol Sabancı'nın kızı Suzan'ın eşi olan Dinçer, 1 Eylül 2004'te Sabancı Grubu Gıda ve Perakende Grubu Başkanlığı'na getirildi. 

Boğaz'da 500 yalı 

İSTANBUL BOĞAZI'nda 500'e yakın yalı var. Yalıların değeri 1 - 60 milyon dolar arasında değişiyor. En pahalısı 60 milyon dolarla Yeniköy'deki Şehzade Burhanettin Efendi Yalısı, sahibi de müteahhit Saadettin Erbilgin. Şehzade Burhanettin Efendi Yalısı, 5 bin metrekarelik alana ve 64 odaya sahip. Boğaz'daki en değerli yalılar ve sahipleri şöyle 
Şehzade Burhanettin Efendi Yalısı Saadettin Erbilgin - Yeniköy 60 milyon dolar.Yusuf Ziya Paşa Köşkü Basri Erdoğan - Emirgan 40 milyon dolar.Sait Halim Paşa Yalısı İşletme hakkı Göçtur Turizm'de - Yeniköy 30 milyon dolar.Sabancı İkiz Yalılar Yalçın-Kaya Sabancı-Vaniköy 28 milyon dolar. 


</TEXT>
</DOC>
