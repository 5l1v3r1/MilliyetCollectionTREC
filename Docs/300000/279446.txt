<DOC>
<DOCNO> 279446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko47.html </URL>
<DATE> 2004/10/12/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
AB Kuzey Kıbrıs'ta ekonomik gelişmeyi desteklemek istiyoruz 
</HEADLINE>
<TEXT>

     AB Komisyonu'nun bütçeden sorumlu üyesi Schreyer, Kuzey Kıbrıs'ta ekonomik gelişmeyi desteklemek istediklerini belirterek, 2005 için 114 milyon euro ayırdıklarını ve bütçeye soktuklarını bildirdi. 
     Annan Planı'na ilişkin referandumların ardından Kıbrıslı Türklere 3 yılda toplam 259 milyon euro tutarında mali yardım yapılmasına karar veren Komisyon, AB Konseyi'nin istekleri doğrultusunda mali yardım paketinde değişiklikler yaptı. 
     Komisyon, ek düzenlemelerle 2005 bütçesine söz konusu değişiklikleri yansıttı. 
     AB Komisyonu'nun bütçeden sorumlu üyesi Michaele Schreyer, Brüksel'de düzenlediği basın toplantısında, Kıbrıs'ta Annan Planı üzerine yapılan referandumların ardından AB Konseyi'nin Kıbrıslı Türklere, adanın diğer kesimiyle farklılıkların giderilmesine katkı amacıyla ekonomik yardım kararı aldığını hatırlattı. 
     Kuzey Kıbrıs'ta ekonomik gelişmeyi desteklemek istediklerini belirten Schreyer, öngörülen 259 milyon euroluk yardım diliminin artırılmasının öngörüldüğünü ancak, henüz siyasi kararın onaylanmadığını, geçen temmuz ayında AB Komisyonu'nun uygulamaya yönelik ''hukuki bir öneri'' sunduğunu, 2004 için ayrılan bütçe diliminin henüz onaylanmadığını, 2005 için 114 milyon euro ayırdıklarını ve bütçeye soktuklarını anlattı. 
     Schreyer, Rum kesiminin muhalefetine ilişkin bir soru üzerine, ''Kıbrıs Türk toplumu konusunda birkaç öneri AB Konseyi'nin masası üzerinde bulunuyor, henüz somut karar yok. AB Komisyonu bunun bir an önce gerçekleşmesini arzu ediyor. Kolay bir iş olmayacak. Çeşitli sözler verdik, gerekeni yapma görevimiz var'' diye konuştu. 
     
</TEXT>
</DOC>
