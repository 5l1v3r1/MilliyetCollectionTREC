<DOC>
<DOCNO> 256767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun39.html </URL>
<DATE> 2004/07/20/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Rusya, Filistin'e insani yardım malzemesi gönderdi 
</HEADLINE>
<TEXT>

     Rusya Acil Durumlar Bakanlığı, bugün Filistin'e ilaç ve tıbbi malzeme yardımı gönderdi. 
     Ürdün'ün başkenti Amman'a sabah saatlerinde inen bir kargo uçağı ile gönderilen yardım, 14.8 ton ilaç ve tıbbi malzemeden oluşuyor. 
     Bakanlıktan yapılan yazılı açıklamada, ''Yardım malzemelerini Filistin'deki olağanüstü zor koşullardaki insani durumu gözönünde bulundurarak gönderdik'' denildi. 
     İsrail-Filistin çatışmasının giderek artması nedeniyle Filistin topraklarındaki sosyoekonomik ve idari altyapının ciddi şekilde hasar gördüğü kaydedilen açıklamada, ''Filistinlilere gönderilen ilaç ve tıbbi malzeme, Filistin halkının acısını azaltmak için gösterilen uluslararası çabalara Rusya'nın katkısıdır'' denildi. 
     Filistin yönetiminin bu yardımdan dolayı çok müteşekkir olduğu belirtilen açıklamada, Rusya'nın insani yardımlarını sürdüreceği kaydedildi. 
     Rusya Dışişleri Bakanlığı tarafından yapılan açıklamada da Rusya'nın İsrail-Filistin çatışmasının çözümü ve müzakerelerin yol haritasına bağlı olarak yeniden başlatılmasında taraflara yardımcı olacağı vurgulandı. 
     
</TEXT>
</DOC>
