<DOC>
<DOCNO> 282414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun07.html </URL>
<DATE> 2004/10/22/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Fidel Castro, 3 saatlik bir ameliyat geçirdi... 
</HEADLINE>
<TEXT>

     Küba lideri Fidel Castro 78 , önceki gün düşerek sol dizini kırmasının ardından yaklaşık 3 saat süren bir ameliyat geçirdi. 
     Küba televizyonunun akşam haberlerinde, Castro'dan Küba halkına hitap eden ve tüm süreci anlatan açık bir mektup yayınlandı. 
     Dizkapağı kemiğinin 8 parçaya ayrıldığını, ameliyatın 3 saat 15 dakika sürdüğünü anlatan Castro, ''Ortopedistler, kırılan dizkapağının her bir parçasını bir bir yerine koyup, oya işler gibi, çelik telle diktiler. Tam bir usta işi'' dedi. Castro, sağ kolunun üst kısmında da ince bir çatlak olduğunu ve sargıya alındığını açıkladı. 
     Yerel saatle 23.00 sularında, ambulansla Santa Clara'dan Havana'ya getirildiğini söyleyen Castro, kendisine ağrı kesici verildiğini, ancak bunun çalışmasına engel teşkil etmediğini belirterek, sözlerini ''Bana uluslararası tepkilerin aktarılması talimatını verdim'' diye sürdürdü. 
     Ameliyat sırasında tamamen uyanık olduğunu ifade eden Castro, sadece belinden ilaç verilerek lokal anestezi yapıldığını kaydetti. Castro, mektubunda, ''diğer yoldaşlarıyla koordineli olarak görevlerinden ve sorumluluklarından uzak kalmayacağını'' vurguladı. 
     Fidel Castro, dün kaza geçirdiği Santa Clara'dan başkent Havana'ya kadar 3 saatlik yolu ambulansla giderken de, yardımcılarıyla cep telefonu aracılığıyla temasını sürdürmüştü. 
     45 yıldır Küba'ya liderlik yapan 78 yaşındaki Castro'nun, Santa Clara'da bir mezuniyet töreninde konuşma yaptıktan sonra düşerek yaralanması endişe yaratmıştı. 
     Castro düştükten 1 dakika sonra, sağlığı ve yönetimi sürdürüp sürdüremeyeceğine ilişkin spekülasyonları ortadan kaldırmak için ''tek parçayım'' diye seslenmişti. 
     Resmi sağlık açıklamasında da, Castro'nun sol dizinde bir kırık, sağ kolunun üst kısmında çatlak olduğu, ancak genel sağlığının ve ruh halinin çok iyi olduğu bildirilmişti. 
     
     FİDEL CASTRO ''İYİ BİR PARAŞÜTÇÜ OLURMUŞUM'' 

     Küba lideri Fidel Castro, kolundan ve dizinden yaralanmasına yol açan düşmesinden sonra, ''İyi bir paraşütçü olurmuşum'' dedi. 
     Venezüela'nın Devlet Başkanı Hugo Chavez, Castro'nun düştüğü haberinden sonra kendisine telefon ettiğini, telefonda Castro'nun da ''Chavez, ben iyi bir paraşütçü olurmuşum, çünkü yana düştüm, ama bir yarı tur yaptım'' dediğini anlattı. 
     Castro'yu Havana'ya götürülürken aradığını belirten Chavez, Castro'nun iyi olduğunu söylediğini ifade etti. 
     Küba rejiminin müttefiki olan halkçı sosyalist Chavez, Venezüela ordusunda paraşüt birliğinde görev yapmış eski bir komutan. 
     Fidel Castro, Santa Clara kentinde düzenlenen bir mezuniyet töreninde konuşma yaparken düşmüş, hükümetten yapılan açıklamada, Castro'nun genel sağlık durumunun iyi, moralinin de mükemmel olduğu belirtilmişti. 
     
</TEXT>
</DOC>
