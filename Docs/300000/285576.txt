<DOC>
<DOCNO> 285576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/ekonomi/aeko.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazarlık ve denetimle 9 trilyon tasarruf geldi 
</HEADLINE>
<TEXT>


Milletvekillerinin sağlık harcamalarından bu yıl 9 trilyon lira tasarruf edildi. Tasarrufun sıkı pazarlık ve şişirilmiş faturaların yapılan denetimlere takılması sonucu sağlandığı bildirildi 

GÜNSELİ ÖNAL Ankara 

TBMM Başkanı Bülent Arınç, fatura kontrolüyle milletvekilleri ile ailelerinin sağlık harcamalarından bu yıl 9 trilyon lira tasarruf sağlandığını açıkladı. TBMM'nin hastane ve sağlık kuruluşlarıyla imzaladığı özel bir sözleşmeyle sağlanan indirimler ve Meclis'e gönderilen faturaların doktorluk birimindeki oluşturulan bir kurul tarafından sıkı kontrol edilmesiyle sağlanan trilyonluk tasarruf, yıllardır vekillerin sağlık harcamalarındaki israfın büyüklüğünü gözler önüne serdi. 
TBMM Plan ve Bükçe Komisyonu'nda dün, Cumhurbaşkanlığı, TBMM, Sayıştay ve RTÜK'ün 2005 mali yılı bütçeleri görüşüldü. 
Meclis bütçesini sunarken cari transferler tertibinde yer alan en önemli bölümün 40 trilyon lira ile eski vekillerin sağlık harcamaları için ayrılan tutar olduğunu ifade eden Arınç, gelen faturaların titiz incelenmesi ile ekim ayı itibariyle 9 trilyon daha az ödeme yapıldığını söyledi. Arınç, bundan sonraki dönemde sağlık giderlerinin daha da az olacağını belirtti. 

Nasıl sağlandı 
TBMM, 25 bin kişinin sağlık harcamasını karşılama gücünü pazarlık aracı olarak kullandı. Paket bir sözleşme hazırlayan ve istediği indirimi kabul eden kurumlarla sözleşme imzaladı. Doktorların yer aldığı bir komisyonla gelen faturaları sıkı bir kontrolden geçirdi, şişirilmiş faturaları gerçek rakamlarına çekti. Kurumlar geniş müşteri kitlesini kaybetmemek için itiraz etmeyince 9 trilyon liralık bir tasarruf sağlanmış oldu. 

Özel indirimler 
Kurumlarla özel anlaşma yapıldı. Bazı kurumlar daha fazla müşteri çekmek için fark almadı ve şu indirimler sağlandı "Muayene ve tedavi Hastanelerde yüzde 10, özel sağlık kuruluşlarında yüzde 20 Biyo kimya Hastanelerde yüzde 15, özel sağlık kuruluşlarında yüzde 30 Ultrason, MR, tomografi çekimi vb. Hastanelerde yüzde 20, özel sağlık kuruluşlarında ve tıp merkezlerinde yüzde 35." 

Cumhurbaşkanlığı bütçesi sitemi CHP'li üyelerin Cumhurbaşkanlığı bütçesini övdüğüne dikkat çeken Arınç, "Cumhurbaşkanlığı bütçesi kutlandı ama bizimki kutlanmadı. Toplam bütçemiz 283 trilyon lira. Personel ve sağlık harcamaları çıkınca bizimki Cumhurbaşkanlığı bütçesinin altında" dedi. 


</TEXT>
</DOC>
