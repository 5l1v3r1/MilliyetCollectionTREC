<DOC>
<DOCNO> 298589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas07.html </URL>
<DATE> 2004/12/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
"Kanserojen olduğu öne sürülen E-330, salataya sıkılan limondan farksız" 
</HEADLINE>
<TEXT>

     Mikroorganizmalara karşı koruma ile tat, renk ve kıvam verme amacıyla son yıllarda kullanımı giderek artan katkı maddelerinin kanser ya da kalp krizi riskini artırdığı yolundaki açıklamaların gerçek dışı olduğu savundu. 
     Ege Üniversitesi Mühendislik Fakültesi Gıda Mühendisliği Bölümü Öğretim Üyesi Prof. Dr. Gülden Ova, AA muhabirine yaptığı açıklamada, son zamanlarda gıdalarda kullanılan katkı maddelerinin sağlık açısından tehlike oluşturduğu yolunda internet sitelerinde çeşitli yazıların yer aldığını ya da bu tür söylentilerin kulaktan kulağa dolaştığını söyledi. 
     Ova, özellikle internette sağlık ile ilgili çok sayıda yanlış yapıldığını, gıda katkı maddeleri hakkında gerçek dışı bilgilerle halkın yanlış yönlendirildiğini iddia etti. 
     Yapılan bu iddiaların, saygın bazı üniversitelerin isimlerinin kullanılarak yapılmasının ayrıca üzüntü verici olduğunu belirten Ova, şunları kaydetti 
     ''Gıda katkı maddeleri E- koduyla belirtilir. Örneğin E-330 kodlu madde sitrik asittir. E-kodu söz konusu katkının Avrupa Birliği'nin ilgili komitesi EC-Scientific Committe on Food tarafından onaylandığını ve belirli limitlerde kullanılması durumunda sağlığa olumsuz etkisinin olmadığını gösterir. Yani her türlü araştırma ve denemelerden sonra kullanımına izin verilen katkı maddeleridir.'' Ova, bu kapsamda, mikroorganizmalara karşı koruma, tat, renk ve kıvam verme amacıyla kullanılan gıda katkı maddelerinin kanser ya da kalp krizi riskini artırdığı yolundaki açıklamaların gerçek dışı olduğunu ileri sürdü. 
     
     ''LİMON KANSER YAPAR MI '' 
     Örneğin, asit oranını ayarlaması, ekşi lezzet vermesi ve mikroorganizmaların üremesini engellemesi için kullanılan, en tehlikeli kanserojen katkı maddesi olduğu öne sürülen E-330 kodlu sitrik asidin, salataya sıkılan limon ve yediğimiz portakaldan farksız olduğunu dile getiren Ova, ''Limon kanser yapar mı Ya da portakal ve mandalina. Bu meyvelerle oldukça fazla tükettiğimiz sitrik asit nasıl kanserojen madde olabilir '' dedi. 
     Ova, bunun dışında et bulyonlarında kullanılan mono sodyum glutomat, et ürünlerinde koruyucu madde olarak zorunlu tercih edilen sodyum nitrit E-250 ve sodyum nitrat E-251 , gıdalara renk vermek için kullanılan tartrazin E-102 ve sunset yellow E-110 gibi maddelerin de kanser, nörolojik, kalp, damar ve mide hastalıkları riskini artırdığı yolundaki açıklamaların da tamamen yanlış yönlendirme olduğunu savundu. 
     E koduyla üretilen gıdaların hepsinin tehlikeli olması halinde tüketecek ürün bulmanın neredeyse olanaksız hale geleceğini ifade eden Ova, ''Bu tür iddialar neden ortaya atılıyor bilmiyoruz. Gıda Kodeksi'nde kullanımına izin verilen hiçbir madde belirli limitler halinde kullanılması durumunda sağlık açısından risk taşımaz. Vatandaşların kulaktan dolma bilgilere inanmaması gerekir'' dedi. 
     
</TEXT>
</DOC>
