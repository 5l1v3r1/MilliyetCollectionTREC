<DOC>
<DOCNO> 261592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur06.html </URL>
<DATE> 2004/08/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hırsızlığın böylesi görülmedi 
</HEADLINE>
<TEXT>

     Ali ÖZKAYA - İZMİR DHA 
İZMİR'in Sarnıç Beldesi'nde büfe işleten Mümin Müminoğlu'nu telefon ettikleri yan taraftaki pastaneye çağırtan hırsızlar, kapısı açık kalan iş yerine girip 2.5 milyar liralık telefon kontörü ile cep telefonu çaldı. 
     Önceki gün saat 10.00 sıralarında Menderes Caddesi'ndeki Dört Mevsim Pastanesi'ne telefon eden bir erkek, jandarmadan aradığını ve yan tarafta büfe işleten Mümin Müminoğlu'yla konuşmak istediğini söyledi. Pastane sahibi Halil Taşkın, ''Kendisinin iş yerinde de telefonu var. Numarasını vereyim oradan arayın'' deyince, ''O telefon güvenli değil. Dinleniyor olabilir. Bu konu önemli'' diyerek Müminoğlu'nu telefona çağırttı. 
     Telefondaki kişi, Taşkın'ın haber vermesiyle kapısını kilitlemeye gerek görmeden pastaneye gelen Müminoğlu'na, kimlik bilgileriyle ilgili sorular sorarak lafa tuttu. Daha sonra iş yerine dönen Müminoğlu, 650 milyon liralık cep telefonun ve 2.5 milyar liralık kontörün çalındığını görünce oyuna geldiğini anladı. 
     Polise başvurup şikayetçi olan Müminoğlu, ''Sabah erken saatte dükkana gelen 20 yaşlarında, 1.75 boylarında, esmer, siyah tişört ve siyah pantolonlu, doğu şiveli bir erkek, 250 kontör istedi. Ben kontörü verirken bankonun arkasına doğru geldi. Tepki gösterince geri çekildi. Aynı kişi pastaneye de gitmiş ve oradaki kontörlü telefonu kullanmış. Bu telefondan kendi cep telefonunu çaldırıp numarayı kaydetmiş. Daha sonra da ayrılıp pastaneyi arayarak beni çağırtmış. Böyle bir yöntemle hırsızlık yapacakları hiç aklıma gelmezdi'' diye konuştu. Polis olayla ilgili soruşturma başlattı. 
     
</TEXT>
</DOC>
