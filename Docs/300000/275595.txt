<DOC>
<DOCNO> 275595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko11.html </URL>
<DATE> 2004/09/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yumurtalık... "Zehir gemisi" balık satışlarını düşürdü... 
</HEADLINE>
<TEXT>

     Adana'nın Yumurtalık İlçesi'ndeki balıkçılar, Hatay'ın İskenderun Körfezi'nde ''zehir gemisi'' MV-Ulla'nın batmasının ardından satışların azalmasından yakınıyor. 
     Balıkçılık yapan Selçuk Erişmen, sezon açılışından itibaren her gün teknelerinin balıkla dolduğunu, bu yıl diğer yıllara oranla daha çok balık avlayabildiklerini, ancak, satış yapamadıklarını söyledi. 
     Erişmen, balık bolluğu nedeniyle fiyatları bile düşürdüklerini, buna karşın vatandaşların İskenderun'da batan gemi nedeniyle tedirgin olduğunu kaydetti. Daha önceleri müşterilerin sadece fiyat sorduğunu vurgulayan Erişmen, yaşanan olaylardan sonra nerede avlandıklarının bile sorulduğunu ifade etti. 
     Halkı inandırabilmek için avladıkları balıkları yediklerini belirten Erişmen, ''Vatandaşlar, batan gemiden balıkların zehirlenebileceğini düşünüyor. Balıkların tekrar gönül rahatlığı ile yenebilmesi için mutlaka batan geminin çıkartılması ve denizin temizlenmesi gerekir'' diye konuştu. 
     
</TEXT>
</DOC>
