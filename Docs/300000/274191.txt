<DOC>
<DOCNO> 274191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yazar/sazak.html </URL>
<DATE> 2004/09/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Brüksel'de son tango 
</HEADLINE>
<TEXT>


Zina mı, AB mi 
Başbakan Erdoğan'ın ziyaretiyle 'Brüksel'de son tango' başlıyor. 
Meclis'in 'olağanüstü toplantısı' geçen hafta AKP'nin 'zina suçu'nu TCK'ya ekleme çabaları nedeniyle sonuçsuz kalmasa, Tayyip Bey'in AB başkentine gidişi çalışma ziyaretinden çok tatil havasında geçecekti. Çünkü Komisyon, raporunu yazmıştı, 6 Ekim'de Türkiye ile müzakerelere 2005'ten itibaren 'koşulsuz' başlanmasını önermeye hazırlanıyordu. 
AKP'nin zinada ısrarıyla bu plan bozuldu. 
Tayyip Erdoğan, 2.5 yıldır emek verdiği 'AB projesi'ni kendi eliyle zora soktu. Batı'nın değerler sisteminde 'özel hayat'a özgü bulunan ve medeni hukuk sorunu olarak görülen 'zina'yı Türk Ceza Yasası'nda 'suç' haline getirme uğraşıyla Erdoğan 'Avrupa'da kapanmış bir defteri yeniden açmaya' çalışıyor. AKP liderinin tutumunda ısrarı, AB çevrelerinde gözlenen direnci biraz daha artırmaktan başka bir işe yaramayacak. 
Brüksel'deki havayı önceki gün Ozan Ceyhun aktarmıştı 
'Başbakan Erdoğan, Brüksel temaslarını, zina konusunda ikna turuna dönüştürürse hata eder ' 
Benzer izlenimlerin, Başbakanlığa, büyükelçiler, milletvekilleri ve danışmanları kanalıyla 'doğrudan' ulaştırıldığını tahmin etmek güç değil. TCK 'zina'sız 6 Ekim'e dek Meclis'ten geçmezse, İlerleme Raporu'nda Türkiye ile üyelik müzakerelerine başlanması belki yine önerilecek ama yeni şartlara bağlanarak .. 
Dolayısıyla, Ankara kulislerindeki 'Erdoğan zinayı öne sürmekle, AB'nin yeni dayatmalarına kapıyı kapadı' görüşü, Brüksel'de doğrulanmıyor. 
Eğer Meclis 6 Ekim'den önce TCK reformunu yasalaştırırsa, İlerleme Raporu olumlu çıkacak ancak bu 'zina'dan bağımsız gerçekleşecek 
AKP Grubu zaten tasarıda olmayan maddeyi Meclis'e getirmeden, CHP'nin önerdiği 28 Eylül'de ya da 1 Ekim'de TBMM'nin yeni yasama dönemi başlamadan kendi önereceği bir tarihte TCK'yı çıkarırsa kriz aşılacak. 
Başbakan Erdoğan'ın, Brüksel dönüşü hafta sonu AKP milletvekilleriyle buluşacağı 'Kızılcahamam toplantısı'nda AB sürecini kesintiye uğratmayacak kararlar çıkabilir. 
Çünkü, aralık zirvesinde Türkiye ile müzakerelere 2005'ten itibaren başlanmasına dönük kararın, ekonomik beklentiler nedeniyle en çok hükümeti rahatlatacağı bir gerçek. AKP gerçekten 'aile birliği'ni korumak istiyorsa, ahlaki çöküşün ve yozlaşmanın temelindeki yoksullaşmayla mücadeleye öncelik vermek zorundadır. İşsizlik aşılmadan Türkiye rahatlamaz. 2001 Şubat'ı benzeri ekonomik kriz, koalisyon partileri gibi seçimde AKP'nin de sonunu getirebilir. 
Dışişleri Bakanı Abdullah Gül'ün Meclis'teki uzlaşma bozulunca istifanın eşiğinden döndüğü öne sürülüyor. 
Brüksel'deki son tangoda, ülkenin kaderiyle oynanmamalı. 



</TEXT>
</DOC>
