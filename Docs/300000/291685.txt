<DOC>
<DOCNO> 291685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun16.html </URL>
<DATE> 2004/11/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Filistinli kızın cansız bedenini kurşunlama görüntüleri yayınlandı 
</HEADLINE>
<TEXT>

     İsrail Kanal 2 televizyonu, bir İsrailli subayın, 5 Ekim'de Gazze Şeridi'ndeki Refah mülteci kampı yakınlarında vurarak öldürdüğü 13 yaşındaki Filistinli kızın cansız bedenine şarjöründeki bütün mermileri boşaltmasıyla ilgili video kayıtlarını yayınladı. 
     İsrail Ordusu tarafından çekildiği söylenen kayıtlarda, bugüne kadar ifade edilenlerin tersine, subayın, bir arkadaşının ''gelenin bir çocuk olduğu uyarısını'' hiçe saydığı ve küçük kızı bilerek öldürdüğü ortaya çıktı. 
     İsrail ordusu askerleri arasındaki gözetleme kulesi, operasyon odası ve komutanın seslerinden oluşan üçlü kayıtlarda, askerlerin, yaklaşanın ufak bir kız çocuğu olduğunu başından beri bildikleri, kızın yaklaşık 90 metre ileride ve ''ödü patlamış bir kız çocuğu'' olarak tarif edildiği yer aldı. Kayıtlarda, askerler arasında, daha önce ileri sürüldüğünün aksine, hiçbir şekilde ''bomba'' kelimesini içeren bir konuşma olmadığı da ortaya çıktı. 
     Gözetleme kulesindeki askerin, arkadaşlarına, ''Küçük bir kız çocuğu. Doğu tarafına doğru koşuyor'' dediği, buna karşın operasyon odasındaki askerin ''10 yaşın altındaki bir kızdan mı bahsediyoruz'' diye cevap verdiği kayıtlarda yer aldı. Gözetleme kulesindeki askerler, ''10 yaşlarında bir kız... Hendeğin öte tarafında. Korkudan ödü patlamış durumda'' dedi. 
     Bu konuşmanın ardından, Filistinli kız İman El Hams, ordu mevzilerinden birinden açılan ateşle ayağından vuruldu. Kızın vurulduğu gözetleme kulesinden de fark edildi ve buradaki asker, ''Bizim mevzilerden birinden açılan ateşle vuruldu'' diye konuştu. 
     Daha sonra, adı verilmeyen ve bölük komutanı ''R'' olarak tanımlanan subay, İman'ın yanına gitti. Komutan R, ''Ben ve diğer asker. Öldüğünden emin olmak için yanına gidiyoruz... Durum raporu alıyoruz. Ateş açtık ve öldürdük. Öldüğünü doğruluyorum, tamam'' dedi. 
     Bölük komutanı, İman'a şarjöründeki tüm kurşunları boşalttı. Refah'taki hastane yetkilileri, küçük kızın vücudunda 17 kurşun bulunduğunu belirtmişlerdi. 
     Teyp kayıtlarında, bölük komutanının, İman'ı neden öldürdüğü de yer aldı. Buna göre komutan, ''Bölük komutanı konuşuyor. Bu bölgeye giren, hareket halindeki ne olursa olsun, 3 yaşındaki bir kız bile olsa öldürülmek zorunda, tamam'' dedi. 
     
     İSRAİL GENELKURMAY BAŞKANI SORUŞTURMA BAŞARISIZDI 

     İsrail Genelkurmay Başkanı Moşe Yaalon, Ekim ayında Refah yakınlarında okula giderken öldürülen Filistinli kız ile ilgili yürütülen soruşturmanın başarısızlık olduğunu söyledi. 
     Soruşturmanın ciddiyetle yürütülmediğini belirten Yaalon, İsrail askeri radyosuna verdiği mülakatta, ''Gerçeği bulmak için yaptığımız araştırmalarda başarılı olmadık. Bu büyük bir başarısızlık'' dedi. 
     Yaalon, İsrail ordusunun ahlaki değerlerine ters düşen bu tür her olayın kökünü kazımak amacıyla her olayla birebir ilgilenmeye kararlı olduklarını da kaydetti. 
     İsrail Kanal 2 televizyonu da bir İsrailli subayın, 5 Ekim'de Gazze Şeridi'ndeki Refah mülteci kampı yakınlarında vurarak öldürdüğü 13 yaşındaki Filistinli kızın cansız bedenine şarjöründeki bütün mermileri boşaltmasıyla ilgili video kayıtlarını yayınlamıştı. 
     İsrail ordusu tarafından çekildiği söylenen görüntülerde, bugüne kadar ifade edilenlerin tersine, subayın, bir arkadaşının ''gelenin bir çocuk olduğu uyarısını'' hiçe saydığı ve küçük kızı bilerek öldürdüğü ortaya çıktı. 
     
     SORUŞTURMANIN SEYRİ 

     Daha sonra olayla ilgili olarak subay hakkında soruşturma açılmış, açıklama yapan üst düzey İsrail Ordusu yetkilileri, bölük komutanının ''etik kurallarını ihlal etmediğini'' belirtmişlerdi. 
     İsrail Ordu Sözcülüğü'nden yapılan açıklamada da soruşturmanın sürdüğü ve komutanın silahını yasadışı kullanmak ve bir subaya yakışmayacak davranışta bulunmakla suçlandığı kaydedilmişti. 
     İman'ın ailesi, kendisine yöneltilen suçlamaları reddeden komutanın cinayetten yargılanmasını istemiş, otopsi isteklerini ise kabul etmemişti. 
     
</TEXT>
</DOC>
