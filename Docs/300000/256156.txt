<DOC>
<DOCNO> 256156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur07.html </URL>
<DATE> 2004/07/17/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İstanbul... Kapkaç olaylarında 3 kadın yaralandı... 
</HEADLINE>
<TEXT>

     Eyüp, Gaziosmanpaşa ve Bayrampaşa'da kapkaççılar tarafından çantaları alınmak istenen 3 kadın, yere düşerek yaralandı. 
     AA muhabirinin aldığı bilgiye göre, plakası belirlenemeyen bir otomobilde bulunan 4 kişi, Eyüp Cuma Mahallesi Kızılçam Sokak'ta yürüyen Selda Dizdar'ın 23 çantasını almak istedi. 
     Çantasını vermemek için direnen Dizdar, yaklaşık 50 metre sürüklendikten sonra yere düşerek kolundan ve bacağından yaralandı. 
     Kaldırıldığı SSK Vakıf Gureba Eğitim ve Araştırma Hastanesi'ndeki tedavisinin ardından taburcu olan Dizdar'ın sağlık durumunun iyi olduğu ve kapkaççılar tarafından alınan çantasında bir miktar para ile kredi kartları bulunduğu öğrenildi. 
     Bu arada, çalıştığı Özel Gaziosmanpaşa Hastanesi'ne gitmek üzere Merkez Mahallesi'ndeki evinden çıkan Nurcan Arslan'ın çantası da, 3. Bağlar Sokak'ta bir otomobille arkasından yaklaşan 2 kişi tarafından alınmak istendi. 
     Çantasını vermek istemeyince yaklaşık 100 metre sürüklenen Arslan, bacak, karın ve vücudunun çeşitli yerlerinde oluşan sıyrıklarla yaralandı. 
     Çantayı kapkaççılara bırakmayan Arslan, çalıştığı hastaneye kaldırılarak tedavi altına alındı. 
     Öte yandan, Bayrampaşa Yıldırım Cami Sokak'ta plakası sahte olduğu belirlenen bir otomobildeki 2 kişi, bir kadının çantasını alarak kaçtı. 
     Kapkaç sırasında yere düşerek hafif yaralanan kadın, kaldırıldığı Sağmalcılar Devlet Hastanesi'nde ayakta tedavi edildi. 
     Polis, her 3 olayı gerçekleştiren kişilerin yakalanması amacıyla başlattığı çalışmayı sürdürüyor. 
     
</TEXT>
</DOC>
