<DOC>
<DOCNO> 298579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur39.html </URL>
<DATE> 2004/12/17/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
"Büyü" filmini halk galasında izlediler... 
</HEADLINE>
<TEXT>

     G-MALL Kültür, Sanat ve Alışveriş Merkezi'ndeki sinemada düzenlenen galası yangın nedeniyle yapılamayan ''Büyü'' filminin ekibi ve oyuncuları, filmi vizyona girdiği ilk gün seyircilerle birlikte izledi. 
     Yönetmenliğini Orhan Oğuz'un yaptığı, senaryosunu Servet Aksoy ve Şafak Güçlü'nün yazdığı, İpek Tuzcuoğlu, Ece Uslu, Özgü Namal, Dilek Serbest, Okan Yalabık ile Nihat İleri'nin başrolleri paylaştığı ''Büyü'' adlı film, bugün gösterime girdi. 
     Filmin yapımcısı Faruk Aksoy, yönetmen ve oyuncular, filmi, Beyoğlu Sinepop Sineması'ndaki 18.45 seansında, halkla birlikte izledi. 
     Orhan Oğuz, gazetecilere espri yaparak, ''Filmi izledik, korkulacak hiçbir şey yokmuş'' dedi. 
     Oğuz ayrıca, yapımcılar isterse filmin devamının çekilebileceğini kaydetti. 
     Faruk Aksoy da filmin, ''maneviyatınızı yüksek tutarsanız bir gün kötülükler size bulaşmaz'' mesajı verdiğini söyledi. 
     Filmin oyuncularından İpek Tuzcuoğlu, filmde rolü gerektirdiği için okuduğu duaların tamamını ezbere bildiğini ve bütün oyuncu arkadaşlarını çok başarılı bulduğunu ifade etti. 
     Ece Uslu, filmi çok başarılı bulduğunu kaydederken, Özgü Namal da ''Muntazam olmuş. Ben çok beğendim'' dedi. 
     16 yaşından küçüklere yasak olan filmde, yönetmen Orhan Oğuz ve yapımcı Faruk Aksoy'un da birer sahnede rol aldığı gözlendi. 
     Bu arada, Özen Film'den yapılan açıklamada, bundan sonra özellikle özel gösterimlerde acil çıkış kapılarıyla ilgili film öncesi seyircilere bilgi verileceği bildirildi. 
     ''Büyü'' filminin, Dolmabahçe'deki G-MALL Kültür, Sanat ve Alışveriş Merkezi'ndeki sinemada düzenlenen galası, yangın nedeniyle yapılamamıştı. Olayda, aralarında davetli bazı sanatçıların da yer aldığı 192 kişi, dumandan etkilenerek hastanelere kaldırılmıştı. 
     
</TEXT>
</DOC>
