<DOC>
<DOCNO> 253843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko45.html </URL>
<DATE> 2004/07/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Banvit, Romanya'da büyüyecek... 
</HEADLINE>
<TEXT>

     Beyaz et sektörünün önde gelen kuruluşlarından Banvit'in Genel Müdürü Ömer Görener, Avrupa pazarına rahatlıkla girebilmek için Romanya'daki yatırımlara hız verdiklerini bildirdi. 
     Görener, Banvit'in ''Tüketiciyi Bilinçlendirme Stratejisi''ni açıklamak için TÜKODER Genel Başkanı Mehmet Sevim'in de katılımıyla düzenlediği toplantıda, 1985'ten bugüne kadar mutfaklarında sağlıkla birlikte lezzeti arayan tüketiciler için üretim yaptıklarını söyledi. 
     Günün değişen koşullarında tüketicilerin isteklerinin de farklılaştığına dikkati çeken Görener, ''Akşam evine dönen aile bireyleri, mutfağında pratik ve lezzetli olduğu kadar, ekonomik ürünlerle sofra donatmanın zevkini yaşamak istiyorlar'' dedi. 
     Görener, Avrupa'da lider bir gıda şirketi olma vizyonundan hareketle, yem fabrikaları, kuluçkahane, kesimhane, laboratuvar, yetiştirme çiftlikleriyle satış ve pazarlama ağında verimliliği esas aldıklarını ifade ederek, kalite çalışmalarına hız verdiklerini vurguladı. 
     ISO 9001'in yanı sıra, ISO 14001 Çevre Yönetim Sistemleri sertifikasını alan Türkiye'de ilk gıda firması olduklarına dikkati çeken Görener, üretimin her aşamasını, uluslararası standartlarla belgelediklerini, tüm bu yatırım ve çalışmaların, Türk tüketicisine daha kaliteli ve sağlıklı ürün sunmalarını sağladığını ifade etti. 
     
     ''ÜRÜNLERİMİZ HORMONSUZ'' 
     Kanatlı hayvanların 45 günde hormonlarla büyütüldüğü yönündeki iddialara da değinen Görener, ''Banvit'te yetiştirilen kanatlı hayvanların hiçbirinde hormon kullanılmadığını, marka satan bir firma olarak bu riski göze almalarının söz konusu olmadığını'' söyledi. 
     Tüketicileri Koruma Derneği TÜKODER Genel Başkanı Mehmet Sevim de yayınladıkları manifestoda gıda terörüne karşı savaş açtıklarını belirterek, insan sağlığını tehdit eden gıda ürünlerini üretenler kadar tüketenlerin de sorumluluğu olduğunu belirtti. 
     Sevim, pazarlarda sembolik fiyatlarda et ve et ürünlerinin satıldığına dikkat çekerek, tüketicilerin emsallerine göre çok ucuz olan bu ürünleri almamalarını istedi. 
     Mehmet Sevim, TÜKODER olarak ülke genelinde insan sağlığını tehdit eden gıdaların üretildiği yerleri bilmelerine rağmen, gerekli işlemleri yapmayan devlet memurları hakkında da yasal işlem yapılması konusunda bir çalışma başlatacaklarını bildirdi. 
     
     FİYATLAR DÜŞTÜ 
     Görener, daha sonra, gazetecilere yaptığı açıklamada, yaz aylarında normalde beyaz et fiyatlarında artış olmasına rağmen, fiyatların bir önceki yıla göre ciddi oranda düştüğüne dikkati çekerek, bunun, üretimlerini artıran beyaz et firmalarının ürünlerini ihraç edememesi ve dolayısıyla iç piyasadaki rekabetin artmasından kaynaklandığını söyledi. 
     Fiyatlarındaki düşüşün, kasım ayı başına kadar devam etmesini beklediklerini anlatan Görener, ''Rekabetten kurtulmak ve Avrupa pazarına rahatlıkla girebilmek için Romanya'daki yatırımlara hız verdiklerini'' bildirdi. 
     Görener, Romanya'da yatırım yapmalarında, bu ülkedeki mısır ekim alanlarının geniş ve fiyatlarının düşük olmasının da etkili olduğunu dile getirerek, Romanya'da yılda 10 milyon ton mısır üretilirken, Türkiye'de bu rakamın 2.5 milyon tonda kaldığına dikkat çekti. 
     Banvit Genel Müdürü Görener, daha sonra TÜKODER Genel Başkanı Mehmet Sevim'e tüketicilere yönelik başarılı çalışmalarından dolayı teşekkür mektubu verdi. 
     
</TEXT>
</DOC>
