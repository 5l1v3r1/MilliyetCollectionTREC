<DOC>
<DOCNO> 280794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur34.html </URL>
<DATE> 2005/03/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Minibüs muavinlerinden açlık grevi .. 
</HEADLINE>
<TEXT>

     Diyarbakır'da şehir içi ulaşım araçlarında muavinlik sisteminin kaldırılması üzerine bir grup muavin, Büyükşehir Belediyesi önünde açlık grevi başlattı. 
     Büyükşehir Belediyesi tarafından alınan kararla dün, şehir içi ulaşım araçlarındaki muavinlik sisteminin kaldırılması üzerine, bir grup muavin Dağkapı semtinden Büyükşehir Belediyesi'ne yürüdü. 
     ''Ekmeğimiz için aç kalıyoruz, açlık grevi'', ''Seçim zamanı iş vaat ettin, şimdi de işsizlik veriyorsun'' yazılı dövizler taşıyan grup üyeleri, belediye önünde zabıta görevlileriyle bir süre tartıştıktan sonra içeriye girmek istediler. İçeriye alınmayan muavinler, belediye önünde oturarak açlık grevi başlattılar. 
     Burada bir oyun sergileyen minibüs muavinleri, işsiz kalmak istemediklerini ifade ettiler. 
     Belediye Başkanı Osman Baydemir'in kendilerine okumaları için burs verilebileceğini, meslek sahibi olabilmeleri için de kurslara gönderilebileceklerini söylediğini belirten muavinler, ''Peki bu süre içinde ailelerimize kim bakacak. Aç mı kalacağız İşimize dönünceye kadar açlık grevine giriyoruz'' dediler. 
     Dün de bir grup muavin, Dağkapı Meydanı'ndan Büyükşehir Belediyesi önüne yürüyerek Büyükşehir Belediye Başkanı Osman Baydemir ile görüşmüştü. Görüşmede Baydemir, okumak isteyen muavinlere burs verilebileceğini, meslek sahibi olmak isteyenlerin de kursa gönderilebileceğini söylemişti. 
     
</TEXT>
</DOC>
