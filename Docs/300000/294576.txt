<DOC>
<DOCNO> 294576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur47.html </URL>
<DATE> 2004/12/03/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Dershane önünden silah zoruyla kaçırılan genç kızdan haber yok... 
</HEADLINE>
<TEXT>

     Giresun'da, üniversiteye hazırlandığı dershane önünden 14 Ekim'de silah zoruyla kaçırıldığı iddia edilen E.A'dan haber alınamıyor. 
     E.A'nın ağabeyi Adnan A, AA muhabirine yaptığı açıklamada, 17 yaşındaki kız kardeşinin yaklaşık 1.5 ay önce Ahmet Y. 22 tarafından silah zoruyla kaçırıldığını iddia etti. 
     E.A'nın Ahmet Y. tarafından kaçırılarak Rize'nin Çamlıhemşin İlçesi'ne götürüldüğünü, olay akşamı evi telefonla arayan kişiden öğrendiklerini ifade eden Adnan A. şunları söyledi 
     ''Hadiseyi öğrenir öğrenmez Çamlıhemşin'e gittik. Durumu İlçe Jandarma Komutanlığı'na bildirdik. Ancak bir sonuç alamadık. Ardından Giresun Cumhuriyet Başsavcılığı'na suç duyurusunda bulunduk. Bu arada Ahmet Y'nin ailesiyle görüşme imkanı bulduk. Ailenin tepkisiyle karşılaşınca, görüşmemiz sonuçsuz kaldı. Daha sonra Jandarma Genel Komutanlığı, İçişleri ve Adalet Bakanlığı ile Başbakanlık İnsan Hakları Kurulu'na şikayette bulunduk. Henüz bir sonuç alamadık. Kız kardeşimin hayatından endişe ediyorum. Kurtarılmasını istiyorum.'' 
     
</TEXT>
</DOC>
