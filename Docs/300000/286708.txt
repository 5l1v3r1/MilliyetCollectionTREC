<DOC>
<DOCNO> 286708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur11.html </URL>
<DATE> 2004/11/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çorum'u karıştıran tecavüz soruşturması 
</HEADLINE>
<TEXT>

     Çorum tecavüz skandalıyla çalkalanıyor. B.A. kendisine tecavüz ettiklerini ileri sürdüğü 23 kişinin adını polise verip kayıplara karıştı. B.A.'nın ifadeleri doğrultusunda kendisini pazarladığını iddia ettiği annesi S.T. 33 ve üvey babası M.D. 44 tutuklandı. Savcılık, genç kızın suçladığı 23 kişiden 19'unun ifadesini alıp serbest bıraktı. 1'i göz doktoru 4 kişi hakkında ise nöbetçi mahkeme gıyabi tutuklama kararı verdi. Tecavüzle suçlananlar arasındaki Çorum Barosu'na kayıtlı olan ve 23 Mart 2002'de ara seçimlerde Genç Parti'den Belediye Başkanlığına aday olan avukat R.Ç. iddiaları kabul etmedi. R.Ç., "Her insanın bir haysiyeti var, çoluk çocuğu var. Böyle bir iftira görmedim" dedi. 
     
     İfade vereceğim 

     3 Kasım 2002 genel seçimlerde DYP'den 3'üncü sıra milletvekili adayı olan Çorum Devlet Hastanesi'nde göz doktoru M.K. hakkında ise gıyabi tutuklama kararı çıkarıldı. Telefonla görüştüğümüz M.K. İstanbul'da küçük bir ameliyat geçirdiğini belirterek "Haberi gazetelerde okudum. Ailem gözyaşına boğuldu. Çorum'a dönüp, savcılığa ifade vereceğim" diye konuştu. 
     Tecavüzle suçlanan ve olayın ortaya çıkmasıyla izine ayrılan SSK Hastanesi nöroloji uzmanı F.B. de suçlamaları reddetti "Kendisi tutarsız bir kişi ve kişilik bozukluğu var. Kolay yalan söyleyebiliyor. Ona inanmamak lazım. Birkaç kez muayenehaneme geldi" dedi. İki doktor hakkında Valilik adli soruşturma, başhekimlik ise idari soruşturma başlattı. Çorum Barosu da Avukat R.Ç. ile ilgili inceleme başlatacağını açıkladı. 

     
</TEXT>
</DOC>
