<DOC>
<DOCNO> 270731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo30.html </URL>
<DATE> 2004/09/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Giray Bulak Bu kez kazanacağız 
</HEADLINE>
<TEXT>

     Denizlispor Teknik Direktörü Giray Bulak, geçen sezon 2 kez yenildikleri Trabzonspor'u bu kez yenmek istediklerini söyledi. 
     Milli takımlardan dönen futbolcuların da katılmasıyla son çalışmasını yapan yeşil-siyahlı takım, Pamukkale'de kampa girdi. 
     Kamp öncesi AA muhabirine açıklama yapan Bulak, lig lideri ile 3. sıradaki takımı karşı karşıya getirecek maçın zorlu geçeceğini belirterek, ''Geçen sezon oynadığımız 2 maçı da 1-0'lık skorlarla Trabzonspor kazanmıştı. Bu kez kazanan taraf olmak istiyoruz. Bunu başaracak güçteyiz'' dedi. 
     Ömer Rıza ve Mehmet Öncan'ın sakatlığının önemli kayıp olduğunu da kaydeden Bulak, ''Ancak biz iyi bir ekibiz. Oyun planımız bir tek futbolcu üzerine kurulu değil. Dolayısıyla diğer arkadaşlarımız kendilerine verilen görevi en iyi şekilde yerine getirecektir'' diye konuştu. 
     Bulak, Slovak futbolcu Kratochvil'in milli maçtan sakat döndüğünü, Trabzonspor'a karşı forma giyip giyemeyeceğinin maç öncesi belli olacağını sözlerine ekledi. 
     
</TEXT>
</DOC>
