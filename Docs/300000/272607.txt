<DOC>
<DOCNO> 272607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun19.html </URL>
<DATE> 2004/09/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
El Kaide'nin yeni hedefi İngiliz Parlamentosu 
</HEADLINE>
<TEXT>

     İngiltere'de, El Kaide'nin parlamentoyu hedef aldığı ve arka arkaya meydana gelen 2 güvenlik ihlalinin ardından acil düzenlemeler gerektiği belirtildi. 
     Avam Kamarası başkanı Peter Hain, ''güvenlik servislerinin bir süre önce El Kaide'nin İngiltere'deki faaliyetlerinin parlamentoda odaklandığı konusunda kendisine bilgi verdiklerini'' söyledi, ancak istihbarat bilgisinin ayrıntılarını açıklamadı. 
     Hain, ''Bu, intihar komandolarının çağı'' diyerek, parlamentoda yetki ve sorumluluğu üstlenecek yeni bir profesyonel güvenlik yöneticisi olması gerektiğini söyledi. 
     
     SUN GAZETESİNİN MUHABİRİ 
     Güvenlik açığıyla ilgili olarak, Sun gazetesinde çıkan haberi ele alan Hain, habercilik başarısını kutladıktan sonra bunun karşı karşıya oldukları korkunç bir gerçeği gösterdiğini söyledi. 
     Sun gazetesi, bir muhabirlerinin sahte bir referansla Avam Kamarası'nda garson olarak çalıştığını açıklamış ve güvenlik konusundaki açığa dikkat çekmişti. 
     İngiltere'de, ''Adalet İçin Babalar'' adlı bir grubun üyesi olduğunu söyleyen ''Batman'' Yarasa Adam kılığındaki bir göstericinin Buckingham Sarayı'nın balkonuna çıkması, güvenlik tartışmalarını başlatmıştı. 
     Bu olayın ardından tilki avının yasaklanması görüşmeleri sırasında parlamento önünde gösteri yapan avcılardan 8'i, güvenlik bariyerlerini aşarak Avam Kamarası'na girmişti. 
     
</TEXT>
</DOC>
