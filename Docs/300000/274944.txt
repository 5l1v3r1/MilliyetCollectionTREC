<DOC>
<DOCNO> 274944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/gun03.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Diploma töreninde YÖK'e sitem 
</HEADLINE>
<TEXT>


Sabancı Üniversitesi Rektörü Terzioğlu, "ÖSYM kılavuzunda öğrenci sayımız düşürüldü" dedi 

İSTANBUL Milliyet 

Sabancı Üniversitesi, dün 2004-2005 Akademik Yılı açılışı ve yüksek lisans mezunları diploma töreniyle, 600 lisans öğrencisine kapılarını açarken, 44 yüksek lisans mezununa da diplomalarını verdi. Üniversitenin Tuzla Kampusu'nda düzenlenen törene Sabancı Üniversitesi Mütevelli Heyeti Başkanı Güler Sabancı, işadamı merhum Sakıp Sabancı'nın eşi Türkan Sabancı'nın yanı sıra öğrencilerle velileri katıldı. Rektör Prof. Dr. Tosun Terzioğlu, yaptığı konuşmada YÖK'e sitem etti. Prof. Terzioğlu, "Sabancı Üniversitesi, 2004 Haziran'ında ÖSS'ye giren gençlerimiz arasında 650 öğrenci almaya karar vermişti. Bu sayıyı YÖK'e bildirdik. Son karar elbet ki YÖK'ündür. Fakat ÖSYM kılavuzunda üniversitemize yerleştirilecek öğrenci sayısının 598 olduğunu gördük. Bu nedenle ne yazık ki 52 gencimiz öğrenim görmekten mahrum kaldı. Bunun nedenini hiçbir şekilde anlayabilmiş değiliz" dedi. 
Güler Sabancı ise yeni gelen öğrencilere seslenerek, "Hemen hemen hepiniz ilk tercihiniz arasında Sabancı Üniversitesi'ni seçerek geldiniz. Bilinçli ve akıllı bir tercih yaptınız" dedi. 


</TEXT>
</DOC>
