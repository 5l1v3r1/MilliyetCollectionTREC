<DOC>
<DOCNO> 285544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur42.html </URL>
<DATE> 2004/11/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Roth "17 Aralık'ta Türkiye'ye tarih verileceğini düşünüyoruz" 
</HEADLINE>
<TEXT>

     Başbakan Recep Tayyip Erdoğan, Almanya Federal Meclisi İttifak 90 Yeşiller partisi eşbaşkanı Claudia Roth ve beraberindeki heyeti kabul etti. 
     Başbakanlık Yeni Bina'daki görüşmenin ardından gazetecilere açıklama yapan Roth, ''17 Aralık'taki AB zirvesinde Türkiye ile müzakerelerin başlatılması için olumlu bir karar verileceğini ümit ettiklerini ve açık bir şekilde müzakerelere başlama tarihi verileceğini düşündüklerini'' söyledi. 
     Türkiye'nin yanında olmaya devam edeceklerini Erdoğan'a ilettiklerini belirten Roth, Türkiye ile Avrupa arasındaki ilişkilere ne kadar önem atfettiklerini göstermek amacıyla bu derecede kalabalık ve önemli bir heyetle geldiklerini ifade etti. 
     Erdoğan'ın görüşmede, Yeşiller Partisi'nin Türkiye'ye verdiği destek için teşekkür ettiğini belirten Roth, ''Biz de bundan sonra da Türkiye'nin yanında olacağımızı söyledik. Gerektiğinde eleştirilerde de bulunarak dost olacağımızı ve dostluğumuzu sürdüreceğimizi ifade ettik'' diye konuştu. 
     ''Bundan sonra, çıkarılan reform kanunlarının uygulama aşamasına gelindiğini biliyoruz'' diyen Roth, görüşmede gündeme gelen konulardan birinin, Türkiye'nin eğitim konusundaki atılımı ve bu alandaki eksikliklerin giderilmesi için sürdürdüğü kampanyalar olduğunu belirtti. 
     Roth, çevre koruması konusunda da hükümetle ve aynı zamanda Türkiye'deki sivil toplum kuruluşlarıyla daha yakın işbirliği kurmayı arzuladıklarını ve bunu başlatacaklarını dile getirdi. 
     Alman heyeti, akşam Almanya'nın Ankara Büyükelçiliği'nde bazı insan hakları kuruluşlarının temsilcileriyle basına kapalı olarak bir araya gelecek. 
     Bu arada Başbakan Erdoğan, Roth ve beraberindeki heyeti kabulünden önce Avrupa Halklar Partisi Başkan Yardımcısı Nadezdha Mihaylova ile basına kapalı bir görüşme yaptı. 
     
</TEXT>
</DOC>
