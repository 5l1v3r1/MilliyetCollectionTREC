<DOC>
<DOCNO> 268961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/guclu.html </URL>
<DATE> 2004/09/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK'ü, YÖK değiştirmeliymiş 
</HEADLINE>
<TEXT>


Rektörler Komitesi ve Üniversitelerarası Kurul, önceki gün, Ankara'da toplandı. 
Sonrasında yapılan açıklamalar çok ilginç. 
YÖK Başkanı Teziç, "YÖK'le ilgili bir değişim söz konusuysa, ihtiyaç hissedildiğinde ve zamanı geldiğinde, bunu biz hükümete öneririz. Onlar bu işe karışmasın" diyor. 
Ayhan Alkış'ın yerine Üniversitelerarası Kurul Başkanlığı'na gelen Mimar Sinan Üniversitesi Rektörü İsmet Vildan Alptekin de onu destekliyor 
"Bizim isteğimizin dışında yapılacak bir düzenlemeye şiddetle karşı çıkarız." 
Oh, ne ala Meydanı boş buldular, konuşuyorlar 
Karşılarında YÖK konusunda beceriksiz bir iktidar olduğu için atmaya, tutmaya devam ediyorlar. 
Hani, eski Ankara Valisi Nevzat Tandoğan, "Bu ülkeye komünizm gerekiyorsa, onu da biz getiririz" demişti ya, Teziç'in ki de aynı mantık. YÖK değişecekse, onu da onlar düşünürlermiş. 
Meclis'e, kamuoyuna, öğretim üyelerine, öğrencilere de ne oluyor ki Otursunlar oturdukları yerde. YÖK gereğini yerine getirir. 
AKP iktidarı bu işe el atıncaya kadar, YÖK'cüler dışında YÖK değişmesin diyen birini bulmak mümkün değildi. Rektörler, hatta YÖK'ün pek çok üyesi de YÖK değişsin diyordu. Ama ortaya öylesine antipatik yasa tasarıları çıktı ki, bugüne kadar YÖK'ü eleştirenler bile YÖK'ü savunmak zorunda kaldı. 
Keşke, Teziç'in dediği gibi, YÖK, bugüne kadar hatalarını görüp düzeltme yoluna gidebilseydi de siyasiler bu işe el atmasalardı. Ama nerde .. 
ÖSS'deki aksaklıkları ele alalım. Sistemin yeniden revize edilmesi konusunda karşı görüş ortaya koyacak vicdan sahibi tek kişi bulamazsınız. 
Bu yeniden yapılanma, elbette tümüyle iktidarın istekleri doğrultusunda olmamalı. Ama bazı doğruları, onlar seslendiriyor diye de hiç incelemeden karşı çıkılmamalı. YÖK'ün bugün yapmaya çalıştığı sanki bu. 

Sistem mutlaka değişmeli 
Üniversiteye girişten YÖK'e, yükseköğretimin genel sorunlarından kamuoyunun beklentilerine kadar ciddi reformlar gerekiyor. Son 20 yıldır iktidara aday tüm siyasi partilerin vaatleri arasında YÖK reformu da vardı. Ama hepsinin elinde kaldı. Bazen koalisyon ortakları anlaşamadı, bazen de son AKP iktidarında olduğu gibi, hastalığa doğru teşhis konulamadığı için doğru reçete yazılamadı. 
Üniversitelerin ciddi sorunları var. Bu sorunların çözümü de iktidardan geçiyor. Yasayı çıkaracak olanlar da, para musluklarını açacak olanlar da onlar. Akıllı bir iktidar, yaptıklarının karşılığı olarak, üniversiteyi kendi güdümüne almak istemez. Üniversitenin önünü açıp bilimde çıtayı çok yukarılara çekerse, elde edilen kazanım, bu reformu gerçekleştirenler için yeter de artar. 
Üniversite reformu kesinlikle şart. Ama geçtiğimiz yasama döneminde, biraz da Mumcu ve Çelik'ten kaynaklanan nedenlerle, iktidar bu konuda başarılı bir sınav veremedi. Ancak, YÖK sorunun çözümünün yine YÖK'te olduğuna inanmak da olayı çok farklı boyutlara götürür. Umarız, önümüzdeki aylar yeni gerginliklerin değil, ciddi çözüm arayışlarının yaşandığı bir dönem olur. 
Özetin özeti YÖK, ÖSS, üniversiteler konusunda ne yapılacaksa bir önce start verilmeli. Yoksa iktidarın üzerinde yine zaman baskısı oluşacak ve yanlış kararlar almaya yönelecek. Bunun da başta üniversiteler olmak üzere kimseye bir yararı olmaz. 



</TEXT>
</DOC>
