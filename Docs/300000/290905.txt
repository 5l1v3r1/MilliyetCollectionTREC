<DOC>
<DOCNO> 290905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo34.html </URL>
<DATE> 2004/10/16/ </DATE>
<TIME> 23.27 </TIME>
<AUTHOR>  </AUTHOR>
<HEADLINE>
Beşiktaş'ta Dolmabahçe kabusu bitti... 
</HEADLINE>
<TEXT>

     Beşiktaş, Diyarbakırspor'u 4-0 yenerek, Birinci Süper Futbol Ligi'nde tam 202 gün sonra BJK İnönü Stadı'nda 3 puanla tanıştı. 
     2003-2004 sezonunun 27. haftasında, 27 Mart 2004'te Gaziantepspor'u 4-1 yenen ''Kara Kartallar'', daha sonra Dolmabahçe'de oynadığı lig maçlarında Gençlerbirliği ile 2-2 berabere kalmış, Fenerbahçe'ye 3-1, Akçaabat Sebatspor'a da 2-0 yenilmişti. 
     Beşiktaş, bu sezon ise yenilenen stadında oynadığı ilk 2 maçta ezeli rakibi Galatasaray ile 0-0 berabere kalmış, Büyükşehir Belediyesi Ankaraspor'a ise 3-2 yenilmişti. 
     ''Kara Kartallar'', Diyarbakırspor önünde elde ettiği galibiyetle, yaklaşık 6.5 ay sonra kendi seyircisi önünde lig maçlarında kazanmayı başardı. 
     Öte yandan Beşiktaş, sezonun en farklı skorlu galibiyetini alırken, Galatasaray maçının ardından 2. kez kalesini gole kapattı. 
     
     FEDERASYON VE MHK'YE ''KIRMIZI KART'' 

     Beşiktaşlı taraftarlar, maç öncesinde olduğu gibi, karşılaşma sırasında da Futbol Federasyonu ve Merkez Hakem Kurulu'na MHK büyük tepki gösterdiler. 
     Ellerindeki sembolik kırmızı kartlarla son haftalardaki hakem hatalarını protesto eden siyah-beyazlı taraftarlar, sık sık da federasyon ve MHK aleyhinde küfürlü tezahüratta bulundu. 
     
     DEL BOSQUE'YE DESTEK SÜRÜYOR 

     BJK İnönü Stadı'nda karşılaşmayı izleyen 20 bini aşkın taraftar, daha önce olduğu gibi, teknik direktör Vicente Del Bosque'ye büyük destek verdi. 
     Taraftarlar, takımlarının attığı gollerin ardından İspanyol teknik adam lehine tempo tuttular. 
     
     TRİBÜN ŞOV 

     Beşiktaş'ın oldukça kötü bir başlangıç yaptığı 2004-2005 sezonunda, taraftarların takıma olan yoğun ilgisi sürüyor. 
     Üst üste alınan kötü sonuçlar ve karşılaşmanın oldukça geç bir saatte başlamasına rağmen, stadı dolduran 20 binini aşkın taraftar, yaptıkları tezahüratlarla futbolcular ve teknik heyete moral verdi. 
     Karşılaşma bitiminde futbolcuları tribünlerin önüne çağıran taraftarlar, ''Hep böyle oynayın, canımızı verelim'' diye tempo tutarken, takıma dönmesi gündemde olan İlhan Mansız lehine de tezahürat yaptılar. 
     
     MUSTAFA DOĞAN AFFETTİRDİ 

     Beşiktaş'ın İzmit'te Gaziantepspor'a 4-3 yenildiği maçta yoğun biçimde protesto edilen Mustafa Doğan, Diyarbakırspor maçında ilk 11'de forma şansı bulurken, sergilediği oyunla kendisini affettirdi. 
     Deneyimli oyuncunun hırslı oyunu tribünlerdeki taraftarlardan alkış aldı. 
     Bu arada, uzun bir aradan sonra oynama şansı yakalayan Emre Aşık da attığı golle büyük sevinç yaşadı. 
     
     OKAN, SARI KART CEZALISI 

     Beşiktaş'ın Diyarbakırspor ile oynadığı maçta sarı kart gören Okan Buruk, sarı kart cezalısı durumuna düştü. 
     Bu sezonki 4. sarı kartını gören Okan, gelecek haftaki Ankaragücü deplasmanında forma giyemeyecek. 
     
     KIRMIZI KARTLAR KARIŞTI 

     Beşiktaşlı taraftarların protesto için kullandıkları sembolik kırmızı kartlar, maç içinde ilginç bir olaya neden oldu. 
     Kartlardan birisini çim zemin üzerinde bulan Juanfran, hakem Erol Ersoy'un düşürdüğünü sanarak, kendisine vermek istedi. Ersoy'un, kartın kendisine ait olmadığını söylemesi üzerine İspanyol futbolcu kartı yere bıraktı. 
     
</TEXT>
</DOC>
