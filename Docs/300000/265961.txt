<DOC>
<DOCNO> 265961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun48.html </URL>
<DATE> 2004/08/24/ </DATE>
<TIME> 18.18 </TIME>
<AUTHOR>  </AUTHOR>
<HEADLINE>
Çin'de 1 milyon gangaster var, ama mafya babası yok 
</HEADLINE>
<TEXT>

     Çin'de resmi makamların bütün çabalarına rağmen gangster sayısının 1 milyonu bulduğu, ancak ''mafya babası'' godfather bulunmadığı ileri sürüldü. 
     Nanjing Üniversitesi'nden hukukçu avukat Cai Shaoqing Çin Gençlik Günlüğü gazetesinde yer alan makalesinde, yönetim kademelerindeki yolsuzluğun ve yoksulluğun organize suç oluşumlarını yaygınlaştırdığını belirtti. 
     Organize suçlar konusunda uzman olan Cai, bu tür oluşumların kaçakçılık ve uyuşturucu gibi suçlardan başlayıp, zamanla siyasi, ekonomik ve sosyal hayatın birçok alanına nüfuz ettiklerine dikkati çekti. 
     Çin'de organize suç oluşumlarına mensup yaklaşık 1 milyon kişi bulunduğunu ileri süren Cai, kısa süre önce kuzeydoğudaki Heilongjiang eyaletine bağlı Qiqiar şehrinde modern Çin'in en büyük organize suç örgütünün çökertildiğini hatırlattı. 
     Bu operasyonda 10'dan fazlası adli ve polis makamlarından olmak üzere 126 kişi tutuklandı ve 120 milyon yuana 27.5 trilyon TL el konuldu. 
     Örgütün lideri olan ve adı Zhang Wanwen olarak açıklanan resmi görevli ifadesinde, ''Sadece Qiqiar'da değil, Heilongjiang eyaletinde, hatta tüm kuzeydoğu Çin'de herkesin saygı duyduğu bir 'baba' godfather olmak istediğini'' belirtti. 
     Ancak Cai Shaoqing, bu kişilerin İtalyan Mafya örgütlerine benzemediğine, çünkü Çin'deki gangsterlerin sadece aşırı şiddete güvendiklerine ve mağdurlara adalet sağlamadıklarına işaret etti. 
     Çinli mafya oluşumlarının fazla gelişemediklerini, zira yolsuzluğa bulaşan resmi görevliler dışında toplumdan destek görmediklerini belirten Cai, bu kişilerin zamanla yolsuzluk yapan resmi görevlilerin aleti olduklarını ifade etti. 
     Çin'de, 1920'li ve 1930'lu yıllarda mafya tipi örgütlenmeler görülmüştü. Daha sonra Hong Kong'da da faaliyet gösteren bu örgütler esas olarak uyuşturucu kaçakçılığı ile uğraşıyordu. 
     Günümüzdeki mafya tipi faaliyetlerin esas faaliyet alanınıysa insan kaçakçılığı oluşturuyor. 
     Sayıları artan başıboş ve yoksul insanların gangsterlere yem olduklarını ve Çin'de organize suçla mücadeleyi zorlaştırdıklarını vurgulayan Cai, yönetimde yolsuzluğun ve sosyal eşitsizliğin arttığı ve değerlerin çöktüğü dönemlerde insanların korunma ve adalet için hükümete değil organize suç örgütlerine sığınabildiklerini ve bunun gerçek bir trajedi olduğunu kaydetti. 
     
</TEXT>
</DOC>
