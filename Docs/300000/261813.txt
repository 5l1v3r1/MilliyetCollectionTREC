<DOC>
<DOCNO> 261813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo28.html </URL>
<DATE> 2004/08/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ali Güneş Daum'un benimle sorunu olduğunu hissettim... 
</HEADLINE>
<TEXT>

     Beşiktaş'ın ezeli rakibi Fenerbahçe'den transfer ettiği Ali Güneş, sarı-lacivertli kulüpte teknik direktör Christoph Daum ile bir sorununun olmadığını, ancak Alman teknik adamın kendisiyle sorununun olduğunu hissettiğini söyledi. 
     Ali Güneş, bir televizyon kanalında katıldığı canlı programda yaptığı açıklamada, Fenerbahçe'den ayrılmasında parasal konuların söz konusu olmadığını ifade ederek, ''Benim hiç bir zaman Daum ile sorunum olmadı. O'nun benimle sorunun olduğunu hissettim. Fenerbahçe camiasından ayrılmamda parasal konular söz konusu değildi, ancak yapılan teklif bana verilen değeri gösterdi. Futbolcular kendilerini rahat hissedecekleri yerde oynamayı tercih eder'' diye konuştu. 
     
     ''YÖNETİCİLERİN TAVRI BENİ ÜZDÜ'' 
     Fenerbahçe Kulübü ve taraftarlarının kendisine her zaman sahip çıktığını anlatan Ali Güneş, şöyle devam etti 
     ''Ancak, ayrıldıktan sonra bazı yöneticilerin açıklamaları beni taraftarın önüne itti. Bu beni üzdü. Fenerbahçe iyi bir kadroya sahip, ama Avrupa'da başarılı olmak kolay değil. Benim Fenerbahçe'de oynadığım dönemdekinden daha başarılı olacaklarını düşünüyorum.'' 
     
     ''ÇOK POZİSYON KAÇIRDIK'' 
     Ali Güneş, Malatyaspor ile oynadıkları ligin ilk hafta maçına da değinerek, ''Ligin ilk haftası olmasına rağmen çok pozisyona girdik. Defansta az hata yaptık. Bundan sonra girdiğimiz pozisyonları atıp, defansta daha az hata yaparsak başarılı oluruz. Attığım gol sırasında defansı bıraktım. Son şansımızdı. Top önümde kaldı, ben de vurdum. Şanslıydım gol oldu'' şeklinde konuştu. Teknik direktör Del Bosque'nin çok iyi bir insan olduğunu ifade eden Ali, ''Herkese iyi niyetle yaklaşıyor. Kimseyi kırmak istemiyor. Herkes takdir ediyor hocamızı. Del Bosque'nin kararları bazılarını üzebilir, ama futbolda her zaman birileri üzülür. Her şey Beşiktaş için'' dedi. 
     
     ''TAYFUN BAŞARILI OLUR'' 
     Ali Güneş, eski takım arkadaşı Tayfun Korkut'un transferini faydalı bulurken, ''Hoca sağ tarafta eksiklikler görmüştür. Tayfun iyi bir oyuncu. Bize faydalı olur'' açıklamasını yaptı. 
     Beşiktaş'ta orta sahada sorun yaşandığının belirtilip, bu bölgede futbolcuya ihtiyaç duyulup duyulmadığının sorulması üzerine Ali Güneş, ''Futbol takım oyunudur ve biz bir takımız. Bizde orta sahada oyunu yönlendirecek adamlar var. Elimizde Sergen, Tümer ve Carew gibi oyuncular var. Kanatlardan Carew'i beslememiz lazım. Onun için transferlerin kanatlara yapılması gayet normal'' diyerek sözlerini tamamladı. 
     
</TEXT>
</DOC>
