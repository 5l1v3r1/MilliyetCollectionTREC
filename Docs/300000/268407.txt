<DOC>
<DOCNO> 268407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun41.html </URL>
<DATE> 2004/09/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kuzey Osetya'da halk çocuklarını okula göndermiyor 
</HEADLINE>
<TEXT>

     Kuzey Osetya'nın Beslan kentindeki bir okulda öğrencilerin rehin alınma eylemi sürerken, bölge halkının tedirgin olduğu bildirildi. 
     Kuzey Osetya'nın başkenti Vladikafkaz'ın sakinleri, korku içinde yaşadıklarını, çocuklarını okula göndermediklerini söylediler. 
     Vladikafkaz'da öğretmen olarak görev yapan Rita Turmanidze, okulların boş olduğunu, bütün eğitim kurumlarının çevresinde geniş güvenlik önlemlerinin göze çarptığını belirtti. 
     Kent merkezinde de olağanüstü güvenlik önlemlerinin dikkat çektiğini ifade eden Turmanidze, trafikte şüpheli görülen her aracın durdurularak arama yapıldığını söyledi. 
     Bölgede alınan olağanüstü güvenlik önlemleri nedeniyle gıda ve benzeri temel ihtiyaçlarını dahi karşılamakta zorluk çektiklerini anlatan kent sakinleri, insanların genelde evlerinden dışarı çıkmadıklarını, yaşanan terör olayının bir an önce sona ermesini beklediklerini belirttiler. 
     Kent sakinleri, okulda rehin tutulan öğrencilerin hayatlarını tehlikeye atacak bir operasyonun yapılmasına karşı olduklarını kaydettiler. 
     Bu arada, Gürcü Rustavi-2 televizyon kanalının haberinde, okuldaki öğrencileri rehin alan bazı militanların kimliklerinin Rus istihbarat servisi tarafından tespit edildiği kaydedildi. 
     Militanların dışarıdan müdahaleye karşı önlem amacıyla su ve gıda maddelerinin içeriye alınmasını kabul etmedikleri belirtilirken, rehinelerin bina içindeki şebeke suyunu içtikleri kaydedildi. 
     
</TEXT>
</DOC>
