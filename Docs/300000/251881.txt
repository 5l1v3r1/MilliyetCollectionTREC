<DOC>
<DOCNO> 251881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko04.html </URL>
<DATE> 2004/06/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yabancılar Türkiye portföyünü büyütüyor 
</HEADLINE>
<TEXT>

     Yabancı yatırımcılar nisan ve mayıs aylarında önemli ölçüde azalttıkları Türkiye'deki Hazine borçlanma senetleri portföylerini bu ayın ilk üç haftasında 1 milyar dolar artırarak mart sonundaki düzeyinin de üzerine çıkardılar. 
     Bankacılık Düzenleme ve Denetleme Kurumu'nun BDDK 
     verilerine göre, nisan ve mayıs aylarında ellerindeki Hazine borçlanma kağıtlarının br bölümünü çıkaran yabancılar, haziranda yeniden önemli ölçüde kağıt aldılar. Yapılan hesaplamalara göre mayıs sonunda 5.7 milyar dolara kadar gerileyen yabancıların, Hazine iç borçlanma kağıtları ve Türkiye'deki bankaların emanetinde tuttukları eurobondlarının toplam tutarı 18 Mayıs itibariyle 6 milyar 710 milyon dolara ulaştı. Yabancıların Türkiye'deki bankaların emanetinde bulunan Hazine borçlanma kağıtlarının toplam tutarı mart sonunda 6.5 milyar dolara kadar yükselmiş, ancak ABD'nin faiz artırma sinyali ve YÖK tartışmaları nedeniyle yaşanan iç siyasi gerginlikler, Türkiye'den portföy yatırımı çıkışına neden solmuştu. Bu nedenle yabancıların borçlanma kağıdı portföyleri mayıs sonunda 5.7 milyar dolara kadar gerilemişti. Haziran ayıyla birlikte yabancıların Türkiye'ye yönelik portföy yatırımlarını artırdıkları gözleniyor. Haziranın ilk üç haftasında 1 milyar dolarlık artış gösteren yabancıların söz konusu portföyü bu yılki en yüksek düzeyine de yükseldi. Bu ay içerisinde yaşanan artışta yabancıların Türk Lirası cinsinden ihraç edilen iç borçlanma kağıtlarının yanı sıra, Hazine'nin yurt içinde döviz cinsinden ihraç ettiği kağıtlara yaptıkları yatırımlar da etkili oldu. Mayıs sonunda 4 milyar 321 milyon dolara kadar gerileyen yabancı yatırımcıların TL cinsinden iç borçlanma kağıtlarına yaptıkları yatırımların toplam tutarı 583 milyon dolarlık artışla 18 Haziran itibariyle 4 milyar 991 milyon dolara yükselirken yabancı para cinsinden kağıtlar ise 191 milyon dolardan 514 milyon dolara çıktı. Yabancı yatırımcıların Türkiye'deki bankaların emanetinde bulunan eurobondlarının toplam 1 milyar 130 milyon dolar olan tutarında ise önemli bir değişiklik yaşanmadı. 
     
</TEXT>
</DOC>
