<DOC>
<DOCNO> 275243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun11.html </URL>
<DATE> 2004/09/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Senatör Kennedy IraK, Bush'un Vietnam'ı 
</HEADLINE>
<TEXT>

     ABD'de muhalefetteki Demokrat Parti'nin önde gelen senatörlerinden Ted Kennedy, Başkan George W. Bush'un terörle mücadeledeki yanlış politikaları yüzünden ABD'nin teröristlerin nükleer saldırısına uğraması ihtimalinin arttığını söyledi. 
     Kennedy, bugün Washington'da bir üniversitede yapacağı ve metni önceden basına verilen konuşmasında, Bush'u, terörle mücadelede önceliği Usame Bin Ladin'in yakalanmasına değil Irak'ta Saddam Hüseyin rejiminin devrilmesine ayırmakla eleştirdi. 
     Senatör Kennedy, ''Irak'taki savaş yüzünden ABD'nin üzerinde mantar bulutunun yükselmesi, azalan değil artan bir olasılık haline geldi'' diyerek, nükleer saldırı tehlikesine işaret etti. 
     Irak'ı ''Bush'un Vietnam'ı'' olarak nitelendiren Kennedy, Amerikan askerlerinin Irak'ta çıkışı olmayan bir bataklığa sürüklendiğini savundu. 
     Eski başkan John F. Kennedy'nin kardeşi Ted Kennedy, 2 Kasım başkanlık seçiminde Cumhuriyetçi Bush'a karşı yarışacak olan Demokrat aday John Kerry'ye destek amacıyla çeşitli kentlerde konuşmalar yapıyor. 
     
</TEXT>
</DOC>
