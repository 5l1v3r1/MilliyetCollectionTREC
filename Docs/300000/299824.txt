<DOC>
<DOCNO> 299824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun55.html </URL>
<DATE> 2004/12/22/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
Irak'ın Mahmudiye kasabasında patlama... Çok sayıda ölü ve yaralı var 
</HEADLINE>
<TEXT>

     Irak'ın başkenti Bağdat'ın 30 km güneyindeki Mahmudiye kasabasında bu akşam meydana gelen patlamada, çok sayıda kişinin öldüğü ya da yaralandığı bildirildi. 
     Mahmudiye yakınlarındaki Latifiye Hastanesi'nin müdürü Doktor Davud El Tai, AFP'ye telefonla yaptığı açıklamada, bombalı araçla düzenlenen saldırının çok sayıda kişinin yaralanmasına ve ölümüne yol açtığını söyledi. 
     Bağdat'taki hastanelere çok sayıda yaralının götürüldüğünü belirten El Tai, ölü ve yaralı sayısı hakkında kesin bilgi vermedi. 
     Görgü tanıkları da alışveriş merkezlerinin bulunduğu kasaba merkezinde saat 18.30 civarında şiddetli bir patlama duyulduğunu söylediler. 
     Bir görgü tanığına göre, patlama 4 binanın ve 20 kadar dükkanın yıkılmasına yol açtı. 
     
     ROKETLE VURULAN BİR TANKER HAVAYA UÇTU 4 ÖLÜ, 53 YARALI 

     Irak'ın başkenti Bağdat'ın 30 kilometre güneyindeki Mahmudiye kasabasında bu akşam meydana gelen patlamaya, bir tankere roket atılmasının yol açtığı bildirildi. 
     Hastane yetkilileri ve görgü tanıkları, kasaba merkezinde roketle vurulan bir tankerin havaya uçtuğunu, patlamada 4 kişinin öldüğünü, 53 kişinin yaralandığını söyledi. 
     Görgü tanıkları, patlamanın olduğu bölgede bulunan 5 evin çöktüğünü belirtti. Daha önce yapılan açıklamada, patlamaya bomba yüklü bir aracın neden olduğu kaydedilmişti. 
     
</TEXT>
</DOC>
