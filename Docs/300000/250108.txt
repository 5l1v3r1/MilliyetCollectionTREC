<DOC>
<DOCNO> 250108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/guncel/gun03.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney'yi terleten Türk kızı 
</HEADLINE>
<TEXT>


New York'ta yaşayan 12 yaşındaki Türk kızı Ayda, siyaset muhabirliğine soyundu ve ABD Başkan Yardımcısı Dick Cheney'le 11 Eylül sonrası ülkede yaşanan krizi konuştu 


ABD'de kasım ayında yapılacak olan başkanlık seçimlerini muhabir olarak izleyen Ayda İrem Süberoğlu, haberleriyle hayranlık topluyor. Ayda, son olarak ABD Başkan Yardımcısı Dick Cheney ile görüşerek 11 Eylül sonrası yaşananları sordu. 
ABD'nin çocuklara yönelik önemli yayın şirketi "Scholastic Yayıncılık", ortaöğretim çağındaki öğrencilerden oluşan muhabirleri ile ABD'deki seçimleri küçüklerin gözünden izleyerek dergi ve internet sitelerinde yayımlıyor. "Junior Scholastic" adlı program çerçevesinde, ABD'nin dört bir yanında en başarılı öğrenciler arasından seçilen siyaset muhabirleri arasında 12 yaşındaki ortaöğretim öğrencisi İzmirli Türk kızı Ayda İrem Süberoğlu da bulunuyor. 
İlk röportajını Demokratlar'ın kadın aday adayıyken Iowa seçimlerinden sonra seçim yarışından çekilen eski Illinois Senatörü Carol Moseley Braun ile yapan Ayda, son olarak Cheney ile görüştü. Cheney'nin Manhattan'da katıldığı bir ekonomi konferansını izleyen Ayda, 11 Eylül sonrası yaşanan ekonomik kriz, borsa ve işsizlik üzerine sorular sorarak, başkan yardımcısını terletti. Ayda, "Cheney ile konuşurken heyecanlandım. 11 Eylül sonrası krizin atlatıldığını söyleyen başkan yardımcısı ile borsadan ve işsizlikten konuştuk" dedi. 

Yeni hedef Bush ve Kerry 
Bundan sonraki hedefinin, Başkan George Bush ve Demokratlar'ın Başkan adayı Senatör John Kerry ile röportaj yapmak olduğunu söyleyen Ayda, "Onlara dünya çocukları için neler yapacaklarını soracağım" diye konuştu. 
ABD başkanlık seçimlerini Demokratlar'ın kazanmalarını umduğunu kaydeden Ayda, "Gazeteciliği sevdim. Bana ünlü insanlarla bir araya gelme şansı sağlıyor. İleride gazetecilik eğitimi almayı düşünüyorum" dedi. 
Ailesi İzmir'den 2.5 yıl önce gelen ve New York'a yerleşen Ayda, kısa süre önce New York'un Long Island Bölgesi'ndeki "Stewart Manor" okulunun bin öğrencisinin oyuyla okul başkanlığına seçilmiş ve New York tarihinde ABD doğumlu olmayan ilk okul başkanı olmuştu. ABD'ye ilk geldiğinde İngilizce konuşamayan Ayda, kısa sürede bu dili mükemmel bir şekilde öğrendi. New York'ta milyonlarca ortaöğretim öğrencisi arasından seçilerek siyaset muhabirliğine başlayan Ayda için okul müdürü ve öğretmenleri, "Ayda bu okula prestij kazandıracak bir mucizeyi başardı" diye övgüyle bahsediyorlar. 


</TEXT>
</DOC>
