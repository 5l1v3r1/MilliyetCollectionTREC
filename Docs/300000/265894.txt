<DOC>
<DOCNO> 265894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yasam/yas05.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuldan sonra buluşacaklar 
</HEADLINE>
<TEXT>


ÜMRAN AVCI İstanbul 

Bilgisayar mühendisi Ekber Yassa ile İstanbul Üniversitesi Fizik Bölümü mezunu Zerrin Yassa çifti 1987'de, evliliklerinin 8. yılında, Suudi Arabistan'da çocuk hasretini dindirdi. Hem de 4 çocukları birden oldu. Mahmut, Murat, Merve ve Ahmet birbirlerinden hiç kopmadı. Biri kız olan dördüzler aynı okullara gitti, hatta karate, org, yüzme ve satranç kurslarında bile birbirlerini yalnız bırakmadı. Ancak Yassa kardeşlere bu yıl ayrılık yolu gözüktü. Çünkü hepsi farklı üniversiteleri kazandı. Mahmut Kocaeli, Murat İ.Ü. Cerrahpaşa, Ahmet de İzzet Baysal üniversitesinin tıp fakültesine girdi. Merve ise annesinin yolundan giderek Gebze Yüksek Teknoloji Enstitüsü GYTE Fizik Bölümü'nü tercih etti. Merve'ye "Karakterlerinizi tek kelimeyle nasıl özetleyebilirsiniz " diye sorduğumuzda aldığımız yanıt ise şöyle oldu "Ben hassasım, Murat hareketli, Mahmut dikkatli, Ahmet ise hırslı." Üç erkek kardeş, doktor olduktan sonra aynı hastanede buluşmayı planlıyor. 




</TEXT>
</DOC>
