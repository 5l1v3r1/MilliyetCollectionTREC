<DOC>
<DOCNO> 284813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun06.html </URL>
<DATE> 2004/10/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'taki Polonyalı kadın rehine Hayatım büyük tehlike altında... 
</HEADLINE>
<TEXT>

     Irak'ta kaçırılan Polonyalı kadın rehine Teresa Borcz Halifa'yla ilgili yeni bir video kasette, Halifa hayatının büyük tehlikede olduğunu açıkladı. 
     El Cezire televizyonunda yayınlanan kasette, ''Ebu Bekr El Sıddık Tugayları'' yazılı bir pankartın önünde otururken görülen rehine Halifa, hayatının kurtulması için militanların Polonya'nın Irak'taki askerlerini çekmesi taleplerinin yerine getirilmesini istedi. 
     Polonya-Irak çifte vatandaşlığa sahip 54 yaşındaki Halifa, Polonya ve Polonyalılar ile yardım edebilecek herkese seslenerek ''Hayatım büyük tehlike içinde. Hayatımı kurtaracak tek şey Iraklıların taleplerine cevap verilmesi'' dedi. 
     Halifa, bu taleplerden ilk ve önemlisinin Polonyalı askerlerin Irak'tan çekilmesi, diğerinin de Irak'taki çeşitli Amerikan hapishanelerinde bulunan tüm Iraklı kadınların serbest bırakılmasına yardım etmek olduğunu söyledi. 
     El Cezire televizyonu, perşembe günü bir video kaset yayınlayarak militanların Polonyalı bir kadını kaçırdığını, rehinenin hayatı karşılığında Polonyalı askerlerin Irak'tan çekilmesini istediklerini aktarmıştı. 
     Polonya, Irak'ın orta kesimlerinde konuşlanmış 2400 askere sahip ve 15 ayrı ülkeden toplam 6 bin askere komuta ediyor. 
     
</TEXT>
</DOC>
