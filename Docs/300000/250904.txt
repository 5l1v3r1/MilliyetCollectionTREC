<DOC>
<DOCNO> 250904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo25.html </URL>
<DATE> 2004/06/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Trabzonspor, Üsküdar Anadoluspor'u pilot takım yaptı... 
</HEADLINE>
<TEXT>

     Trabzonspor ile Üsküdar Anadoluspor arasında futbolcu alışverişi dahil birçok organizasyonun gerçekleştirileceği bildirildi. 
     Trabzonspor Yönetim Kurulu Üyesi ve İstanbul sorumlusu Tahsin Usta, AA muhabirine yaptığı açıklamada, Trabzonspor'un Ofspor'dan sonra ikinci pilot takımının Üsküdar Anadoluspor olduğunu söyledi. 
     Usta, projeyle Trabzonspor ile Üsküdar Anadoluspor arasında futbolcu alışverişi dahil birçok organizasyon gerçekleştirileceğini vurgulayarak, ''Üsküdar Anadoluspor'un geçtiğimiz günlerde yapılan kongresinde de yönetim buna göre şekillendi. Trabzon İşadamları Derneği eski Başkanı Yusuf Şimşek'in başkanlığındaki yönetim kurulu, Trabzon kökenli işadamlarından oluştu. Önümüzdeki günlerde İstanbul'a gelecek Trabzonspor Başkanı Atay Aktuğ, konuyla ilgili protokolü imzalayacak'' dedi. 
     Trabzonspor'un ilk etapta PAF Takım'dan ayrılan oyuncuları Üsküdar Anadoluspor'a vereceği öğrenildi. 
     
</TEXT>
</DOC>
