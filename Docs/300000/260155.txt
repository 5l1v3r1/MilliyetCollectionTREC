<DOC>
<DOCNO> 260155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/yazar/guclu.html </URL>
<DATE> 2004/08/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kafası karışık olanlara... 
</HEADLINE>
<TEXT>


Tercih ve okul seçimi nedeniyle veli ve öğrencilerin kafası karmakarışık. Liseye girecekler, anadolu liseleri, fen liseleri, kolejler, meslek liseleri, süper liseler ve düz liseler arasında gidip geliyor. Üniversiteye gireceklerin işi ise çok daha zor. Onlar sadece bir yükseköğretim kurumu seçmekle kalmayacak, bir de meslek seçecekler. 
Kafaları daha fazla karıştırmadan, isterseniz gelin önce liseye giriş konusunu, ardından da üniversiteleri ele alalım. 

Hangi lise 
Üniversiteye girişteki başarı oranlarını kıstas olarak ele alırsak, ilk sırada fen liseleri var. Ama eğer öncelik yabancı dilse, kolejler bu konuda daha başarılı sayılırlar. Hem dil hem de üniversite başarısı istiyorsanız, üstelik ücretsiz olsun diyorsanız, bu konudaki doğru adresiniz anadolu liseleri olacaktır. Bu konuda ince eleyip sık dokumalısınız. Çünkü anadolu liselerinin üçte ikisi, tabela liseler. İsimleri sizi yanıltmasın. 
Çok başarılı bir öğrencisiniz ama şansınız LGS'de yeterince size gülmediyse, gideceğiniz okul, süper lise olmalıdır. Süper liseler, çalışma disiplini olan öğrencilerin buluşma noktası. Aynı tempoda giderlerse üniversiteyi kazanmaları işten bile değil. 
Kısa yoldan hayata atılmak isteyenler için, meslek liseleri bulunmaz kaftan. Ama eğer üniversiteyi düşünüyorsanız, meslek liselerinden uzak durmalısınız. Çünkü Başbakan Erdoğan'ın onca vaadine rağmen sistemin değişeceği falan yok. 
Seçilmiş öğrencileri alan okulların çok uzağındaysanız, düz liseler de sizin için önemli bir avantaj kapısı olabilir. Diğer öğrenciler, bulundukları okulların ağır müfredat programlarıyla uğraşırken siz üniversiteye çok daha iyi koşullarda hazırlanabilirsiniz. Hangi okula girerseniz girin, sonuçta üniversiteye giriş anahtarı sizin elinizde. En iddialı okullardan mezun olup da açıkta kalanlar gibi, sıradan liselerden mezun olup da Türkiye derecesi yapan pek çok öğrenci var. 
Üniversiteyi yurtdışında okumayı düşünenlere önerimse, gitmeyi kafaya koydukları liselerin bu konuda daha önce ortaya koydukları performansa bakmaları. Hangi ülkelere, hangi üniversitelere, kaç öğrenci gönderdiler Kaçı bursluydu .. 

Hangi meslek 
Üniversite mi önemli, yoksa meslek seçimi mi Kısa vadeli bakarsanız, üniversite konusu daha öne çıkıyor. Uzun vadeli baktığınızda sanki meslek seçimi çok daha önemli. 
İlle de şu üniversitelerde okuyacağım inadından vazgeçmelisiniz. Son birkaç yıldır bu yöndeki eğilimler çok arttı. Ama piyasa iddialı üniversitelerden mezun işsizlerle dolu. Demek ki sadece üniversite ismi yetmiyor. İyi bir meslek de gerekiyor. 
Sevilerek yapılmayan bir meslekte başarılı olmak mümkün değil. Bu yüzden tercihiniz meslekten yana olmalı ve hayalini kurduğunuz fakülte neredeyse gidip orada öğrenim görmelisiniz. Cilalamak gerektiğinde de o iddialı üniversitelerden birinde ya da yurtdışında mastır yaparsınız, olur biter. 
Tercihlerinizi puana göre değil, istek sıranıza göre yapmanızı daha önce defalarca dile getirdim. Ama son kez bir daha hatırlatmak istiyorum. Çünkü hala puan inadı yapanlar var. 
Bir de hala ikilem içerisinde olanlar var ki onlara da önerim, son dakika sürprizlerinden uzak durmaları. Örneğin bugüne kadar hukukçu olacağım diyenler, şimdi bir de uluslararası ilişkiler düşünüyor. Ya da ille de doktor olacağım diyenler genetiğe yöneliyor. Makine mühendisleri de endüstri diyor. Kızların son dakika favorisi ise mimarlık ve psikoloji. Kafası bu şekilde karışık olanlara önerim, son bir ay öncesine kadar ne düşünüyorlarsa o yönde hareket etsinler. Yoksa en az bir iki yılları heba olabilir. 
Yarın LGS ve ÖSS gelecek yıl değişiyor mu 



</TEXT>
</DOC>
