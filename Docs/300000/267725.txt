<DOC>
<DOCNO> 267725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/spor/axspo03.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özür'lü transfer 
</HEADLINE>
<TEXT>


Galatasaray, Fatih Akyel'in geri dönmesi için olmazsa olmaz şartlar belirledi. Yıldız oyuncuya, bonservis ücreti ödenmeyecek, iki yıl önce saha içinde tartıştığı Kaptan Bülent Korkmaz'dan özür dilemesi istenecek 

HALİL ÖZER 


Fener'in izni bekleniyor 
CİM - BOM, Fatih Akyel'in geriye dönmek ve seyircinin gösterdiği tepkiyi yumuşatmak amacıyla düşündüğü transfer şartlarını ortaya koydu. Fenerbahçe'nin bu futbolcunun transferine izin vermesi ilk önceliği alırken, ayrıca Fatih'in medya aracılığıyla tüm Galatasaray camiasından ve Kaptan Bülent'ten özür dilemesi istenecek. Ayrıca Sarı-Kırmızılı yönetim, Fatih'ten bonservisini kendisinin getirmesini talep edecek. Cim - Bom bunun için ekstra para ödemeyecek. 

Taraftar hiç unutmadı 
İKİ yıl önce Kadıköy'de oynanan Fenerbahçe - Galatasaray maçı sırasında Kaptan Bülent ile tartışan Fatih'in bu oyuncuya küfür ettiği iddia edilmişti. Bu olay o günlerde çok tartışılırken Sarı - Kırmızılı taraftar o gün yaşanan gerginliği h l unutmadı. Yönetim, bir özürün affedilmesi için yeterli olacağını belirterek, "Eğer Fatih Akyel bu özürü dilerse alçalmaz, aksine daha da yücelir" ifadesini kullandı. 

Uğurlu halka 

Volkan, hayata bakış açısının değiştiğini söyledi, "Düzenli yaşam futbola da yansıyacak" diye konuştu 

RAŞİT ALTUN 

Yaza düğün var 
BU yıl henüz ilk 11 ile tanışamayan Volkan Arslan, Sakaryaspor karşısında 17 dakika Galatasaray formasını giydi, eski günlerine geri dönme yolunda olduğunu gösterdi. Hafta içinde Merve Ata ile nişanlanarak evliliğe ilk adımını atan oyuncu, bu yaz dünyaevine girmeyi düşündüğünü söyledi, "Düzenli hayatın futboluma da olumlu yönde yansıyacağına inanıyorum" diye konuştu. 

'İlk 11'e hazırım' 
SAKARYASPOR'DA 17 dakika forma giydiğini hatırlatan Sarı - Kırmızılı futbolcu, "Önemli olan kaç dakika oynadığınız değil, nasıl oynadığınızdır. Sonuçta takımın kazanması önemlidir" dedi. Fiziksel ve mental açıdan ilk 11'e hazır olduğunu da vurgulayan Volkan, milli takıma yükselerek, doğup, büyüdüğü Almanya'da yapılacak Dünya Kupası Finallerine gitmeyi hedeflediğini söyledi. 

İki arada bir derede 

ROMANYA Milli Takımı'nın yarın oynayacağı Makedonya karşılaşması için milli takıma katılan Ovidiu Petre, bir yandan başarılı olmak için çabalıyor, diğer yandan yönetimin takım bulması konusundaki talimatı üzerine, oynayabileceği bir kulüp arıyor. Teknik Direktör Hagi ise, yönetimin ısrarla göndermek istediği bu futbolcuyu şimdilik kadrosunda tutmayı düşünüyor. Rumen oyuncu ise Avrupa dışında başka bir takımda oynamayı istemediğini açık açık yönetime iletti. 

Hagi de kararsız 

MİLLİ maç nedeniyle verilen arayı değerlendiren ve ülkesi Romanya'ya giden Hagi, dün gece Gazeta Sportirilor TV'nin spor programına konuk oldu. Rumen hoca, yeniden sahalara dönüp dönmeyeceği ile ilgili bir soruya, önce "hayır" yanıtı verdi ancak, yönetimin kendisine teklif yaptığını doğruladı. Galatasaray Teknik Direktörü, daha sonra gazetecilerle yaptığı sohbette ise, "Bu iş birkaç gün içinde netleşecek. Başarıp başaramayacağımı bilmiyorum" diye konuştu. Öte yandan Hagi, National Bükreş ile Cumartesi günü hazırlık maçı yapmak için anlaştı. 


</TEXT>
</DOC>
