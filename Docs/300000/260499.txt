<DOC>
<DOCNO> 260499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko22.html </URL>
<DATE> 2004/08/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Babacan 3 yıllık program, AB'ye katılması öncesi program olacak 
</HEADLINE>
<TEXT>

     Devlet Bakanı Ali Babacan, Belçika Hazine ve Maliye Bakanı ve Başbakan Yardımcısı Didier Reynders ile görüştü. 
     Devlet Bakanı Babacan'ın Hazine'deki makamında gerçekleştirilen görüşme yaklaşık 1.5 saat sürdü. 
     Babacan görüşmede, Reynders'e, Türkiye'nin hazırlamakta olduğu 2005-2007 yıllarını içeren 3 yıllık ekonomik programın temel nitelikleri hakkında bilgi verdiği öğrenildi. 
     Türkiye ile Avrupa Birliği arasındaki ekonomik ilişkiler hakkında görüş alışverişinde bulundukları görüşmede Babacan, aynı zamanda Türkiye'nin hazırlamakta olduğu 3 yıllık ekonomik programın Türkiye'nin AB'ye katılması öncesi program olacağını dile getirdi. 
     Reynders, görüşmede, Türk ekonomisinin 2003-2004 yıllarında gösterdiği performansı takdirle izlediklerini belirttiği öğrenildi. 
     Didier Reynders, Belçika'nın 1980'li yıllarda ekonomik sıkıntı içinde olduğunu, yüksek düzeydeki borç stoğunu yavaş yavaş aşağı indiklerini, aynı dönemde bütçe açıklarının fazla olduğunu, bunu bugün dengeye oturttuklarını bildirdi. 
     Reynders, Devlet Bakanı Ali Babacan'ın davetlisi olarak dün akşam Ankara'ya gelmişti. Babacan ve Reynders dün akşam yemeğinde bir araya gelmişlerdi. Trillye Restaurant'taki yemeğe, Reynders'in eşi ve 3 çocuğu ile Babacan'ın eşi Zeynep Babacan ve oğlu Kerem de katılmıştı. 
     
</TEXT>
</DOC>
