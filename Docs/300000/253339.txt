<DOC>
<DOCNO> 253339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy21.html </URL>
<DATE> 2004/07/06/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Vergi Paketi... Araç muayene istasyonları özelleşecek. 
</HEADLINE>
<TEXT>

     TBMM Plan ve Bütçe Komisyonu, vergi yasalarında değişiklik yapan yasa tasarısının 13 maddesini daha kabul ederken, komisyonda önergelerle tasarıya yeni maddeler eklendi, bazı maddeler değiştirildi. 
     Komisyon bugünkü görüşmelere, araç muayene istasyonlarının özelleştirilmesini öngören 43. maddeden başladı. Üzerinde uzun süre tartışılan madde, araç muayenelerinin gerçek ve tüzel kişilere yaptırılmasını öngörüyor. Yetki verilecek gerçek ve tüzel kişiler bu yetkilerini alt işleticilere devredebilecekler. İstasyonlara işletme belgesi, Ulaştırma Bakanlığı tarafından verilecek. 
     Muayene istasyonlarında otobüs, kamyon, çekici ve tanker için 100 milyon lira, otomobil, minibüs, kamyonet, özel amaçlı taşıt, arazi taşıtı, romörk ve yarı romörk için 75 milyon lira, traktör, motosiklet, motorlu bisiklet için 40 milyon lira muayene ücreti alınacak. Bu araçlar dışında kalanların muayene ücreti Ulaştırma Bakanlığınca belirlenecek. Bu ücretler her yıl yeniden değerleme oranında artırılacak. İşleticiler, muayene süresi geçirilen araçlara her ay için ücreti yüzde 5 fazlası ile tahsil edecek. Bakanlar Kurulu muayene ücretini her 5 yılda bir yüzde 20'ye kadar artırabilecek. 
     Araç muayene istasyonu işleticileri, bir ay içinde elde ettikleri hasılat toplamının ilk 3 yıl yüzde 30'unu, sonraki 7 yıl yüzde 40'ını, daha sonraki 10 yıl 50'sini ve süresini geçiren araçlardan alınacak yüzde 5 oranındaki ek tutarın tamamını Hazine payı olarak vergi dairesine ödeyecek. Hükümetten gelen şeklinde sözkonusu paylar her dilim için yüzde 10 fazla belirlenmişken, komisyonda AK Parti İstanbul Milletvekili Mustafa Açıkalın'ın verdiği ve hükümetin de desteklediği önergeyle Hazine payı düşürüldü. 
     Tasarı, araç muayenesini koşullara uygun olarak yapmayan, Hazine payını yatırmayan işletmecilere idari para cezaları öngörürken, işletme şartlarına uymamakta ısrar edenlerin işletme belgesinin iptal edilmesini de öngörüyor. 
     Bu arada, özel muayene istasyonları faaliyete geçinceye kadar Karayolları Genel Müdürlüğü muayene işlemlerine devam edecek, ancak muayene ücreti genel KDV oranı kadar artırılacak. 
     Muayenesi zamanında yapılmayan araçlar da trafikten men edilerek en yakın muayene istasyonuna gönderilecek. 
     
     TRAFİK CEZALARININ TAHSİLİ 
     Trafik cezalarına uygulanan gecikme zammını da yeniden düzenleyen tasarıdaki hüküm de komisyonda önergeyle değiştirildi. Hükümet tasarısında bir ay içinde ödenmemesi halinde cezaların 3 katına çıkarılması hüküm altına alınmışken, bir ay içinde ödenmeyen cezalara her ay yüzde 5 gecikme faizi uygulanması ancak gecikme faiziyle birlikte oluşan miktarın cezanın iki katını geçemeyeceği hükmü getirildi. 
     Mevcut uygulamada, ilk 10 günde ödenmeyen cezalar bir kat, ikinci 10 günde iki kat, üçüncü 10 gün içinde ödenen cezalar ise 3 kat tahsil ediliyor. 
     Tasarıya önergeyle eklenen bir hüküm uyarınca otoyol ve köprülerden ücret ödemeden geçiş yapanlara, geçiş ücretinin 10 katı idari para cezası kesilecek. 
     Posta Kanunu'na bir hüküm de ekleyen tasarı, Maliye Bakanlığınca para cezalarının PTT vasıtasıyla tahsiline olanak sağlıyor. PTT, görevli memurları aracılığıyla makbuz karşılığı cezaları tahsil edecek ve Maliye Bakanlığı Merkez Saymanlığı hesabına yatıracak. 
     
     HAZİNE TAŞINMAZLARININ DOĞRUDAN SATIŞI 
     Tasarı ile Hazine'ye ait taşınmazların toplu konut amaçlı kullanılmak üzere protokolle belediyelere satışına da imkan sağlanıyor. Önerge ile üzerinde eğitim veya sağlık amaçlı sınırlı ayni hak tesis edilmiş taşınmazların satışında, hak sahibinin vakıf üniversitesi veya bakanlar kurulunca vergi muafiyeti tanınan vakıf olması halinde satış bedeli harca esas değerin yarısı kadar olacak. Satılan taşınmazlar amacı dışında kullanılamayacak. 
     Hazine'ye ait taşınmazların taksitli satışında, alıcının yükümlülüklerini yerine getirememesi halinde, tahsil edilen tutarlardan geçici teminata isabet eden tutar Hazine'ye irat kaydedildikten sonra kalanı alıcıya iade edilecek. 
     Plan ve Bütçe Komisyonu'nda yasa tasarısının, Hazine'ye ait taşınmazların değerlendirilmesinde Emek İnşaat'a yetki veren maddesi önergeyle metinden çıkarıldı. 
     
     YATIRIMLARIN TEŞVİKİ 
     Tasarı, yatırımların yasa ile teşvik edildiği ve desteklendiği illerde, küçük sanayi sitesi olarak ayrılmış alanlarda bulunan Hazine'ye ait taşınmazların bu amaçla kurulmuş kooperatiflere harca esas değer üzerinden doğrudan satışını da öngörüyor. Ayrıca, yine bu yörelerde bulunan ve üzerinde henüz faaliyete geçmemiş yatırım bulunan arazi ve arsalar da en az 10 kişilik istihdam öngören gerçek ve tüzel kişilere bedelsiz olarak devredilebilecek. 
     Tasarıyla getirilen bir düzenleme uyarınca da bu illerde azami 2 yılda tamamlanan yeni yatırımlar için öngörülen teşvik ve destekler, yatırımın tamamlandığı tarihi izleyen 5 yıl süresince uygulanacak. Yatırımların teşvikine ilişkin yasada öngörülen teşvik ve destekler 31 Aralık 2008 tarihinde sona ereceğinden, getirilen bu hükümle yatırımcılara teşviklerden yararlanmada ek süre veriliyor. 
     Plan ve Bütçe Komisyonu'nda, Petrol Kanunu uygulamaları dolayısıyla yabancı şirketlere verilen kur garantisi yüzünden adlarına zimmet çıkarılan Hazine bürokratlarının borçlarının terkini öngören madde, Hazine'den bir yetkili gelmediği için görüşülmedi. 
     Tasarıdaki bir düzenleme uyarınca, uluslararası yargı organlarında devletin taraf olduğu davalar ile uluslararası tahkim yoluyla çözümlenmesi öngörülen ve Hazine avukatlarınca takibine imkan bulunmayan uyuşmazlıklarla ilgili davalarda, ilgili idarelerde Türk ve yabancı uyruklu avukatlık ortaklıklarından hizmet satın alabilecek. 
     Emekli Sandığı Kanunu'nu da değiştiren tasarıya göre Emekli Sandığı'nın 7 oteli, yönetim kurulu tarafından ihaleyle satılabilecek. Kabul edilen bir önerge uyarınca da Sandığın mülkiyetinde bulunan tescilli taşınmaz niteliğindeki kültür varlıkları Kültür ve Turizm Bakanlığı'na tahsis edilmek üzere Hazine'ye devredilecek. 
     Komisyon tasarının görüşmelerine devam ediyor. 
     
</TEXT>
</DOC>
