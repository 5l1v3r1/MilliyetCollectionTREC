<DOC>
<DOCNO> 281903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo19.html </URL>
<DATE> 2004/10/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
UEFA Kupası'nda grup maçları yarın başlıyor... 
</HEADLINE>
<TEXT>

     UEFA Kupası'nda bu sezon ilk kez uygulanan grup maçları yarın yapılacak karşılaşmalarla başlayacak. 
     B Grubu'nda yer alan Beşiktaş'ın maç yapmadan geçireceği haftada, grubunda yer alan rakipleri birbirleriyle karşılaşacak. Romanya'nın Steaua Bükreş takımı evinde Belçika'nın Standard Liege takımını, İspanya'nın Athletic Bilbao ekibi de İtalya'nın Parma takımını konuk edecek. 
     UEFA Kupası'nda Beşiktaş'ın 4 Kasım Perşembe günü İstanbul'da karşılaşacağı Athletic Bilbao'nun Parma ile yapacağı karşılaşma, TSİ 22.00'de San Mames Stadı'nda oynanacak. 
     Athletic Bilbao ile Parma bundan önce UEFA Kupası'nda 1 kez karşı karşıya geldi. 1994-95 sezonunda UEFA Kupası 3. turunda mücadele eden Parma, Athletic Bilbao engelini, ilk maçta 1-0 yenilmesine rağmen, evinde 4-2'lik skorla geçmesini bildi. 
     Athletic Bilbao, UEFA Kupası'nda İtalyan takımlarına karşı evinde hiç maç kaybetmemesiyle dikkatleri çekiyor. İspanyol ekibi, İtalyan takımlarını ağırladığı 6 maçın 5'ini kazanırken, 1 mücadele ise beraberlikle tamamlandı. 
     İtalyan Parma takımı ise UEFA Kupası'nda hiçbir eşleşmede İspanyol ekiplerine elenmedi. 
     Parma, 1994-95 sezonundaki Athletic Bilbao eşleşmesinin yanı sıra 1992-1993 sezonunda Kupa Galipleri Kupası yarı finalinde, 1998-1999 sezonunda ise UEFA Kupası yarı finalinde Atletico Madrid'i eleme başarısı gösterdi. Parma'nın dikkat çeken bir başka özelliği ise İspanyol takımlarını elediği 3 sezonda da katıldığı kupaları müzesine götürmesi. 

     
</TEXT>
</DOC>
