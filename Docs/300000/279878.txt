<DOC>
<DOCNO> 279878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas30.html </URL>
<DATE> 2004/10/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Açık çeke 51 milyon lira yazdı... 
</HEADLINE>
<TEXT>

     Bisiklet üzerinde 51 saat 7 dakika kalarak, ''Bisiklet üzerinde en uzun kalma dünya rekorunu'' kıran Konyalı bisikletçi Yusuf Ecevit 51 , PANKOBİRLİK Başkanı Recep Konuk'un başarısı nedeniyle kendisine verdiği açık çeke 51 milyon lira yazdı. 
     Konya Şekerspor Kulübü'nün lisanslı sporcusu Yusuf Ecevit, 23 Eylül'de saat 06.30'da başladığı bisiklet üzerinde en uzun kalma rekor denemesini 25 Eylül sabahı 09.37'ye kadar sürdürmüş ve 51 saat 7 dakikalık bu başarısıyla dünya rekoru kırmıştı. 
     Aynı gün Başbakan Recep Tayyip Erdoğan'ın da katıldığı Çumra Şeker Fabrikası'nın açılış töreninde PANKOBİRLİK Genel Başkanı Konuk, Ecevit'e başarısı nedeniyle açık çek vermişti. 
     Ecevit, bugün kendisine verilen açık çeke 51 milyon lira ve 13 Ekim 2004 tarihini yazdı. Rekortmen sporcu bu çeki çerçeveletip, evinin duvarına asacağını söyledi. 
     Yusuf Ecevit, AA muhabirine yaptığı açıklamada, 51 yaşında 51 saatlik bir rekor kırmasının ardından, kendisine verilen açık çeke 51 milyon lira yazarak, amacının maddi bir kazanç olmadığını gösterdiğini belirtti. 
     
     ''AKRABALARIM ÇOĞALDI...'' 
     Çeki aldıktan sonra birçok kişinin kendisini aradığını belirten Ecevit, ''Başarımı kutlayanlar kadar, hiç adını duymadığım kişiler de beni aradı. Özellikle açık çeki aldıktan sonra akrabalarım çoğaldı. Yazacağım miktarı çok merak ediyorlardı. 5 trilyon lira yazmamı söyleyenler bile oldu. Yazdığım bu rakamı duyunca çok şaşıracaklar'' dedi. 
     Asıl amacının, kulübünün ve kendi adını dünya tarihine yazmak olduğunu ifade eden Ecevit, ''Bundan sonra da kulübümü en iyi şekilde temsil etmeye çalışacağım. Kendi rekorumu yine kendim kırmayı hedefliyorum'' diye konuştu. 
     Şekerspor Basın Sözcüsü Necati Batı da büyük bir başarıya imza atan kulüp antrenörlerinden Ecevit'in kendisine yakışanı yaptığını, desteklerinin süreceğini söyledi. 
     
</TEXT>
</DOC>
