<DOC>
<DOCNO> 256543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy15.html </URL>
<DATE> 2004/07/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Milletvekili konutları Erdoğan ve Arınç'ın arasını açtı... 
</HEADLINE>
<TEXT>

     Milletvekillerine TOKİ aracılığı ile konut yaptırma projesi, Başbakan Tayyip Erdoğan ile TBMM Başkanı Bülent Arınç'ın arasını açtı. 
     Erdoğan bugün Fransa'ya hareketinden önce yaptığı açıklamada medyayı suçladıktan sonra 'Bu ülkede yürütmeden sorumlu olan kişi şahsım ve kabinemdir' diyerek Arınç'a üstü kapalı mesaj gönderdi. 
     Konutların yapılmasından yana olan Arınç ise AK Parti grubunun verdiği yemeğe katıldı ve gazetecilere yaptığı açıklama ile "konut" gerilimini tırmandırdı. 
     CHP ise gerilimde TBMM Başkanı Bülent Arınç'ın yanında yeralıyor. CHP Grup Başkanvekili Haluk Koç, bugün düzenlediği basın toplantısında 'Milletvekilleri parasını ödeyerek kooperatif tarzında konut edinme yoluna gidiyor. Burada ahlak dışı, tartışılacak hiçbir şey yok' dedi. 
     İşte devletin zirvesinde yaşanan "konut krizi"ni bugün alevlendiren açıklamalar... 
     
     ERDOĞAN ÖFKELİ 

     Başbakan Recep Tayyip Erdoğan, hükümetin milletvekilleriyle ilgili lojman yaptırmak gibi bir gayreti bulunmadığını belirterek, ''Bu konuda atılan başlık, siyasete, siyasetçiye yine çamur bulaştırmaktan başka birşey değildir'' dedi. 
     Başbakan Erdoğan, 3 günlük resmi ziyarette bulunmak üzere Fransa'ya hareketinden önce Esenboğa Havalimanı'nda gazetecilere açıklamalar yaptı ve sorularını yanıtladı. 
     Erdoğan, bir gazetecinin, ''2 yıl önce seçimlerden sonra milletvekillerinden lojmanlardan oturmamalarını istediniz ve bu ayakta alkışlandı. Şimdi ise Toplu Konut İdaresi'nin TOKİ milletvekillerine site yapma çalışmaları var. Siz bunu bir çelişki olarak görmüyor musunuz'' sorusu üzerine, ''Bu söylediğiniz ifadeler yalandır'' dedi. 
     Bir broşürün yayınlanmasının kendisini ilgilendirmediğini ifade eden Erdoğan, bu ülkede yürütmeden sorumlu olan kişinin şahsı ve kabinesi olduğunu söyledi. Erdoğan, ''Şu anda TOKİ ile TBMM arasında yapılmış bir protokol var mı, bunu ilgili taraflara sordunuz mu '' diye sordu. 
     Erdoğan, şöyle konuştu 
     ''Sormadınız... Sadece mensubu olduğunuz gazeteniz bol bol sürmanşet atıyor. At, tutarsa... Bırakın artık bu işleri. Dürüst olun. Dürüst olmaya mecbursunuz. Ben altına imza koyduğum bir protokolün hesabını veririm milletime. Altına imza koymadığım protokolün hesabını vermem. Şu anda milletvekillerimiz ile ilgili hükümetimizin lojman yaptırmak gibi bir gayreti yoktur. Atılan başlık siyasete, siyasetçiye yine çamur bulaştırmaktan başka birşey değildir. TBMM'nin veya milletvekillerinin kooperatif kurmak suretiyle şu şekilde veya bu şekilde yapacağı şeyler olabilir, ama TOKİ bu tür şeylerin içerisinde değildir. TOKİ'nin şu anda imzaladığı herhangi bir protokol yoktur. Kaldı ki bundan benim haberimin olması gerekir. Benim böyle bir şeyden kesinlikle haberim yoktur. Ben, size şahsımla ve TOKİ ile olanı anlatıyorum. TOKİ ile görüşülmüş olabilir. Bu görüşmenin yapılması hiçbir zaman böyle birşeyin yapıldığı anlamına gelmez. Nitekim TOKİ'nin ne arsa tahsisi, ne böyle bir inşaatı başlatması ne de böyle birşeye imza atması söz konusudur. Ben bunu şu anda tüm basının huzurunda milletime tekrar duyuruyorum. 
     Lütfen dürüst olalım, dürüst hareket edelim. Siyasete ve siyasetçiye çamur bulaştırma gayreti içerisine girmeyelim. Bu tür şeylerden de yazılı medyadan - maalesef şu anda bir kısım demek zorunda kalacağım - beklentiler içerisine girmesinler. Çünkü şahsım ve hükümetim bu tür beklentilere cevap vermeyecektir.'' 

     
</TEXT>
</DOC>
