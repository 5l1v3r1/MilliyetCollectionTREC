<DOC>
<DOCNO> 283175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy15.html </URL>
<DATE> 2004/10/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yargıtay Birinci Başkanvekilliği'ne Osman Şirin seçildi 
</HEADLINE>
<TEXT>

     Yargıtay Birinci Başkanvekilliği'ne Birinci Ceza Dairesi Üyesi Osman Şirin seçildi. 
     Yargıtay Büyük Genel Kurulu'nca bugün yapılan seçim sonucunda Mater Kaban'dan boşalan Yargıtay Birinci Başkanvekilliği'ne ceza bölümü Birinci Ceza Dairesi Üyesi Osman Şirin seçildi. 
     
     ŞİRİN'İN ÖZGEÇMİŞİ 
     1943 yılında Vakfıkebir'de doğan Şirin, Trabzon Lisesi'ni bitirdikten sonra İstanbul Üniversitesi Hukuk Fakültesi'nden 1965 yılında mezun oldu. 
     Trabzon Hakim Adayı olarak mesleğe başlayan Şirin, sırasıyla İkizdere, Akçakoca Hakimliği, Bafra Ceza Hakimliği, Samsun Ağır Ceza Mahkemesi Başkanlığı, İstanbul Basın Suçları ve Ceza Hakimliği ve İstanbul Ağır Ceza Mahkemesi Başkanlığı görevlerinde bulundu. 
     1991 yılında Yargıtay üyeliğine seçilen Şirin, Ceza Yargılaması Usul Yasası Tasarısı Komisyon Üyeliği de yaptı. 
     Hakim ve Savcı Adayları Eğitim Merkezi Öğretim Görevlisi olan Şirin'in mesleki konularda yayımlanmış çok sayıda makalesi bulunuyor. 
     Şirin, evli ve üç çocuk babası. 
     
</TEXT>
</DOC>
