<DOC>
<DOCNO> 296740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/spor/aspo.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökten Berkant düştü 1-2 
</HEADLINE>
<TEXT>


Kartal, ligin dibinden kurtulmaya çalışan rakibi karşısında Johnson'un penaltı golüyle şoke oldu. Son haftaların formda ismi Tümer dengeyi kurdu. Berkant'ın uzatmalardaki kafası ile de üç puanı buldu 

BİLAL MEŞE 


Büyük hedeflerin umutsuzluğa dönüştüğü yerde başarıyı yakalamak biraz zordur. Beşiktaş, Süper Lig'de bize göre prestij savaşı veriyor. Zirve ile aradaki puan farkı Kartal'ın en büyük handikapı. Bu dezavantaj bazen psikolojik olarak avantaja dönüşebiliyor. Çünkü Beşiktaş, nasıl olsa zirveden uzak olduğunu düşünerek, kafası rahat şekilde oynuyor. Kayseri'deki kötü zeminin zorluk derecesini artırdığı 90 dakikalık mücadeleden Beşiktaş üç puanla çıktıysa, bunu da rahatlığına borçludur. 
Maçta bizce bir kritik pozisyon var. Fatih Sonkaya'nın elle topu ceza alanı içinde oynamasına penaltı kararı veren Cem Deda, nedense aynı duyarlılığı Balili ceza alanı içinde topa smaç yaparken göstermedi. Bu Deda'nın en büyük ayıbıydı. 
Karşılaşmaya rakibine oranla daha tempolu ve arzulu başlayan Beşiktaş, 12. dakikada ilk pozisyonunu yakaladı. Ahmed Hassan, sağdan hareketlenen İbrahim Akın'ı kaçırdı. Genç futbolcu sağ çarprazdan sert vurdu, top önce Metin Aktaş'ın ellerine, ardından da üst direğe çarptı, tehlikeyi savunma kornerle savuşturdu. 
Atatürk Stadı'nın buz tutmuş zemininde hem ayakta durmak, hem de rakip ile mücadele etmek kolay iş değildi. 27. dakikada Balili'nin soldan kornerinde Gökhan altı pas içinde kafayla sert vurdu. Top genç Ramazan'dan döndü. 
30. dakikada Mithat'ın ceza alanı içine havalandırdığı topa Fatih Sonkaya elle müdahale edince, hakem Deda penaltı noktasını gösterdi. Johnson şık bir vuruşla penaltıyı gole çevirdi 1-0 
45 1'de Mithat, yaklaşık 35 metreden sert vurdu. Ramazan bu pozisyonda da başarılıydı. 

Yine Tümer Metin 
İkinci yarıya daha disiplinli başlayan Beşiktaş, 55. dakikada beraberliği yakaladı. Pancu, soldan Tümer'i ceza alanında topla buluşturdu. Son haftaların formda ismi, iki savunma adamı ve zor pozisyon olmasına karşın topu soluyla uzak köşeye gönderdi 1 - 1. 
60'ta yine Mithat sağdan indi, sert vurdu, ancak Ramazan gole izin vermedi. Beşiktaş, baskısını artırmasına rağmen orta sahada Okan'ın çok top kaybetmesiyle oyun kurmakta sıkıntı yaşadı. Kritik bölgelerde yapılan bu kayıplar Beşiktaş'ın başına çorap örebilirdi. 
71'de Veysel soldan indi, ortaladı, Okan, altı pas içinde ayak yerine kafasını vurmayı tercih edince, takımını bir golden etti. 
Karşılaşmanın bu şekilde bitmesi beklenirken, son dakikada oyunun kaderi bir anda değişti. İbrahim Üzülmez soldan indi, güzel bir orta kesti. Uzun zamandır bırakın on biri, yedek kulübeyi dahi göremeyen Berkant, kafayla topu filelere gönderek, skoru belirledi 1 - 2. 
Beşiktaş, soğuk terler döktüğü maçı kazanarak ligde dördüncü sıraya çıktı. Ancak şu bir gerçek ki, bu mücadele çarşamba için ölçü olamaz. Çünkü oyuncuların ayakları sahada, kafaları Parma'daydı. 

Şiddete Kırmızı Kart 

İki takım oyuncuları sahaya CNN Türk ile Milliyet Gazetesi'nin öncülüğünü yaptığı "Şiddete Kırmızı Kart" pankartıyla çıktılar. Süper Lig'de bu hafta oynanacak tüm karşılaşmalarda takımların bu pankartı taşıyacağı belirtildi. 

'Şimdi final zamanı ' 

Del Bosque, dördüncü sıraya yükselmelerine sevindiğini söyledi, "Bu dakikadan itibaren, tam bir final havasında geçecek Parma maçını düşünüyoruz" dedi 
ORHAN YILDIRIM 

'Risk aldık, kazandık' 
BEŞİKTAŞ Teknik Direktörü Bosque, Kayserispor karşısında risk alıp kazandıklarını söyledi. Olumsuz hava ve saha koşullarında mücadele verdiklerine dikkat çeken İspanyol teknik adam, "Fatih istemeden penaltı yaptırdı, işimiz çok daha zorlaştı" dedi. Bu dakikadan sonra sadece galibiyeti düşünerek risk aldıklarını belirten Bosque, "Berkant diğerlerine göre daha iyi olduğu için onu oynattım. O da golünü attı" diye konuştu. 

'Sabırla beklediler' 
VEYSEL ile Berkant'ın uzun bir süre sabırla beklediklerini vurgulayan Beşiktaş çalıştırıcısı, "Başarılı oldular, onlar adına sevindim" yorumunu yaptı. Bu galibiyetle üst üste maç kazanma geleneğini sürdürdüklerine dikkat çeken Bosque, "Klasmanda da 4. sıraya yükseldik. İlk yarıyı da Sebat galibiyeti ile bitirmek istiyoruz. Bu dakikadan itibaren tam bir final havası içinde geçecek olan Parma maçını düşünüyoruz" dedi. 

Maçın hakemi 
Penaltıyı atladı 

HAKEM Cem Deda vasat bir yönetim gösterdi. Beşiktaş'ın Tümer ile kullandığı serbest atışta topa ceza alanında elle müdahale eden Balili'nin pozisyonu penaltıydı, Deda atladı. Kayseri lehine verdiği penaltıda haklıydı. Ancak bazı ikili mücadeleleri iyi süzemedi. 


</TEXT>
</DOC>
