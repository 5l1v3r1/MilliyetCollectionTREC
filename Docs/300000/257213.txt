<DOC>
<DOCNO> 257213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/ekonomi/eko01.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasitede kamusal rekor 
</HEADLINE>
<TEXT>


Haziranda özel sektörün kapasite kullanımı düşmesine karşın kamuda kapasitenin 1 puan artması toplam kapasite kullanımının yüzde 84.5'le son altı yılın zirvesine çıkmasını sağladı 

EKONOMİ SERVİSİ 

İmalat sanayinde kapasite kullanım oranları haziranda da kamu sayesinde hız kesmedi. Kapasite kullanım oranı son altı yılın en yüksek seviyesine ulaşarak yüzde 84.5'e çıktı. 
Devlet İstatistik Enstitüsü, imalat sanayi eğilim anketinin haziran sonuçlarına göre kapasite kullanımı yüzde 84.5 ile yeni bir zirve yaptı. Son altı yılın zirvesine çıkan kapasite kullanımı mayısa göre özel sektörde düştü, kamuda yükseldi. Mayısta yüzde 83.6 kapasiteyle çalışan özel sektörde oran, haziranda yüzde 83.1'e gerilerken kamuda yüzde 85.4'ten yüzde 86.4'e yükseldi. Taşıt araçları sektöründe kapasite yüzde 83.9 olurken mayıstaki yüzde 85.8'lik seviyesinin altına geriledi. Kapasite ana metal sanayinde yüzde 87.1'den yüzde 74.4'e, makine teçhizatta da yüzde 89.9'dan 87.5'e geriledi. Gıda, içecek, giyim ve petrol üretiminde ise kapasite kullanımları mayısa göre arttı. 

Fiyat artar, satışlar düşer 
Bu arada üreticiler temmuzda üretim, satış ve satış fiyatlarında yükseliş beklerken özel sektörde eğilim farklı oldu. Toplamda temmuz üretiminde yüzde 0.7, satışlarda yüzde 0.2 ve satış fiyatlarında yüzde 0.6 yükseliş bekleniyor. Özel sektörde ise üretimin yüzde 0.8, satışların yüzde 2 düşeceği tahmin ediliyor. Üretimdeki düşüşe karşın satış fiyatlarının yüzde 0.5, hammadde fiyatlarının da yüzde 0.7 artacağı belirtiliyor. 


</TEXT>
</DOC>
