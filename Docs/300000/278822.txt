<DOC>
<DOCNO> 278822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/spo02.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükselen değer 
</HEADLINE>
<TEXT>


Fenerbahçe, Eurosport'un yaptığı Avrupa'nın en iyi 24 takımı yarışmasında beşinci sıraya çıktı. Sarı-Lacivertliler, birçok ünlü kulübü geride bırakmayı başardı 

YUSUF KOBAL 


Barça ile aynı puanda 
EUROSPORT tarafından bir süredir organize edilen Avrupa'nın en iyi kulüpleri yarışmasında Fenerbahçe beşinci sıraya oturdu. İspanyol devi Barcelona ile aynı puana ulaşan Sarı - Lacivertli takımı, Şampiyonlar Ligi'ndeki rakibi O.Lyon, bir puan geriden izliyor. Top 24 sıralamasında hızla zirveye doğru tırmanan Fenerbahçe birçok ünlü takımı şimdiden arkasında bıraktı. 

Devleri geride bıraktı 
SIRALAMADA Alman Bayern Münih 32 puanla birinci, İngiliz Chelsea aynı puanla ikinci, Arsenal 30 puanla üçüncü durumda bulunuyor. Barcelona ile birlikte 28 puana sahip Sarı - Lacivertliler, geçtiğimiz hafta deplasmanda 6 - 2 yenildiği Manchester United başta olmak üzere Liverpool, Real Madrid, Monaco, Juventus, Inter ve Milan gibi rakipleri sollamasını bildi. 

Fabiano'ya destek 

Sarı - Lacivertli takımın Brezilyalı oyuncuları Nobre ve Aurelio, vatandaşları Fabiano'ya sahip çıktılar. İki yıldız, Fabiano'nun gönderileceği konusundaki haberlere, "Kimse onunla uğraşmasın. Şu an takıma alışıyor. Dimdik ayakta ve kısa bir zaman sonra Fenerbahçe'ye çok faydalı olacak" dediler. 

Nobre şov yaptı 

Attığı gollerle Fenerbahçe'yi sırtlayan Nobre dünkü antrenmanda kaleye geçti ve yaptığı süper kurtarışlarla arkadaşlarının alkışlarını topladı. Sarı - Lacivertli futbolcular, Nobre'ye, "Artık Rüştü kaleyi unutsun" diyerek takıldılar. Bu arada sakatlığı düzelen Serhat da çift kalede şov yaptı. 

Ortega rahatladı 

FENERBAHÇE'NİN eski futbolcusu Arjantinli Ariel Ortega'ya FIFA tarafından kalıcı lisans verildiği belirtildi. Ortega'nın menajeri Juan Berros, Arjantinli oyuncunun transferi ile ilgili her konuda Newel's Old Boys ile Fenerbahçe'nin anlaştığını söyledi. Berros, "Her şey planlandığı gibi oldu. Ortega kariyerine Newel's kulübünde devam etmekte serbest" dedi. 


</TEXT>
</DOC>
