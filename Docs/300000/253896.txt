<DOC>
<DOCNO> 253896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo22.html </URL>
<DATE> 2004/07/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konyaspor eksiklerini gidermeye çalışıyor... 
</HEADLINE>
<TEXT>

     Kızılcahamam'da kamp çalışmalarını sürdüren Konyaspor, ortaya çıkan eksikliklerini gidermeye çalışıyor. 
     Konyaspor Teknik Direktörü Sakıp Özberk, hazırlıkların başarıyla sürdüğünü, 15 Temmuz'da sona erecek kampta sona yaklaşılırken elde edilen sonuçları, çeşitli takımlarla maç yaparak test etmeye başladıklarını söyledi. 
     Özberk, Samsunspor ile dün yapılan hazırlık maçının ilk yarısının, her iki takımının kontrollü şekilde oynaması nedeniyle hafif bir tempoda geçtiğini, ancak ilk yarı sonunda kendilerinin bulduğu golün ardından karşılaşmaya hareket geldiğini söyledi. 
     Kendi futbolcularının performansından memnun olduğunu ve ilk hazırlık maçında 1-0'lık galibiyetin oyuncular için moral sayılabileceğini anlatan Özberk, şunları kaydetti 
     ''Ancak, gol bulamamalarına karşın, hazırlık maçında Samsunspor bizden daha iyi oynadı. Bu maç takımdaki eksiklikleri daha net olarak görmemizi sağladı. 2 defans oyuncusu ve bir kaleci olmak üzere en az 3 oyuncu transfer etmemiz gerekiyor. Çünkü, kaleci Ali Uyanık'ın sakatlığının nasıl sonuçlanacağı henüz belli değil. Ayrıca, herhangi bir olumsuz duruma karşı, halen 2 olan kaleci sayımızın en az 3'e çıkması gerekir. Söz konusu eksikliklerin giderilmesi için transfer çalışmalarını sürdürüyoruz.'' Özberk, Konyaspor PAF takımından kampa katılan 5 futbolcunun da A kadroya dahil edildiğini, bunlar arasında performansı yüksek olan futbolculara zaman zaman görev verileceğini sözlerine ekledi. 
     
</TEXT>
</DOC>
