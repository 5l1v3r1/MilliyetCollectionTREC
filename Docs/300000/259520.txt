<DOC>
<DOCNO> 259520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun05.html </URL>
<DATE> 2004/07/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Özbekistan'daki saldırıları Hizbüttahrir de üslendi... 
</HEADLINE>
<TEXT>

     Özbekistan'ın başkenti Taşkent'te dün İsrail ve Amerikan büyükelçilikleri ve başsavcılığa düzenlenen intihar saldırılarını, Özbekistan İslami Hareketi adlı örgütün ardından Hizbüttahrir de üstlendi. 
     ''http www.islamic-minbar.com'' adresindeki sitede Hizbüttahrir'e bağlı ''İslami Ettevhid'' grubu adına yayımlanan bir bildiride, ''İslami Hizbüttahrir'in bir birliği, siyonist çıkarlara ve Özbekistan'daki hükümete birçok operasyon düzenlemiştir. Mücahitler tarafından iyi biçimde hazırlanan ve icra edilen bu operasyonlar, gelecekteki bir dizi fethin bir parçasıdır'' ifadesi kullanıldı. 
     Bildiride, ''İslam'a karşı savaşta haçlıları destekleyen ve Özbekistan'daki cami ve dini kuruluşları kapatan Özbek hükümeti'' yeni saldırılarla tehdit edildi ve ''Eğer hükümet bu kurumların hedef alınmasını istemiyorsa, mücahitleri, imamları ve Müslüman tutukluları serbest bırakmalı, Müslüman halka demokrasi ve özgürlük getirmeli ve İslami esaslara dayanan bir devlet kurmalı'' ifadesi yer aldı. 
     Taşkent'te, ABD ve İsrail büyükelçilikleri ile başsavcılığa düzenlenen intihar saldırılarını, ''Özbekistan İslami Hareketi'' adlı örgüt üstlenmiş, bir internet sitesinde örgüt adına yayımlanan bildiride, ''Özbekistan İslami Hareketi'nden bir grup genç Müslümanın, Amerika ve İsrail büyükelçilikleri ile başşavcılığa operasyonlar düzenlediği'' kaydedilmişti. 
     Henüz gerçek olup olmadığı doğrulanmayan bildiride, örgütün eylemlerinin devam edeceği de belirtilmişti. 
     Özbekistan İçişleri Bakanlığı, 3 ayrı intihar saldırısında 2 Özbek vatandaşının öldüğünü, 2'si ağır 9 kişinin yaralandığını açıklamıştı. 
     
</TEXT>
</DOC>
