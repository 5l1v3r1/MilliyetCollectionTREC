<DOC>
<DOCNO> 281583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo10.html </URL>
<DATE> 2004/10/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Potada 20. Erkekler Cumhurbaşkanlığı Kupası sahibini buluyor... 
</HEADLINE>
<TEXT>

     Basketbolda 20. Erkekler Cumhurbaşkanlığı Kupası'nın sahibi yarın belli olacak. 
     Geçen sezonun lig şampiyonu Efes Pilsen, Türkiye Kupası'nı kazanan Ülkerspor ile yarın Ankara ASKİ Spor Salonu'nda 16.00'da Cumhurbaşkanlığı Kupası için karşı karşıya gelecek. Karşılaşma Show TV'den naklen yayınlanacak. 
     
     EFES'İN 6 KUPASI VAR 

     Efes Pilsen, Cumhurbaşkanlığı Kupası'nı 6 kez kazanarak, bu kupayı en fazla müzesine götüren kulüp oldu. 
     Kupayı ilk kez 1985-86 sezonunda kazanan lacivert-beyazlılar, 1991-92, 1992-93 ve 1995-96 sezonlarında da mutlu sona ulaştı. 
     Efes Pilsen, yarınki rakibi Ülkerspor ile bu kupada daha önce 5 kez karşı karşıya geldi. 1997-98 sezonunda rakibini 76-67 yenen lacivert-beyazlılar, 1999-2000 sezonunda da Ülkerspor'u 66-65'lik skorla mağlup ederek, 6. kez bu kupayı kazanma başarısını gösterdi. 
     Bu kupada son 8 yıldır final oynayan lacivert-beyazlılar, 11 kez finalist olarak, en fazla final oynayan takım unvanını da elinde bulunduruyor. 
     
     ÜLKERSPOR SON 3 SEZONDUR KUPAYI KAZANIYOR 

     Son üç sezondur rakibine bu kupada üstünlük kuran Ülkerspor, üst üste 3 kez kupayı kazanan tek takım oldu. 
     Turuncu-yeşilliler, ligde ilk şampiyonluk yaşadıkları 1994-95 sezonunda Cumhurbaşkanlığı Kupası'nda Galatasaray'ı 70-55 yenerek, kupanın sahibi olmuştu. 
     Ülkerspor, Efes Pilsen'i 2000-01 sezonunda 94-87, 2001-02'de 83-79 ve geçen sezon da 68-66 yenerek, kupa sayısını 4'e çıkardı. 
     
     FENERBAHÇE, 3 KEZ KAZANDI 

     Fenerbahçe de Ülkerspor gibi kupayı 3 kez kazanma başarısını gösterdi. 
     Son yıllarda basketbolda istediği başarıyı yakalayamayan sarı-lacivertliler, 5 kez final oynarken, 1989-90, 1990-91 ve 1993-94 sezonlarında kupanın sahibi olabildiler. 
     
     İLK KUPA GALATASARAY'IN 

     Galatasaray, 1984-85 sezonunda oynanan ilk kupayı müzesine götürmesine karşın, diğer yıllarda kupayı kazanmayı başaramadı. 
     Sarı-kırmızılılar, 6 Nisan 1985'de yapılan maçta ezeli rakibi Fenerbahçe'yi 86-84 yenerek, ilk ve tek Cumhurbaşkanlığı Kupası'nı aldı. 
     Beşiktaş'ın ise bu kupada başarısı yok. 1987'de bir kez Cumhurbaşkanlığı Kupası finali oynayan siyah-beyazlılar, rakibi Karşıyaka'ya 81-65 yenildi. 
     19 yıllık kupa tarihinde Karşıyaka, Eczacıbaşı, Çukurovaspor, Türk Telekomspor ve TOFAŞ da Cumhurbaşkanlığı Kupası'nı 1'er kez kazandı. 
     
     KUPANIN ŞAMPİYONLARI 

     Cumhurbaşkanlığı Kupası'nı kazanan takımlar ve sezonlar şöyle 
     

Sezon Takım 1. 1984-85 Galatasaray 2. 1985-86 Efes Pilsen 3. 1986-87 Karşıyaka 4. 1987-88 Eczacıbaşı 5. 1988-89 Çukurovaspor 6. 1989-90 Fenerbahçe 7. 1990-91 Fenerbahçe 8. 1991-92 Efes Pilsen 9. 1992-93 Efes Pilsen 10.1993-94 Fenerbahçe 11.1994-95 Ülkerspor 12.1995-96 Efes Pilsen 13.1996-97 Türk Telekom 14.1997-98 Efes Pilsen 15.1998-99 TOFAŞ 16.1999-00 Efes Pilsen 17.2000-01 Ülkerspor 18.2001-02 Ülkerspor 19.2002-03 Ülkerspor      
</TEXT>
</DOC>
