<DOC>
<DOCNO> 287105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko28.html </URL>
<DATE> 2004/11/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Migros raflarında Ekim ayı enflasyonu sıfır çıktı 
</HEADLINE>
<TEXT>

     Migros'da, Ekim ayında raf fiyatları üzerinden hesaplanan ''Migros enflasyonu''nun yüzde sıfır olduğu bildirildi. 
     Migros'dan yapılan yazılı açıklamada, Ekim ayı enflasyonun TÜFE'de yüzde 2,22, TEFE'de yüzde 3,23 olarak beklentinin üzerinde gerçekleştiği anımsatıldı. TÜFE Gıda Enflasyonu'nun ise Ekim ayında yüzde 3,59 olduğuna işaret edilen açıklamada, Ramazan ayında enflasyon artışında gıda etkisine dikkat çekildi. 
     Migros'un Ramazan döneminde 30 milyon liraya 3 milyon indirim, taksit ve 2005'e öteleme kampanyaları düzenlediği belirtilen açıklamada, şöyle denildi 
     ''Ekim ayında Migros raf fiyatlarını sabit tutmaya özen gösterdi. Ekim ayında raf fiyatları üzerinden hesaplanan Migros enflasyonu yüzde sıfır oldu. Ramazan kampanyasında kasada ödeme sırasında verilen ödeme indiriminin tüketiciye yansıması dikkate alındığında, aslında Migros'da fiyatlar yüzde 5 geri gitmiş oldu.'' 
     
     CİRODA BÜYÜME 

     Migros açıklamasında, kurumun tüketici duyarlılığı yönünde hedeflere yoğunlaşırken, müşteri artışları ve sepet başına alışverişlerde gelişim sağlandığı bildirildi. 
     Açıklamaya göre, Migros'un 6 aylık konsolide cirosu 1 katrilyon lira iken 9 aylık konsolide satışlarının 1,6 katrilyon lirayı aşması bekleniyor. 
     Migros 9 ay itibariyle yurt içinde reel satışlarını yüzde 13'ün üzerinde artırırken, yurt dışında da dolar bazında yüzde 12 civarında bir artış kaydetti. Migros yurt içinde metrekare başına dolar bazında yaklaşık yüzde 24 satış artışı gerçekleştirdi. 
     
     RAMSTORE SAYISINDA ARTIŞ 

     Öte yandan, bu ay Kazakistan ve Rusya'da 2'şer Ramstore açılışıyla birlikte Migros'un yurt dışı yatırımı Ramstore'ların sayısı, Rusya'da 30'a, Kazakistan'da 5'e yükselirken, diğer ülkelerde bulunanlarla birlikte Ramstore toplam sayısı 41'e ulaşacak. 
     Kazakistan Almatı'da 6 Kasım'da hizmete giren Aynabulak Ramstore, orta gelir seviyeli halkın yaşadığı yoğun bir yerleşim biriminde yer alıyor. 5 bölgeden oluşan Aynabulak Bölgesi'nde açılan Ramstore, semte ana giriş arteri üzerinde bulunuyor. Yaz döneminde de sayfiye yeri olan Daça yolunun üzerindeki mağaza aynı zamanda yazlık müşterilere hitap edecek. 
     19 Kasım'da açılacak olan Atakent Ramstore, Almatı'nın en büyük fuar alanı içinde yapılan 3 katlı alışveriş merkezinde yer alıyor. Nüfusun 250 bin kişi olduğu bölge, orta ve üst gelir sınıfının yaşadığı önemli bir yerleşim merkezi. 10 ayrı binada fuar alanlarının, şehir evlendirme dairesinin ve birçok restaurantın bulunduğu bölgede Atakent Ramstore bin 900 metrekarede 14 kasasıyla hizmet verecek. 
     Ramstore'lar Rusya'da da yayılmaya devam ediyor. Rusya'nın kuzeyinde bugün açılan Ramstore, 4 katlı Gulliver Alışveriş ve İş Merkezi içinde yer alıyor. 19 kasalı Ramstore hipermarket 4 bin 645 metrekare üzerine kurulu olarak faaliyet gösterecek. 
     Moskova'nın şehir merkezindeki Ramstore Frunzenskaya ise 10 Kasım'da hizmete girecek. Gelir seviyesi yüksek halkın yerleşim bölgesinde alışveriş merkezi içinde yer alan Ramstore hipermarket, 2 bin 700 metrekarelik alanda 16 kasasıyla hizmet verecek. 
     
</TEXT>
</DOC>
