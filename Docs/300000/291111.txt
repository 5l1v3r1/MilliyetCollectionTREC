<DOC>
<DOCNO> 291111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko38.html </URL>
<DATE> 2004/11/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
IMF, dünya ekonomisinin gelecek yıl yüzde 4 büyümesini bekliyor 
</HEADLINE>
<TEXT>

     Uluslararası Para Fonu IMF Başkanı Rodrigo Rato, 2005'te dünya ekonomisinin yüzde 4 civarında büyüyeceğini söyledi. 
     Polonya'nın başkenti Varşova'da gazetecilerin sorularını cevaplayan Rato, ''Tahminlerimiz 3 ay içende netleşecek. Fakat gelecek yıl dünya ekonomisinin yüzde 4 ya da biraz üzerinde büyüyeceğini söyleyebilirim'' diye konuştu. 
     ''Dünya, Avrupa Birliği'nin gerçekleştireceği reformlarla daha hızlı büyümesine ihtiyaç duyuyor'' diyen Rato, 10 yeni AB üyesinin potansiyeline rağmen yapısal değişiklikler yapılmadan bunun gerçekleşmesinin şüpheli olduğunu belirtti. 
     AB içinde yeni üyelerin daha hızlı büyüme imkanına sahip olduğunu söyleyen IMF Başkanı Rato, şunları kaydetti 
     ''Yinede geneline bakarsak AB'nin büyüme potansiyeli yetersiz. Pazarını çok daha esnek hale getirecek ve yaşlanan nüfusun yükünü taşıyabilecek reformlar yapmalı ki bu potansiyeli artırabilsin.'' ABD'nin bütçe açığının düşürülmesi çalışmalarının hızlandırılmasını da isteyen Rato, ''Asya'da ise daha esnek döviz sistemine ihtiyaç hissediliyor. Japonya da büyümesini hızlandırmalı'' dedi. 
     
</TEXT>
</DOC>
