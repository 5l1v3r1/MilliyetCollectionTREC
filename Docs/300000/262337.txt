<DOC>
<DOCNO> 262337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun02.html </URL>
<DATE> 2004/08/11/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bush, rakibi Kerry ile dalga geçti... 
</HEADLINE>
<TEXT>

     ABD Başkanı George Bush, ''Kitle imha silahları olmadığını bilsem de Irak savaşına destek verirdim'' diyen Demokrat Parti başkan adayı, Senatör John Kerry ile dalga geçti. 
     Bu yıl 2 Kasım'da yapılacak başkanlık seçimi kampanyası için Florida'da bulunan Bush, ''Irak savaşına destek oyu vermesinden neredeyse iki yıl ve kendisini savaş karşıtı başkan adayı ilan ederek pozisyon değiştirmesinden neredeyse 220 gün sonra rakibim yeni bir konum aldı. Aylarca benim motivasyonumu ve güvenilirliğimi sorgulamasının ardından Senatör Kerry şimdi benimle aynı fikirde'' dedi. 
     Bush, alaycı bir dille Kerry'nin halen pozisyonunu değiştirmek için zamanı olduğuna işaret ederek, ''Başkanlık seçimine kadar daha 84 günümüz var'' diye konuştu. 
     Florida'da, Kerry'nin arkadaşı ve Vietnam Savaşı kahramanı olarak bilinen Senatör John McCain ile birlikte seçim kampanyası yürüten Bush, Kerry'nin, göreve gelirse 6 ay içinde Amerikan askerlerinin büyük kısmını Irak'tan çekeceği sözlerinin de yersiz olduğunu söyledi. 
     Bu ziyaret Bush'un, bir önceki başkanlık seçiminin kilitlendiği Florida eyaletine 24'üncü ziyareti oldu. 
     Senatör Kerry, Ekim 2002 tarihinde ABD Senatosu'nda yapılan oylamada, Irak savaşı için Bush'a destek vermişti. Bush'un, ''Kerry'nin Irak konusundaki görüşlerini bilmiyoruz'' yönündeki meydan okumasının ardından Demokrat Parti adayı, kitle imha silahlarının bulunamayacağını bilse bile bu girişime bugün de destek vereceğini bildirmişti. Ancak Kerry, savaş için Bush yönetiminin 87 milyar dolarlık ek bütçe istemine Senato'da ''hayır'' oyu vermişti. Kerry buna gerekçe olarak da, Bush yönetiminin savaşı idare etme biçimine karşı olmasını göstermişti. 
     Kerry, Kasım'da başkanlık seçimini kazanıp gelecek yıl Ocak ayında Beyaz Saray'ı devraldıktan sonraki ilk 6 ay içinde Irak'taki askerlerin önemli bölümünü geri çekeceğini de söylemişti. Bush, bu görüşe de karşı çıktı ve ''Görevi kısa kesmek istemiyoruz. Siyasetin, görevimizi tanımlamasını da istemiyoruz. Burada kilit nokta, suni takvim yaratmamak. Çünkü, böylece düşmana Tanrım, bütün yapmamız gereken ülkeyi terk etmelerini beklemek diyerek, mesaj vermiş olursunuz'' dedi. 
     
</TEXT>
</DOC>
