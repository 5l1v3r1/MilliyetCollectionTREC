<DOC>
<DOCNO> 252467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy23.html </URL>
<DATE> 2004/07/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gül Türkiye, teröre hiçbir zaman müsaade etmeyecektir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, resmi temaslarda bulunmak üzere Lübnan'ın başkenti Beyrut'a gitti. 
     Gül, hareketinden önce Esenboğa Havalimanı'nda gazetecilerin, Van Valisi Hikmet Tan'a düzenlenen saldırı ve Güneydoğu'da artan terör eylemlerine ilişkin sorusu üzerine, şunları söyledi 
     ''Terör örgütü içinde panik var. Bu, terör örgütünün nasıl bir sıkıntı içinde olduğunu gösteriyor. Ama Türkiye, teröre hiçbir zaman müsaade etmeyecektir, terörle kendi gücüyle sonuna kadar mücadele edecektir. Terör, sadece Türkiye'nin değil, dünyanın başında bir derttir, beladır. Terörle mücadelede uluslararası dayanışma önemlidir.'' Lübnan'da yapacağı temaslar hakkında da bilgi veren Gül, Lübnan Dışişleri Bakanı Jean Obeid'in daveti üzerine bu ziyareti yapacağını ve Lübnan ile ilişkilerin özellikle son aylarda gelişmekte olduğunu kaydetti. 
     Gül, Lübnan'daki temasları çerçevesinde Obeid'in yanı sıra Lübnan Başbakanı Refik Hariri ve Cumhurbaşkanı Emil Lahud ile biraraya geleceğini söyledi. 
     Lübnan'a 21 yıl aradan sonra ilk kez Türkiye'den bir dışişleri bakanının resmi ziyaret düzenleyeceğine işaret eden Gül, geçen aylarda da Obeid ve Hariri'nin Türkiye'ye yaptıkları ziyaretleri hatırlattı. 
     Türkiye ile Lübnan arasındaki ekonomik ve diğer alanlardaki ilişkilerin giderek kuvvetlenmekte olduğunu ifade eden Gül, bölgede barışın, huzurun ve ekonomik işbirliğinin kuvvetlenmesi için önemli adımlar attıklarını, bu ziyaretin de bunun bir parçası olduğunu belirtti. 
     Türk-Lübnan İş Konseyi'nden 15'e yakın işadamının da kendisiyle birlikte Lübnan'a gidecek heyette yer aldığını kaydeden Gül, Lübnan'da yapacağı görüşmelerin iki ülke için de faydalı olmasını ümit ettiğini söyledi. 
     Dışişleri Bakanı Gül'e, Lübnan ziyaretinde eşi Hayrünnisa Gül de eşlik ediyor. 
     
</TEXT>
</DOC>
