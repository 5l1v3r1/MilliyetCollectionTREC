<DOC>
<DOCNO> 281811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun34.html </URL>
<DATE> 2004/10/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fransa Türkiye, AB sınırları içinde yer alacaktır... 
</HEADLINE>
<TEXT>

     Fransa Dışişleri Bakanı Michel Barnier, Avrupa Birliği'nin ''dini bir kulüp olmadığını'' vurgulayarak, nüfusunun çoğunluğunun Müslüman olmasının, Türkiye'nin AB üyeliğinin önünde bir engel olmadığının altını çizdi. 
     Barnier, İsrail'e yaptığı 3 günlük resmi ziyaretin sonunda, Tel Aviv Üniversitesi'nde konferans verdi. Konferansta öğrencilerin sorularını da yanıtlayan Barnier, ''Avrupa'da önemli bir Müslüman azınlık var. Sayıları giderek artıyor. Müslüman Türkiye de AB üyesi olursa ne olacak '' soru üzerine şunları söyledi 
     ''AB dini bir kulüp değildir. Türkiye laik bir ülkedir. Çoğunluğu Müslüman da olsa AB'ye katılacak hiçbir ülke için dini bir kriter yoktur. Başka kriterler söz konusudur. Onlar yerine getirildiği takdirde, AB üyesi olabilirler.'' Fransız Bakan, hali hazırda, AB'nin güney sınırlarını belirlemeye çalıştıklarını, Türkiye'nin de bu dış sınırlar ''içinde'' yer alacağını vurguladı. Barnier, İsrail'in AB'ye entegrasyonu ile ilgili sorular üzerine de ''Genişlemenin devam ettiğini'' belirtmekle yetindi. 
     
     İSRAİL-FİLİSTİN UYUŞMAZLIĞI 

     Fransa Dışişleri Bakanı, konuşmasında, İsrail-Filistin uyuşmazlığı üzerinde önemle durdu. 
     ''Başta ABD ve Arap Birliği olmak üzere, uluslararası toplumun Ortadoğu uyuşmazlığının kangren olmasına izin vermemesi gerektiğini'' söyleyen Barnier, ''Önümüzdeki aylar birlikte çalışacağız. Çabalarımızı birleştirip, duruma kesin bir çözüm için bir yol bulmaya çalışacağız. Bu krizi tepkisiz ve bölgeyi de geleceksiz bırakmamalıyız'' dedi. 
     ''Tarih bize düşmanlarımızı seçemeyeceğimizi ve barışı da onlarla yapmak zorunda olduğumuzu öğretiyor'' diyen Barnier, Filistin hükümetini de militanlarını ''dizginlemek'' için daha yoğun çaba göstermeye, yolsuzluk sorununa çözüm getirmeye ve siyasi reform isteklerine yanıt vermeye çağırdı. 
     Bakan, İsrail'in, Batı Şeria'da inşa etmeye devam ettiği duvarların önemli bir bölümünün Filistin topraklarına girmesi nedeniyle uluslararası hukuku ihlal ettiğini de kaydetti. 
     Her ülkenin kendi güvenlik araçlarını belirlemek durumunda olduğunu ve Fransa'nın bunu bir egemenlik hakkı olarak tanıdığının altını çizen Michel Barnier, şöyle devam etti 
     ''Ama aynı zamanda şunu da sormak zorundayız. Bu araçlar, uluslararası hukukla uyum içinde midir Duvarın güzergahı bu uyumu göstermiyor.'' Fransa Dışişleri Bakanı Michel Barnier, İsrail'deki resmi temasları kapsamında Cumhurbaşkanı Moşe Katsav, Başbakan Ariel Şaron, Dışişleri Bakanı Silvan Şalom, Parlamento Başkanı Reuven Rivlin ve anamuhalefet İşçi Partisi'nin lideri Şimon Peres ile görüştü. 
     
</TEXT>
</DOC>
