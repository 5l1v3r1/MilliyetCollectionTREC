<DOC>
<DOCNO> 266640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur06.html </URL>
<DATE> 2004/08/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Veliler okul alışverişini keyifli yapacak... 
</HEADLINE>
<TEXT>

     Kırtasiye ürünlerinin önemli bölümünün ücreti geçen yıla göre değişmezken, özellikle ithal ürünlerin fiyatındaki gerileme, bu sezon velilerin okul alışverişini keyifli yapmalarını sağlayacak. 
     AA muhabirinin derlediği bilgiye göre, geçen eğitim-öğretim döneminde ilköğretim okulu öğrencilerinin kitaplarının Milli Eğitim Bakanlığı tarafından dağıtılması ile okul giderlerini önemli oranda azaltan veliler, kırtasiye ürünleri ve okul forması giderinde de enflasyon ve döviz kurlarındaki düşüşün avantajını yaşayacaklar. 
     Kırtasiyeciler, kitapların ücretsiz verilmesi nedeniyle firmaların kırtasiye ürünlerine yöneldiklerini, bunun da rekabeti, dolayısıyla fiyatlarda düşüşü beraberinde getirdiğini ifade ettiler. 
     Her yıl çeşit ve kalitesi artan kırtasiye ürünlerinden ithal olanların fiyatları geçen yıla göre yüzde 20 ile 40 arasında değişen oranlarda azalırken, bazı kırtasiyeler vade farkı uygulamadan taksit seçeneği de sunuyorlar. 
     Kırtasiyeciler, Uzak Doğu ülkelerinden ithal edilen ve geçen yıl 2 milyon 500 bin liraya satılan mürekkepli bir kalemin bu yıl 2 milyon liraya satıldığını, çanta fiyatlarında da ortalama 5 milyon lira indirim olduğunu ifade ettiler. 
     
     BİR ÖĞRENCİNİN VELİYE MALİYETİ 
     Liseye yeni başlayan ve ilköğretim okullarının 6'ncı sınıfına devam edecek öğrencilerin takım elbisesi 25 milyon, forması 7 milyon liradan başlayan fiyatlarla alınabiliyor. İlköğretim okuluna yeni başlayan bir öğrencinin kıyafet ve kırtasiye masrafı ise 25 milyon liradan başlıyor. 
     Önlük fiyatları 7 milyon 500 bin liradan, kalitesine göre 20 milyon liraya kadar çıkıyor. Çantaların fiyatı 5 ile 50 milyon lira arasında değişiyor. Kalem fiyatları 250 bin liradan 2 milyon liraya, silgiler 250 bin liradan 1 milyon liraya, kalemlikler 2 milyon liradan 5 milyon liraya, sulu ve pastel boyalar 2 milyon liradan 10 milyon liraya kadar çıkıyor. Defterler ise boy ve sayfa sayılarına göre 250 bin liradan 5 milyon lira arasında satılıyor. 
     
</TEXT>
</DOC>
