<DOC>
<DOCNO> 258703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun04.html </URL>
<DATE> 2004/07/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD KKTC'de, ABD yapımı silahlar yasal şekilde bulunuyor 
</HEADLINE>
<TEXT>

     ABD Dışişleri Bakanlığı, KKTC'de konuşlu Türk askeri kuvvetlerinin elindeki Amerikan yapımı silahların, ABD kanunlarına göre yasal şekilde adada bulunduğunu bildirdi. 
     Yunanlı bir gazetecinin, Türk ordusunun KKTC'de elinde bulundurduğu Amerikan yapımı silahların yasal olup olmadığı yönündeki sorusu, ABD Dışişleri Bakanlığı'nca önce yazılı şekilde yanıtlandı. Açıklamada, ''ABD kökenli bu silahların Kuzey Kıbrıs'ta Türk Ordusu'nün komuta ve kontrolündeki varlığı, ABD yasaları açısından herhangi bir sorun oluşturmuyor'' denildi. 
     Dışişleri Bakanlığı sözcüsü Adam Ereli'nin basın brifinginde aynı Yunanlı gazetecinin ısrarla bu soruyu yinelemesi üzerine de Ereli, ''Türk kuvvetlerinin kullanımındaki ABD yapımı askeri teçhizata ilişkin durum, yasal anlaşmalarla belirlenmiş durumda ve bu anlaşmalara uyuluyor'' dedi. 
     Ereli, ABD'nin aslında Kıbrıs'ın silahtan arındırılmasını tercih ettiğini belirterek, ''BM Genel Sekreteri Kofi Annan'ın planı da bunu amaçlıyordu. Annan planı kabul edilseydi, bu amaca ulaşılacaktı'' dedi. Sözcü Ereli, böylece, Annan planı üzerinde 30 Nisan'da yapılan referandumun Rum tarafınca reddedildiğine işaret etti. 
     ABD, 1999 yılında, Türkiye ve Yunanistan'dan 1987'den sonra imal edilmiş Amerikan yapımı silahlarını adadan çekmelerini istemiş ve iki ülke bu talebi yerine getirmişti. 
     
</TEXT>
</DOC>
