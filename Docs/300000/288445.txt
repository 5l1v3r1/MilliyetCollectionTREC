<DOC>
<DOCNO> 288445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/dunya/axdun02.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahire Havaalanı'nda skandal 
</HEADLINE>
<TEXT>


Mısır'daki törene katılmak için THY uçağıyla giden 85 kişilik Türk heyeti, Kahire Havaalanı'nda yaşanan skandal niteliğindeki aksaklıklar yüzünden Arafat'ı uğurlayamadan döndü. Heyetteki AKP'liler, "Demokrasi olmayınca işte böyle oluyor" diyerek tepki gösterdi 

UTKU ÇAKIRÖZER Kahire Havaalanı 


Filistin lideri Yaser Arafat'ın Kahire'de yapılan cenaze töreni, Mısır'ın organizasyon hataları nedeniye skandala dönüştü. Başbakan Recep Tayyip Erdoğan, tören sırasında saatlerce otomobil beklemek zorunda kalırken, THY'ye ait bir özel uçakla töreni izlemeye giden milletvekilleri, diplomatlar ve gazetecilerden oluşan 85 kişilik Türk heyeti, 2 saat süreyle havaalanında bekletilip töreni izleyemeden geri dönmek zorunda kaldı. Heyetteki AKP'liler, skandalı, "Arap toplumlarının demokrasiyle yönetilmemesine" bağlayarak, "Demokrasi olmayınca işte böyle oluyor" diye tepki gösterdi. 
Cenaze törenine, Erdoğan, CHP lideri Deniz Baykal ve Dışişleri Bakanı Abdullah Gül, ATA uçağıyla gitti. Uçağın inişinin ardından uzun süre otobüste bekletilen Erdoğan, tören sonunda da arabaların gelmemesi nedeniyle birçok lider gibi 30 derecelik sıcakta yaklaşık bir saat bekletildi. Gün boyu Erdoğan'la birlikte olan Gül, yakın çevresine, "Ben böyle rezalet bir tören görmedim" dedi. 
11 milletvekili, 37 gazeteci ve yüksek bürokratlardan oluşan 85 kişilik Türk heyeti de töreni izleyemeden Kahire'den Ankara'ya döndü. Kahire'ye indikten sonra uçağın içinde 1.5 saat, otobüste de yarım saat bekletilen heyet, daha havaalanından ayrılmadan "tören sona erdi" haberi gelince 2 saat daha VIP salonunda bektildikten sonra öfke içinde Türkiye'ye hareket etti. 

Uçağa badana merdiveni 
Türk heyetinin bekletilmesine gerekçe olarak hava trafiği ve merdiven olmayışı gösterildi. Uzun bekleyiş sırasında Mısırlıların evlerde kullanılan boyacı merdivenine benzer 5 basamaklı bir merdiven getirmeleri heyetteki tepkiyi artırdı. 
Ankara'ya dönmek zorunda kalan TBMM İnsan Hakları İnceleme Komisyonu Başkanı AKP'li Mehmet Elkatmış, "Demokrasi olmayınca işte böyle oluyor. Bu tür kapalı toplumlarda her şey emirle yapılıyor. Emir olmayınca uçakta kalıyorsunuz" diye konuştu. "Türkiye'nin de, Mısır'ın da Müslüman ülkeler olduğunu" vurgulayan Elkatmış, "Aradaki fark, yönetimin açık - kapalı oluşu. Demokrasi ve açıklık bizi farklılaştırırken, demokrasisiz ülkede bu tür olaylar yaşanıyor" dedi. AKP Adana Milletvekili Ali Küçükaydın da, "Aliyev'in cenazesi için Bak 'ye gittiğimizde güllerle karşılanmıştık. Burası farklıymış" şeklinde konuştu. 

Uyarıya rağmen gittiler 
Mısır yönetiminin önceki gece törene her ülkeden 4 kişilik bir heyet dışında kimsenin alınmayacağı bilgisini Ankara'ya ilettiği, ancak buna rağmen uçağın kaldırıldığı da öğrenildi. Önce heyette yer alan 60 milletvekilinin çoğunun dün sabah yapılan uyarı üzerine gitmekten vazgeçtiği, ancak 11 milletvekilinin Erdoğan'ın "İsteyen gitsin" sözleri üzerine uçağa bindiği kaydedildi. Gezi için gazetecilerden alınan 400'er dolar da dönüş yolculuğu sırasında iade edildi. 


</TEXT>
</DOC>
