<DOC>
<DOCNO> 252807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/yasam/yas06.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA HALİ 
</HEADLINE>
<TEXT>



'Mega' loto tek kişinin 
ABD'de bir kişi lotodan 290 milyon dolar 435 trilyon lira kazandı. ABD'de son haftalarda ikramiyenin devredilmesiyle şimdiye kadarki en yüksek rakama ulaşan 'Mega Millions' adlı lotonun talihlisinin, bileti Massachusettes'ten aldığı bildirildi. Mega Millions lotosu, şubatta da 239 milyon dolara 358.5 trilyon lira ulaşmış, bilet almak isteyenler bayilerin önünde yine uzun kuyruklar oluşturmuştu. n DIŞ HABERLER SERVİSİ 

Yapay kemik geliştirildi 
Yüz kemiklerinde meydana gelen hasarlar için yapay kemik geliştirildi. Kanser veya kaza sonucu yüz kemikleri hasar gören hastalar için umut ışığı olacak yapay kemik, kemikte doğal olarak bulunan kolajen maddesinin dışarıdan mineral kristalleri takviye edilerek oluşturuldu. Doktorlar, MR çektikleri hastanın yüz yapısını en ince ayrıntısına kadar belirledikten sonra bir kalıp hazırlayarak içine kolajen ve mineral kristalleri koyacaklarını, kalıbın da daha sonra ameliyatla hastanın yüzüne nakledileceğini belirtti. Araştırmacılar, 2 yıl içinde ameliyatlara başlayabileceklerini söyledi. 

'Kral'ın en iyisi 'Love Me Tender' 
Elvis Presley hayranları, şarkıcının unutulmaz şarkısı 'Love Me Tender'ı en iyi Elvis şarkısı seçti. Presley'in, ilk single'ının 50. yıldönümü dolayısıyla yapılan oylamada 'Love Me Tender', 'Kral'ın en popüler şarkılarından 'Heartbreak Hotel' ve 'Jailhouse Rock'ı geride bıraktı. Oylamada 'Hearthbreak Hotel' ikinci olurken, 'Suspicious Minds' üçüncü sırada yer aldı. İnternet üzerinden yapılan oylamaya 3000'den fazla Elvis hayranı katıldı. Elvis'in ilk single'ı 'That's All Right Mama', şarkıcının doğum yeri Memphis'teki Sun Stüdyoları'nda kaydedilmişti. 





</TEXT>
</DOC>
