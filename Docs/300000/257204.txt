<DOC>
<DOCNO> 257204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonyas15.html </URL>
<DATE> 2004/07/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Demir Demirkan'ın Almanya'yı büyüledi... 
</HEADLINE>
<TEXT>

     Sertab Erener'e Eurovision birinciliğini kazandıran ''Every Way That I Can'' adlı şarkının bestecisi Rock şarkıcısı Demir Demirkan, yeni albümünün tanıtımına Almanya'dan başladı. 
     Demirkan, bugün başkent Berlin'de Türk gazetecilere yaptığı açıklamada, tanıtımını yaptığı 3. albümünün yeni projesinin sadece ilk adımını teşkil ettiğini, Türkiye'de kendini geliştirmek için yeterli potansiyel olmamasından dolayı yurtdışında konserler vermeyi ve turneye çıkmayı planladığını söyledi. 
     Demirkan, 4 İngilizce şarkının yer aldığı yeni albümündeki ''Ought To Know'' adlı parçanın Almanya'nın önde gelen radyosu Star FM'de kısa sürede çalınacak parçalar arasına girdiğini ve radyoda çalındığını belirterek, albüm satışının, Almanya'nın yanı sıra Avusturya, İsviçre, Benelüks ülkeleri ve Fransa'da yapılacağını kaydetti. 
     Solo çalışmalarına 2000 yılında başladığını ifade eden Demirkan, eylül ayında Almanya'da konser vermeyi ve çalışmalarını daha iyi sürdürebilmek amacıyla Berlin'e yerleşmeyi düşündüğünü söyledi. 
     Şarkılarında toplumsal mesaj vermek istemediğini belirten Demirkan, ''Toplumsal mesaj vermek bana gereksiz geliyor. Toplumsal bir mesaj verdiğinizde bu bir akım yaratıyor. Ben herhangi bir akımın öncüsü olmak istemiyorum. Bunu kullanarak prim yapmak istemiyorum'' diye konuştu. 
     Demirkan seyircilerle ilgili bir soruya karşılık da İstanbul seyircisini beğenmediğini kaydederek, ''İstanbul seyircisi tok ve burnu büyük. Anadolu seyircisi daha coşkulu'' dedi. 
     Demirkan ayrıca, ilgilenenlerin ''www.demirdemirkan.net'' adlı internet sayfasından, gelecekteki projeleri hakkında ayrıntılı bilgi alabileceklerini söyledi. 
     Demirkan'ın Düsseldorf kentinde yaşayan evli ve 3 çocuk sahibi bir ablası bulunuyor. 
     
</TEXT>
</DOC>
