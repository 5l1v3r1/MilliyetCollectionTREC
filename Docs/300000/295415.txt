<DOC>
<DOCNO> 295415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/spor/spo03.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Felipe hazır kıta 
</HEADLINE>
<TEXT>


Galatasaray'ın eski yıldızının, dönüş için gün saydığı ortaya çıktı. Brezilya basını, iki hafta sonra ligin bitmesiyle birlikte sambacının İstanbul'a gideceğini yazdı 


Geri sayımda 
FATİH Terim döneminde geçen sezon beklediğini bulamayarak, ülkesine geri dönen Felipe'nin yeniden Galatasaray'a gelmek için geri sayıma geçtiği öğrenildi. Brezilya basını, Flamengo ile sözleşmesi 31 Aralık'ta sona erecek olan yıldız futbolcunun Sarı - Kırmızılılar'la yeniden anlaşmak üzere olduğunu yazdı. Lance Gazetesi'ne yansıyan haberde, Galatasaray'dan yetki belgesi alan Menajer Bayram Tutumlu'nun Brezilya'da ön görüşmeler yaptığı vurgulandı. 

Dünden razı 
MENAJER Tutumlu'nun, Felipe ve kulübü Flamengo ile temas kurup, anlaşma sağladığı ifade edildi. Gazete, usta oyuncunun günlerinin sayılı olduğunu, kendisinin iki hafta sonra bitecek Brezilya liginin ardından soluğu İstanbul'da alacağını ileri sürdü. Felipe'nin, "Yeniden Galatasaray'da oynamak istiyorum" açıklaması da gazetelerde geniş yer buldu. Yıldız oyuncuya tam sayfa ayıran Lance, Felipe'nin peşinde birçok ünlü kulübün de bulunduğuna dikkat çekti. 

Ünlüler devrede 
HABERDE Bayer Leverkusen, Paris Saint Germain, Deportivo ve Corinthians'ın da Jorge Loureiro Felipe ile yakından ilgilendiği, Galatasaray'ın devreye girmesiyle, yıldız futbolcuyu almak için yapılan rekabetin kızıştığına işaret edildi. Bayram Tutumlu ise, "Felipe, Galatasaray'a dönmek istiyor. Brezilya Teknik Direktörü Parreira da bu konuda olumlu görüş belirtti. Aradaki ufak pürüzler giderildikten sonra, bu transferin gerçekleşeceğini düşünüyorum" dedi. 

Gökşen şaşırttı 
SAMBACININ transferinde yaşanan olumlu gelişmeler Galatasaray'da farklı yankı buldu. Başkan Özhan Canaydın, Ergun Gürsoy ve Hagi'nin bilgi sahibi olduğu harekatı geç öğrenen futbol şube sorumlularından Fatih Gökşen'in kırgınlık yaşadığı öğrenildi. Gökşen, "Yönetimde ferdi olarak girişim oldu. Ancak dönmesi nasıl karşılanır bilemiyorum. Buna yönetim kurulu karar verir. Biz Felipe'den daha hızlı ve daha ucuz oyuncu alacağız" diyerek, kafa karıştırdı. 

'Sahada konuşun' 

TEKNİK Direktör Hagi'nin, koyduğu röportaj yasağı hakkında bilgi verirken, oyuncuları motive etmeyi de ihmal etmedi. Rumen hocanın, "Şimdi dışarıda değil, sahada konuşma zamanı. Önce Fenerbahçe maçını kazanın, sonra istediğiniz kadar demeç verirsiniz" dediği bildirildi. Yasağa uymayan futbolculara ağır para cezası verilecek. Bu arada derbi maçının biletleri çarşamba satışa sunulacak. 

Hagi nefes kesti 

İdmanda şov yaptı 
FENERBAHÇE maçı için mesaiye başlayan Galatasaray'da haftanın ilk çalışmasına Hagi damgasını vurdu. Genç teknik adam, yaklaşık 1.5 saat süren antrenmanda son bölümünde Yardımcısı Balint ile birlikte çift kalede forma giydi. Zaman zaman oyunu durdurup, oyunculara uyarılarda bulunan Hagi, attığı birbirinden güzel gollerle adeta şov yaptı. Eski günlerini aratmayan Hagi, öğrencilerinden de alkış aldı. 

Hasan Şaş korkuttu 
İDMANIN son bölümünde Hasan Şaş, genç takım kalecisi Barbaros ile girdiği ikili mücadele sırasında sakatlandı. Uzun süre yerde yatan Hasan, ilk müdahalenin ardından sekerek tesis binasına gitti. Kulüp Doktoru Murat Çevik, "Sol ayağı burkulmuş. Şu an şişme yok. Durumu kontrol altında" diye konuştu. Hagi, sert girdiği için genç kaleciyi azarladı. İyileşen Baliç ilk kez takımla birlikte idmana çıktı. 

Yetiş Özgürcan 

SARI - Kırmızılılar'ın genç yeteneği Özgürcan Özcan, iki güne iki maç, üç gol ve bir kırmızı kart sığdırdı. Önce PAF Takım ile cumartesi günü 2-1 kaybedilen Gençlerbirliği'ne karşı forma giyen Özgürcan, bu karşılaşmada takımının tek golüne imza attı. Genç oyuncu, pazar günü de Süper Genç maçında Sarıyer'e karşı oynadı ve 3-1 kazanılan mücadelede iki kez ağları havalandırdı. Ancak maçın 70. dakikasında rakibine sert girip, kırmızı kartla oyun dışı kaldı. 

Papila mı, Çakır mı 

DERBİDE görev alması beklenen hakemler arasında en şanslı isimlerin Cem Papila ve Cüneyt Çakır olduğu öğrenildi. MHK, bu sezon yönetimleriyle beğeni toplayan iki genç hakem arasında tercih yapacak. Cezalıların bulunması, yeni maç yönetmeleri ve formsuzlukları nedeniyle FIFA kokartlı isimlere görev verilmesi ihtimalinin çok düşük olduğu bildirildi. 


</TEXT>
</DOC>
