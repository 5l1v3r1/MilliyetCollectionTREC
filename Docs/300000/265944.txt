<DOC>
<DOCNO> 265944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun31.html </URL>
<DATE> 2004/08/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Ulusal Muhafızlar Hz. Ali Türbesini temizlemeye hazır..." 
</HEADLINE>
<TEXT>

     Irak'ın Necef kenti valisi Adnan El Zorfi, radikal Şii lider Mukteda Sadr'a bağlı milislerin kendi rızalarıyla ve bir an önce Hz. Ali türbesinden çıkmamaları halinde, Ulusal Muhafızların türbeyi ''temizlemeye'' hazır tutulduğunu söyledi. 
     El Zorfi, AFP'ye yaptığı açıklamada, ''Milisler kendi rızalarıyla bir an önce gitmezlerse kenti ve türbeyi milislerden temizleyeceğiz. Ulusal Muhafızlar onları türbenin bulunduğu bölgeden çıkartacak'' ifadesini kullandı. 
     Daha önce, Ulusal Muhafızların ilk kez Amerikan askerleri safında Necef'te çatışmalara katıldığı bildirilmişti. Kasklı ve Kalaşnikoflu Muhafızların, Hz. Ali türbesine 400 metre uzaklıktaki El Medine Sokağı'nda mevzi aldıkları belirtilmiş, Muhafızlar Amerikan askerleriyle birlikte milislerin bulunduğu tarafa doğru ateş açarken görülmüştü. 
     
</TEXT>
</DOC>
