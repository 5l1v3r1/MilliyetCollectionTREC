<DOC>
<DOCNO> 274327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonspo16.html </URL>
<DATE> 2004/09/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Del Bosque, Real Madrid gündeminden düşmüyor... 
</HEADLINE>
<TEXT>

     Real Madrid kulübünün yaşadığı teknik direktör krizinde adı sıkça geçen ve görüşüne başvurulan Beşiktaş Teknik Direktörü Vicente Del Bosque, gündemden düşmüyor. 
     Real Madrid'teki krizi tartışan İspanyol medyasında sürekli televizyonlara çıkan ve gazetelere demeç veren Del Bosque, alınan 2 yenilgiden Real Madridli futbolcuların suçlanmasını doğru bulmadığını söyledi. ''Real Madridli futbolculara yaptırım yapmak değil onları ikna etmek lazım'' diyen Del Bosque, Real Madrid'te kişisel becerileri olan futbolcuları daha fazla kuvvetlendirmek gerektiğini savundu. 
     Del Bosque, uzun yıllardır tanıdığı Camacho'nun istifasını ''Benim için sürprizdi ama alkışlanması gereken bir karar'' olarak yorumlayıp, destek çıktı. 
     İspanyol teknik adam, Real Madrid'in yeni teknik direktörü Mariano Garcia Remon için de, ''15 gün önce Madrid'te beraber yemek yedik. Ve asla böyle birşeyin olacağını sezmedim. Mariano ve ben Madrid'te birlikte yetiştik, antrenör olarak birlikte çalıştık. Tüm şansların ondan yana olmasını diliyorum çünkü onun durumu kolay olmadı'' diye konuştu. 
     Öte yandan kulüp Başkanı Florentino Perez, As gazetesinde yeralan röportajında ''Remon'un, Del Bosque'ye benzetilmesi iyi bir kıyaslama çünkü Del Bosque de bizden biri'' dedi. 
     Remon ise, ''Del Bosque ile kıyaslanmayı seviyorum. Neden sevmeyim ki, Vicente çok büyük bir insan, bir dost ve çok büyük bir teknik direktör'' açıklamasında bulundu. 
     
</TEXT>
</DOC>
