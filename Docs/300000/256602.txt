<DOC>
<DOCNO> 256602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur26.html </URL>
<DATE> 2004/07/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"Ankaralılar deprem açısından rahat olsun, endişeye kapılmasın" 
</HEADLINE>
<TEXT>

     Hacettepe Üniversitesi, Jeoloji Mühendisliği Bölüm Başkanı Prof. Dr. Erçin Kasapoğlu, 17 Temmuz 2004 günü Ankara'da meydana gelen ve aletsel büyüklüğü 3,5 olan depremden dolayı Ankaralılar'ın endişeye kapılmaması gerektiğini bildirdi. 
     Prof. Dr. Erçin Kasapoğlu, hafta sonu Ankara'da meydana gelen depremin Çankırı-Ankara arasında ''yaklaşık kuzey-güney yönlü bir konuma sahip, düşey bileşeni egemen olan ve Dodurga Fayı olarak adlandırılan küçük bir kırık üzerinde'' meydana geldiğini söyledi. 
     Kasapoğlu, depremin aletsel büyüklüğünün çok küçük olmasına karşın, odak derinliğinin yaklaşık 5 kilometre ile çok sığ olduğunu belirterek, depremin yüzeye yakın bir yerde meydana gelmesinden dolayı özellikle Demetevler, Bahçelievler ve Maltepe gibi deprem dalgalarını büyültme özelliğine sahip gevşek ve yumuşak toprak zeminler üzerindeki semtlerde oldukça şiddetli hissedildiğini söyledi. 
     Dodurga Fayı'nın, Kuzey Anadolu Fay Hattı'nın hareketlerinden etkilenebildiğini ifade eden Prof. Dr. Kasapoğlu, küçük çaplı depremlerin sürebileceğini belirterek, ''Ankaralılar deprem açısından rahat olsun, endişeye kapılmasın'' dedi. 
     
</TEXT>
</DOC>
