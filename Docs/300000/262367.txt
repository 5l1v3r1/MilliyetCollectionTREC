<DOC>
<DOCNO> 262367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun32.html </URL>
<DATE> 2004/08/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Her 2 işsizden biri genç... 
</HEADLINE>
<TEXT>

     Dünyada her iki işsizden birinin genç insan olduğu bildirildi. 
     Uluslararası Çalışma Örgütü'nün ILO , ''2004 Yılında Gençlerin Dünyadaki İş Eğilimleri'' konulu raporunda, dünyada işsiz genç oranının 2003 yılında yüzde 14,4'e ulaştığı, bunun da 1993 yılına göre yüzde 26,8'lik bir artışı ifade ettiği vurgulandı. 
     Raporda, 2003 yılında dünyada 186 milyon işsizin yüzde 47'sinin gençlerden oluştuğu ifade edildi. 1993-2003 yılları arasında, 15-24 yaş grubundaki gençlerin sayısının yüzde 10,5 oranında artarak 1,1 milyara ulaştığı, ancak iş imkanlarının sadece yüzde 0,2 oranında artış gösterdiği kaydedildi. 
     Örgütün raporunda ayrıca, gençlerin yetişkinlere oranla çok daha zor iş buldukları da belirtildi. 
     Dünyada işsiz genç sayısının 88 milyonla en yüksek seviyesine ulaştığı, bunun da neredeyse 2 işsizden birinin genç olduğu anlamına geldiği belirtilen raporda, ekonomik gerileme döneminde gençlerin yetişkinlere oranla çok daha fazla olumsuz etkilendiklerinin altı çizildi. 
     Gençler arasında bu etkilenmenin, dünya nüfusunun yüzde 85'inin yaşadığı gelişmekte olan ülkelerde daha belirgin olduğu belirtildi. Bu ülkelerde gençler arasında işsizlik oranının gelişmiş ülkelere göre 3,8 kat fazla olduğu da kaydedildi. 
     
</TEXT>
</DOC>
