<DOC>
<DOCNO> 298279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur17.html </URL>
<DATE> 2004/12/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Cihat Aktaş'ı öldüren taraftarın 30 yıl hapsi istendi 
</HEADLINE>
<TEXT>

     BJK İnönü Stadı'ndaki Beşiktaş-Çaykur Rizespor maçı sırasında Cihat Aktaş'ın bıçaklanarak öldürülmesine ilişkin 5 sanık hakkında dava açıldı. 
     BJK İnönü Stadı'nda 11 Ekim 2004 tarihinde meydana gelen olaya ilişkin soruşturmayı tamamlayan İstanbul Cumhuriyet Savcısı Ziya Hurşit Karayurt tarafından hazırlanan iddianamede, olay günü buluşan sanıklar Fatih Sözüer, Cihan Erdem, Cenk Özbulak ve Şafak Kalkan'ın maça gitmeye karar verdikleri, bu sırada Cihan Erdem'in, bir gün önce evinde unuttuğu bıçağı Fatih Sözüer'e teslim ettiği belirtildi. 
     Fatih Sözüer'in, Cenk Özbulak'la birlikte tek bilet kullanarak turnikeye sıkışmak suretiyle içeriye girdiği ifade edilen iddianamede, sanıkların koridorda, Cihat Aktaş'ın da aralarında bulunduğu 5-6 kişilik bir grupla çarpıştıkları ve bunun üzerine kavga çıktığı anlatıldı. 
     Sözüer'in bu sırada Cihat Aktaş'ı bıçakladığı ve olay yerinden uzaklaşarak maçı seyrettikleri, bu arada sanıklardan Melih Işık ile karşılaştıkları ifade edilen iddianamede, daha sonra Cihat Aktaş'ın öldüğünü öğrendikleri, seyircilerin tek tek dışarıya çıkartılacağının bildirilmesi üzerine de aralarında giysilerini değiştirdikleri, Sözüer'in dışarı çıkarken görgü tanıklarının göstermesi üzerine yakalandığı bildirildi. 
     İddianamede, Cihat Aktaş'ı bıçaklayarak öldürdüğü öne sürülen Fatih Sözüer'in, ''kasten adam öldürmek'' suçundan 24 ile 30 yıl arasında ağır hapis cezasına çarptırılması istendi. 
     Cihan Erdem, Şafak Kalkan ve Cenk Özbulak'ın ''ölümle biten kavgaya karışmak'' ve ''suçun işlenmesinden sonra failine yardım etmek'' suçlarından 2 ile 4.5'ar yıl arasında hapis cezasına çarptırılmaları öngörülen iddianamede, Melih Işık'a ise ''suçun işlenmesinde sonra faile yardım etmek'' suçundan 2 ile 4 yıl arasında hapis cezası verilmesi talep edildi. 
     Davanın görülmesine, önümüzdeki günlerde İstanbul Ağır Ceza Mahkemesi'nde başlanacak. 
     
</TEXT>
</DOC>
