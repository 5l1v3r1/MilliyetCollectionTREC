<DOC>
<DOCNO> 264598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/spor/aspo.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BELA 
</HEADLINE>
<TEXT>
RUS'A ÇATTIK 1-2 

Ay-Yıldızlı ekibimiz ilk yarıdaki kadrosu ve Hakan Şükür'ün golüyle galibiyeti kolay yakaladı. Ancak ikinci 45 dakikada değişen on bir, yenilmekten kurtulamadı 


90 dakika 

BİLAL MEŞE 

Ülke olarak yeni bir heyecanın eşiğindeyiz... Dünya Kupası'nı 3. olarak tamamlayan ve tarihe geçen A Milli Takımımız, 4 Eylül'de Trabzon'da, Gürcistan maçıyla yeni bir heyecana yelken açacak. 
Teknik patron Yanal'ın, ilk resmi maçı Gürcistan olacak. Yanal zorlu maratona galibiyetle başlamak istiyor. Oldum olası hazırlık maçlarına takığımdır... Futbolculardan bu tip maçlarda iyi oyun beklemek hayalden öteye gitmez, gidemez de Bu tip hazırlık maçlarında işini ciddiye alan oyuncu bulmak gerçekten zordur. 
Ne var ki Daum'un jokeri olan Ümit Özat'ı, yukarıdaki kötü tablonun içine sokamayız... Sokarsak haksızlık olur. Bir bakıyorsunuz ki sağ bekte, bir bakıyorsunuz ki orta alanda... Görev yeri onun için hiç önemli değil. Önemli olan profesyonelce özel maçmış, ciddi maçmış ayrım yapmadan, aslanlar gibi oynamak. 
İsim vermek istemiyoruz... Bu son provanın ilk yarısında, Belarus'u farklı yenebilirdik. İleri uç oyuncuları nasıl olsa özel maç diye pası düşünmeden, müsait arkadaşına topu atmadan, kaleye şut atma sevdasına girince, sonuç hüsran oldu. 
Yanal, A Milli Takım'ı sahaya 4 - 2 - 3 - 1 sistemiyle sürdü. Çift ön libero ile oynayan Ay - Yıldızlılar, özellikle ilk yarıda çok adamla rakip kaleye yüklendiler. Ne var ki, egoistliğin ön plana çıkması nedeniyle ofansif ağırlıklı taktik sadece bir gol getirdi. Dünkü kadrodan fazlasını beklemek hayalcilik olurdu 
14. dakikada Serhat'ın uzun pasıyla sağdan hareketlenen Ümit Özat, topu arka direğe kesti. Tuncay röveşatayla altı pasa indirdi. Golcü futbolcumuz Hakan Şükür, topa gelişine sağıyla nefis vurdu 1 - 0. 
Milli Takım'ın kalesinde bildiğimiz Rüştü'nün tecrübesine yakışmayacak hataları vardı. Grup elemelerinde Rüştü - Volkan rekabetinin yaşanacağı gerçek. Uzatma dakikalarında yediğimiz golde Rüştü'nün çıkışı doğruydu. Son vuruşta riske girmesi bize pahalıya mal oldu. Doğrusu Rüştü'ye bunu yakıştıramadık. Hele grup elemelerinde böyle hatalar yaparsa vay halimize. 
Fark beklerken 67. dakikada Romaschenko soldan indi, ortaladı, Gleb Rüştü'nün sağından topu kafayla filelere gönderdi 1 - 1. 
Yanal'ın ikinci yarıya çok oyuncu değişikliğiyle girmesi de sonucu değiştirmedi. 90 1'de kısa düşen topa Rüştü çıktı. Bulyga topu söktü. Mustafa İzzet'in araya girmesine rağmen, Kovba yaklaşık 40 metreden topu filelere gönderdi 1 - 2. 

Ersun Yanal'ı endişe sardı 

MİLLİ Takım Teknik Direktörü Ersun Yanal, Belarus karşısında tüm hataları gördüklerini söyledi. Yanal, "Özellikle baskı yediğimiz anlarda takım olarak savunma anlayışımız hiç iyi değildi. Orta alan oyuncularımız hem ofansta, hem defansta gerekli baskıyı kuramadılar. Rakibin savunmada baskılı oynadığı anlarda ise maalesef Hakan Şükür'e topu şişirmek zorunda kaldık" dedi. 
GÜRCİSTAN maçına kadar oyuncularıyla fazla birarada olamayacağını kaydeden Yanal şöyle devam etti "Avrupa'da forma giyen futbolcularımız formsuz. Onların da en kısa sürede toparlanacaklarına inanıyorum. Bugünkü görüntümüz resmi maçlarda tekrarlanmaz. Rüştü'ye ihtiyacımız var. Ülke olarak ona destek olmalıyız, sahip çıkmalıyız. O dünyanın en iyi kalecilerinden biri." 

Protesto ettiler 

İKİNCİ kez Denizli'ye giden A Milli Takımımız'a büyük ilgi vardı. Maçtan saatlerce önce kapılar kapanınca, binlerce kişi geri dönmek zorunda kaldı. Bu arada karşılaşmanın son dakikasında Ay - Yıldızlılar'ın yediği ikinci gol tribünlerin tepkisini çekti. Taraftarlar, Milli Takım oyuncularını ıslıklarla protesto ettiler. 

Ersen'e dört dikiş 

Ay-Yıldızlı formayı ilk kez giyme şansı yakalayan Denizlispor'un golcü ismi büyük bir şanssızlık yaşadı. Rakip kaleci Sulima ile çarpan yıldız oyuncunun alnı yarıldı 

Emre de sakatlandı 
BELARUS karşılaşmasının ikinci yarısında oyuna girerek ilk kez Milli olma şansını yakalayan Ersen Martin, şanssız bir şekilde sakatlandı. Denizlili futbolseverlerin tezahüratları sonrasında sahaya çıkan golcü futbolcu, bir hava topunda rakip kaleci Sulima ile çarpıştı. Alnı yarılan Ersen Martin'e dört dikiş atıldı. Bu arada Emre Belözoğlu'nun da adalesinde sertleşme meydana geldi. Yıldız futbolcunun durumu bugün kesinlik kazanacak. 

Bülent dalya yaptı 
YILLARDIR Türk futboluna büyük emekler veren Bülent Korkmaz, Ay - Yıldızlı formayı 100. kez giyerek tarihe geçti. Tecrübeli futbolcuya bu başarısı nedeniyle FIFA'dan özel onur ödülü geldi. Takım arkadaşları da Bülent'e altın forma hediye etti. Bu arada FIFA'nın 50. yılı nedeniyle seçilen "En iyi 50 futbolcu" arasına giren Hakan Şükür'e de plaket verildi. İki yıldız futbolcu da ödüllerini UEFA Asbaşkanı Şenes Erzik'ten aldı. 


</TEXT>
</DOC>
