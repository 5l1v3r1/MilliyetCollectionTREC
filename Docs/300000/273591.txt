<DOC>
<DOCNO> 273591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun16.html </URL>
<DATE> 2004/09/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Barroso'dan Türkiye'ye olumsuz tavır 
</HEADLINE>
<TEXT>

     AB Komisyonu Başkanı Romano Prodi'den 1 kasımda görevi devralacak Portekiz eski başbakanı Jose Manuel Barroso, Türkiye'nin Avrupa Birliği'ne girmeye hazır olmadığını söyledi. 
     Fransa'da yayımlanan Le Monde gazetesine konuşan Barroso, 25 ülkeden oluşan AB'nin tüm kriterleri yerine getirdiği taktirde Ankara'nın üyeliğini reddedemeyeceğini belirtti. 
     Barroso, "öngörülen kriterleri olumlu bir şekilde karşıladığı taktirde, Türkiye'nin üyeliğine 'hayır' demek için bir neden göremiyorum" dedi. 
     Barroso, Türkiye'nin AB üyeliğine hazır olup olmadığı yönündeki bir soruya da, "henüz değil. Çok ilerleme kaydettiklerini kabul ediyoruz, ancak şu anda bütün kriterleri yerine getirmiş değiller" yanıtını verdi. 
     
     KURALLARA UYMASI GEREKEN TARAF TÜRKİYE 

     AB Komisyonu'nun yeni Başkanı Portekizli Jose Manuel Durao Barroso, AB'nin kurallarına uyması gereken tarafın Türkiye olduğunu söyledi. 
     Barroso, Fransa'da yayımlanan Le Monde gazetesinin yarınki sayısında yer alan mülakatında, ''Şu anda tartışılan, müzakerelerin başlaması. AB'nin kurallarına uyması gereken Türkiye'dir, AB Türkiye'nin kurallarına uyacak değil. Bu, içişlerine müdahale olarak değerlendirilmemeli. Üye olmak isteyen kurallara uymaz zorunda'' dedi. 
     Türkiye'nin üyeliği konusunda dinin sorun teşkil etmemesi gerektiğini belirten Barosso, ceza yasası da içinde olmak üzere demokratik düzene saygı gösterildiği takdirde sorun olmayacağını kaydetti. 
     Barroso, ''Ben Türkiye'nin üyeliğinin yeni sorunlar getireceğini kabul ediyorum. Bunlar, din konusundan ziyade büyüklüğünden dolayı olacak'' diye konuştu. 
     
</TEXT>
</DOC>
