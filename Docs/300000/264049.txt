<DOC>
<DOCNO> 264049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun06.html </URL>
<DATE> 2004/08/17/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
ABD tankları İmam Ali Türbesi önünde 
</HEADLINE>
<TEXT>

     Irak'ın Necef kentinde, tanklarla İmam Ali Türbesi civarında mevzilenen ABD askerleri ile Şii milisler arasında yeni çatışmalar yaşandı. 
     2 binden fazla Şii, İmam Ali Türbesi çevresinde canlı kalkan oluşturdu. El Sadr ve yandaşları türbenin içinde. 
     Gerginlik, ülkeyi seçime götürecek "Geçici Ulusal Konseyi" belirlemek için düzenlenen Ulusal Konferansa da yansıdı. 
     Delegeler, Şii milislerin türbeyi terk etmesini istedi. Bir heyet de El Sadr'la görüşmek üzere Necef'e gönderilecek. 
     
     Irak'ta iki Türk şoförden haber alınamıyor 

     ABD kuvvetlerine malzeme götürmek üzere Türkiye'den ayrılan Durmuş Kumdereli ve Mustafa Köksal'dan haber alınamıyor. 
     3 ağustosta Türkiye'den ayrılan ve ABD kuvvetlerine malzeme götürmek için yola çıkan iki Türk şoför Durmuş Kumdereli ve Mustafa Köksal'dan haber alınamıyor. 
     İki Türk şoförün, Iraklı direnişçiler tarafından kaçırılmış olabileceği ihtimali üzerinde duruluyor. Şoförlerin aileleri de kendilerine ulaşamadıklarını ve endişe içinde olduklarını belirtti. 
     
     Iraklı bir istihbaratçı militanlarca kaçırıldı 

     El Cezire televizyonu, Iraklı bir istihbarat görevlisinin militanlarca kaçırıldığını duyurdu. Televizyon, iki maskeli adam arasında duran bir kişinin görüntülerini yayınladı. 
     Maskeli kişilerin kendilerini 'Kutsal Yerleri Savunma Tugayları' olarak tanıttıkları belirtildi. El Cezire, militanların bu kişiyi Necef'teki saldırılara misilleme olarak kaçırdıklarını söylediklerini bildirdi. 
     
     ABD tankları Felluce'yi ateşe tuttu 

     Hastane kaynakları, ABD tanklarının üç saat boyunca iki mahalleyi ateşe tuttuğunu belirtti. 
     ABD ordusu da, Felluce'de ABD'li deniz piyadelerinin saldırıya uğramasının ardından kentteki 'savunma amaçlı saldırılar' yapıldığını doğruladı. 
     
     Samara'da Irak Ulusal Muhafızları komutanı ile dört koruması öldürüldü 

     Irak'ın Samara kentinde ise kimliği belirsiz silahlı kişiler, Irak Ulusal Muhafızları komutanı İhsan El Saci ve dört korumasını öldürdü. 
     Yetkililer, saldırıyla ilgili ayrıntılı bilgi vermediler. ABD karşıtı direnişin merkezlerinden biri olan Samara, birkaç gündür ABD bombardımanına maruz kalıyor. Hastane kaynaklarının verdiği bilgiye göre, bugünkü bombardımanda dokuz Iraklı yaralandı. 
     
     Suriyeli ve Lübnanlı rehineler serbest 

     Iraklı direnişçiler tarafından ağustos ayı başlarında kaçırılan iki lübnanlı Taha el-Cundi ve Haldun Osman ile bir Suriyeli Usame İsa serbest bırakıldı. 
     
     Kerkük'te hedef ABD askerleri 

     Kerkük'te direnişçiler, havan saldırılarıyla ABD askerlerini hedef alıyor. Bağdat'ta Şiilerin kalesi durumundaki Sadr mahallesinde de bir ABD tankı havaya uçuruldu. 
     Gerginlik, ülkeyi seçime götürecek 'Geçici Ulusal Konseyi' belirlemek için düzenlenen ulusal konferansa da yansıdı. 
     Delegeler, Şii milislerin türbeyi terk etmesini istedi. Bir heyet de El Sadr'la görüşmek üzere Necef'e gönderilecek. 
     
     İran, Vatikan ve Sistani Necef için endişeli 

     İran, Birleşmiş Milletler’den Şiilerin kutsal kenti Necef'teki çatışmaların sona ermesi için müdahalede bulunmasını istedi. Resmi İRNA haber ajansına göre, İran Dışişleri Bakanı Kemal Harrazi, ülkesinin bu talebini BM Genel Sekreteri Kofi Annan'a telefonla bildirdi. 
     Vatikan da Necef'teki çatışmaları durdurma girişimlerinde arabulucu olmaya hazır olduğunu duyurdu. Vatikan Başbakanı Kardinal Angelo Sodano, Necef'teki tüm güçlerin kentin kutsallığına saygı göstermesi gerektiğine dikkat çekti. 
     Tedavi için İngiltere'nin başkenti Londra'da bulunan Iraklı Şiilerin en yüksek dini otoritesi Büyük Ayetullah Ali Sistani'nin ise, Necef’te tırmanan şiddetten endişeli olduğu belirtildi. Sistani'nin Londra'daki temsilcisi El Seyyid Murtaza El Keşmir, Şii liderin bir an önce Necef'e dönmek istediğini belirtti. 

     
</TEXT>
</DOC>
