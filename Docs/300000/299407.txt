<DOC>
<DOCNO> 299407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun04.html </URL>
<DATE> 2004/12/21/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Kerkük yakınlarında boru hattında yangın... 
</HEADLINE>
<TEXT>

     Irak'ın kuzeyindeki Kerkük kenti yakınlarında meydana gelen bir patlamadan sonra, özellikle Yumurtalık limanını besleyen önemli bir boru hattının yandığı bildirildi. 
     Adının açıklanmasını istemeyen Iraklı bir güvenlik görevlisi, bu gece meydana gelen patlamanın ardından bu boru hattıyla birlikte, Irak'a petrol gönderilmesinde kullanılan depo ve rafinerilerin de yandığını söyledi. 
     Patlamanın Kerkük'ün 85 kilometre batısındaki Fatha bölgesi yakınlarında meydana geldiği belirtildi. Aynı bölgede geçen hafta petrol boru hattına sabotaj düzenlenmişti. 
     Bölgeye devriye gönderdiklerini kaydeden yetkili, meydana gelen hasar konusunda bilgi vermedi. Irak Petrol Bakanlığı henüz konuyla ilgili açıklama yapmadı. 
     
</TEXT>
</DOC>
