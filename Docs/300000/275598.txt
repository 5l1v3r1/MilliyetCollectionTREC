<DOC>
<DOCNO> 275598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko14.html </URL>
<DATE> 2004/09/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
TAV'ın da teklif verdiği Kahire Terminal İhalesi yakında sonuçlanacak 
</HEADLINE>
<TEXT>

     Metin Turan AA 

Türk firma grubu TAV'ın da teklif verdiği, Kahire Havalimanı yeni dış ve iç hatlar terminali yapım ihalesinde sona yaklaşılıyor. 
     Sonuçların, 2 hafta içinde Dünya Bankası tarafından ilan edilmesi bekleniyor. Daha önce TAV, Mısırlı şirketle ortaklaşa girdiği ihale tekliflerinde, 7 firma arasında birinci seçilmişti. 
     Mısır Hava ve Deniz Limanları Holding Başkanı İbrahim Mannaa, A.A'ya yaptığı açıklamada, Kahire Hava Limanı terminallerinin yapımı için en büyük finansör Dünya Bankası'nın, şu ana kadar ihalenin kime verileceği hakkında bir açıklama yapmadığını bildirdi. 
     Mannaa, ihalenin açık bir şekilde devam ettiğini, mali ve teknik incelemeler sonrası Dünya Bankası'nın, sonucu 2 hafta içinde ilan etmesinin beklendiğini vurguladı. 
     ''İhaleyi, Mısır'ın en büyük firması Orascom ile ortaklaşa giren Fransız firmasının aldığı söyleniyor'' sorusuna karşılık Mannaa, ''Biz bu haberleri yalanladık. Ben, bu projenin sorumlusuyum. Söylentilerin doğru olmadığını, ihalenin kime verileceğinin henüz netleşmediğini söyledim'' şeklinde konuştu. 
     Mannaa bu arada, Türkiye ziyaretinde, çok iyi bir proje olarak nitelediği TAV'ın yaptığı Atatürk havalimanında incelemelerde bulunduğunu, Türkiye'nin ihaleyi kazanmasını arzuladıklarını bildirdi. 
     Atatürk Hava Limanı Dış Hatlar Terminali işletmecisi Tepe-Akfen-Vie TAV , Mısırlı Holding Company JV ile ortaklaşa girdiği Kahire Havalimanı ihalesi tekliflerinde, 7 firma arasından birinci seçilmişti. 
     TAV, ihaleyi kazandığı takdirde, 347 milyon dolarlık bir yatırımla 833 günde terminalleri hazır hale getirecek. 
     Projenin yüzde 70'i Dünya Bankası, yüzde 30'u Mısır hükümeti tarafından finanse edilecek. 
     
</TEXT>
</DOC>
