<DOC>
<DOCNO> 277441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko17.html </URL>
<DATE> 2004/10/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Petrol fiyatları tekrar 50 doların üzerinde... 
</HEADLINE>
<TEXT>

     İvan Kasırgası'nın sona ermesinin ardından günler geçmesine rağmen ABD'nin önemli petrol ve doğalgaz üretim bölgesi Meksika Körfezi'nde üretimin hala eski seviyesine çıkarılamaması, uluslararası borsalarda petrol fiyatlarının tekrar 50 dolar seviyesinin üzerine yükselmesine neden oldu. 
     Uzakdoğu piyasalarının açılmasıyla New York Borsası'nda 50.30 dolara kadar yükselen ABD hafif petrolünün varili, bu seviyeden hafif gerilemeyle ve dünkü kapanışa göre 37 sent artışla 50.28 dolarda dengelendi. 
     Londra Borsası'nda işlem gören Brent ham petrolünün varili ise 37 sentlik yükselişle 46.56 dolara çıktı. 
     Dünya nüfusunun ağırlıklı kısmının yaşadığı Kuzey Yarımküre'de kış yaklaşırken ısınma amaçlı petrol talebinde artış gözlenirken, dünyanın en çok enerji tüketen ülkesi ABD'de ticari petrol rezervlerinin geçen yılın aynı döneminin yüzde 4 altında olması, piyasalarda endişe yaratıyor. 
     ABD'nin aradan günler geçmesine rağmen üretimini hala İvan Kasırgası öncesi seviye çıkaramadığını anlatan Mitsui Bussan Vadeli İşlemler Emtia Analisti Tetsu Emori, kış öncesi stokların da yetersiz olmasının endişe yarattığını kaydetti. 
     ''OPEC tam kapasite üretime devam ediyor. Gözler Irak ve Nijerya'ya çevrilmiş durumda. Eğer bu bölgelerde bir kesinti oluşursa arz-talep dengesi sarsılacak. Bu çok tehlikeli bir durum'' diye konuştu. 
     İvan Kasırgası'nın ardından 3 hafta geçmesine rağmen Meksika Körfezi'nde üretimin hala eski seviyesinin günlük 480 bin varillik altında gerçekleştiği bildirildi. 
     Piyasalarda ABD'nin yarın haftalık petrol stokları açıklaması bekleniyor. 

     
</TEXT>
</DOC>
