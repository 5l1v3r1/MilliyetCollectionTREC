<DOC>
<DOCNO> 295838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun55.html </URL>
<DATE> 2004/12/08/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Hollanda camileri izliyor... 
</HEADLINE>
<TEXT>

     Hollanda'da, çeşitli yerleşim birimlerinde bulunan 10 ile 25 arasında caminin, radikal içerikli vaazlar yapıldığı iddiasıyla güvenlik birimlerince izlemeye alındığı bildirildi. 
     İçişleri Bakanı Johan Remkes, parlamentoda, terörle ilgili tartışma sırasında yaptığı açıklamada, camilerde yapılan dini faaliyet sırasında suç unsuru oluştuğunun saptanması halinde, adli makamların harekete geçeceğini söyledi. 
     Şu anda radikal yönelimler içinde bulunduğu kaygısı taşınan ve bu yönde iddialar bulunan camilerin yalnızca izlendiğini belirten İçişleri Bakanı Remkes, bu izleme sonunda camilerde gerçekten radikal vaazların yapıldığının saptanması durumunda, hükümetin bu camilere karşı bazı önlemler alacağını bildirdi. 
     Bakan Remkes, bu çerçevede camiye yapılan parasal yardımın kesilmesi, imamının ikamet izninin iptal edilmesi gibi yöntemlerin uygulamaya konulacağını söyledi. 
     İçişleri Bakanı Remkes, terörist hareketlere yakın durması konusunda kaygılanılarak izlemeye alınan camilerin hangi kentlerde oldukları ve isimleri konusunda ise bilgi vermedi. 
     Hollanda'da, geçen ay başında işlenen sinemacı Theo van Gogh cinayetinin ardından, basında yer alan haberlerde, bazı camilerde radikal içerikli vaazlar yapıldığı ve camiye gelen gençlerin kökten dinciliğe yönlendirildiği iddiaları yer almıştı. 
     
</TEXT>
</DOC>
