<DOC>
<DOCNO> 273206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/dunya/axdun01.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan dünyaya nükleer rest 
</HEADLINE>
<TEXT>


Tahran yönetimi, Uluslararası Atom Enerjisi Ajansı'nın "Uranyum zenginleştirme çalışmalarına son ver" kararını reddetti. İran, nükleer tesislerin denetlenmesine de izin vermeyeceğini duyurdu 

DIŞ HABERLER SERVİSİ 


İran, Uluslararası Atom Enerjisi Ajansı'nın UAEA , uranyum zenginleştirmeyle ilgili tüm faaliyetlerini durdurma kararını reddetti. İran Ulusal Yüksek Güvenlik Konseyi Genel Sekreteri Hasan Ruhani yaptığı açıklamada, uranyum zenginleştirmeyi durdurmayla ilgili hiçbir yükümlülüğü kabul etmeyeceklerini söyledi. 
Ruhani, "İran'ın zenginleştirme faaliyetlerini askıya alması ancak görüşmelerle olur" dedi. Ruhani, UAEA'nın konuyu Güvenlik Konseyi'ne götürmesi halinde, bunun adil olmayacağını ve Ek Protokolü uygulamaktan vazgeçeceklerini de belirtti. Nükleer Silahların Yayılmasının Önlenmesi Anlaşması Ek Protokolü, nükleer tesislerin önceden haber vermeden denetlenmesine imkan veriyor. 

'ABD'yi yok ederiz' 
İran Silahlı Kuvvetler Genelkurmay Başkanı Tümgeneral Seyid Hasan Firuzabadi de ABD'yi, İran'ı Irak ve Afganistan ile bir tutmaması konusunda uyardı. Firuzabadi, "ABD bizimle çatışmaya girerse onu yok ederiz" dedi. 
Firuzabadi, "kendini süper güç sanan ABD'ye karşı İran halkının tek tek direneceğini söyleyerek, ABD'nin Irak'ın Felluce ve Necef kentinde Şiiler tarafından peş peşe yenilgiye uğratıldığını hatırlattı. 




</TEXT>
</DOC>
