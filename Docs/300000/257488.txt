<DOC>
<DOCNO> 257488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/ekonomi/eko01.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bize gelen Airbus alır' 
</HEADLINE>
<TEXT>


Türkiye'nin Airbus alımının siyasi bir karar olup olmadığı sorusuna Fransa Dış Ticaret Bakanı'ndan esprili yanıt Fransa'ya gelen birkaç Airbus alıp gider 

SERKAN ARMAN 

Fransa Dış Ticaret Bakanı François Loos, Başbakan Tayyip Erdoğan'ın ziyareti sırasında imzalanan 36 Airbus uçak alımına ilişkin anlaşmanın siyasi ağırlıklı olup olmadığı sorusu üzerine, "İhtiyacınız olursa trenlerimiz de var" dedi. 
Erdoğan'ın, Fransa'yı Avrupa Birliği'nin AB Türkiye ile müzakerelere şartsız başlaması için ikna etmeye çalıştığı ziyaret sırasında imzalanan Airbus anlaşması 'ticari olduğu kadar, siyasi karar' olarak yorumlanmıştı. Erdoğan'ın Fransa ziyareti sırasında Airbus'tan 36, Boeing'den de 15 uçak alınacağı açıklanmıştı. Böylece, Avrupa ülkelerinin ortak olduğu Airbus, THY'nin uçak alımında yarıştığı Boeing'in önüne geçti. 

'Çin de almıştı' 
Türk - Fransız Ticaret Derneği'nin önceki akşam düzenlediği yemeğe Şeref Konuğu olarak katılan Loos, Türkiye'nin uçak alım kararına ilişkin olarak, "Ne zaman önemli bir ülkenin başbakanı Fransa'ya gelse birkaç Airbus alıp gider. Bunun önceki örneği Çin'di" diye konuştu. 
Türkiye'de daha önce de bulunduğunu ancak Avrupa - Akdeniz Ticaret Bakanları Toplantısı Euromed için tekrar geldiğinde büyük değişikliklere tanık olduğunu belirten Loos, "AB'nin 25 bakanı ve Akdeniz ülkelerinin 10 bakanı burada çok önemli bir olay gerçekleştiriyor. Ancak üyelik konuları ve siyasi konular bunları unutturuyor" dedi. AB ve Euromed arasında paralellik kuran Loos, "AB'nin entegre ettiği ülkelerin durumu parlak değildi. Entegrasyondan hem AB, hem de üye olan ülkeler yararlandı. Ekonomik açıdan çok faydası oldu. Bu, Euromed'le devam ediyor" dedi. 
1 Ocak 2005'ten itibaren kotaların kalkmasıyla tekstilin tehdit altında kalacağına dikkat çeken Loos, tekstilin Akdeniz havzası ülkeleri için önemini vurguladı. Bir Avrupa - Akdeniz pazarı oluştuğunun altını çizen Bakan, "Türkiye bunun çok önemli bir parçası. 10 yıl içinde bölge ülkeleri arasında serbest ticaret olacak. Akdeniz büyük bir ortak pazar haline gelecek" dedi. 

Taklite karşı seminer 
Türkiye'de daha fazla Fransız toplantıları, şirketleri ve varlığı olmasını istediğini dile getiren Loos, 2006'ya kadar Türkiye'de 30 kadar etkinlik gerçekleştireceklerini açıkladı. 
Türkiye'de taklitçilik ile mücadelede yerel yönetimler ile daha yakın işbirliği içinde olacaklarını bildiren Loos, "Sahte ürünler ve sahtek rlığa karşı mücadele etmek istiyoruz" dedi. Dünyanın 'somut'tan 'soyut'a doğru yol aldığını ve mülkiyet haklarının büyük önem kazandığını dile getiren Fransız Bakan, "Taklit ürünler konusunda İstanbul'da bir seminer düzenleyeceğiz. Fransız şirketleri burada taklit edilmemesi gereken mallarını gösterme imk nı bulacak" diye konuştu. Loos, Türk hükümetinin bu konuda gerekli hassasiyeti göstereceğini umduğunu da sözlerine ekledi. 

'Öncelikli sektör gıda' Fransa Dış Ticaret Bakanı Loos, Fransa ve Türkiye arasında ticaretin gelişmesinden büyük memnuniyet duyduklarını belirterek, "İki ülke arasında iki yılda 6 milyar euroluk ticaret hacmi oluştu. Bunun kısa zamanda 10 milyar euroya ulaşmasını bekliyoruz" dedi. 
Loos, Airbus anlaşmasıyla çok önemli bir ticari boyuta varıldığını ve "tavana ulaştıklarını" belirtti. İki ülke arasında çok büyük ticari fırsatlar olduğunu belirten Loos, şöyle devam etti "Türkiye'de yatırım için öncelikli sektörler arasında tarımsal gıda ürünlerini çok önemli görüyoruz. Çevre konusunda da büyüme potansiyeli çok büyük. Su, otomotiv sanayi, telekom ve bilgi - işlem diğer öncelikli sektörler. Buralarda daha aktif olacağız." 


</TEXT>
</DOC>
