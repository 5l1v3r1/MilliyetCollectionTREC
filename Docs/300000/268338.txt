<DOC>
<DOCNO> 268338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/spor/yguven.html </URL>
<DATE> 2004/09/02/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Milli filozoflar 
</HEADLINE>
<TEXT>


Ersun Yanal'ı eleştirenler, onun Milli Takım'da cesaretli bir gençleştirme operasyonu yerine Şenol Güneş'i emekli eden "iskelete" tutunduğunu iddia ediyorlar ve soruyorlar 
"Ne değişti Şenol Güneş gidince" 
Ne değiştiğini bilemiyorum ama, Milli Takım'da değişmeyen şeylerden biri de teknik direktörler açısından nesilden nesile geçen "özlü ve güzel cümlelerle" konuşma geleneği. Açıkçası sayın Güneş'de bu durum enflasyon boyutlarına varmıştı ve sabık hoca bir cümleye iki - hatta üç atasözü bile sıkıştırırdı. Ersun Yanal, aynı süratle olmasa bile felsefi bazda Güneş'i aratmıyor. Ona "Bülent, Ergün niye milli takımda" diyorlar, O milli takım kültüründen bahsediyor. Geleceğe ilişkin planlarını soruyorlar "katma değer" ve "etik"den dem vuruyor. Milli takıma gelen filozof oluyor galiba. 
Söyledikleri yanlış mı .. Asla. 
Ancak futbol öyle bir sektör ki, topu üç direk arasına gönderemezsen, en büyük sermaye, en yoğun emek bile seni uzun süre ayakta tutamıyor... Nerede kaldı felsefe ile sektörün yıldızı olmak. Milli Takım'ı galibiyet üretecek bir fabrika gibi düşünün. Siz istediğiniz kadar bu fabrikanın etik değerlerinden, felsefesinden, ülkeye yapacağı katma değerden, olası maddi ve manevi getirilerinden dem vurun paketleme bölümünden çıkacak ürünler piyasaya sürülmediği zaman her şey ama her şey teorik düzeyde kalıyor ve kısa sürede fabrika topu dikiyor. Lafla futbol gemisi yürümüyor. 
Önce ürün, sonra felsefe... Şimdilik üretim bandındaki işçilerin yaşı falan tartışılıyor ama, üretim varsa o bile önemli değil. Yoksa, başta felsefi konular olmak üzere hepsi fasa fiso. 

Ne yaptın Rüştü 

"Yetim hakkı"nın peynir ekmek gibi yendiği bir ülkede, futbolcu hakkı yiyen medya var mıdır yok mudur tartışmasına girmem ama, medya tarafından hakkı yenmiş futbolcuların sıralamasını yapsak, en sonuna yazılmalıdır Rüştü. 
Rüştü adının medyaya laf uzatacak en son futbolcu olması gerektiği gibi. 
Dört yıl sekiz ay önceki o "menfur" olay da dahil, Rüştü'nün her kötü gününde "ezici bir çoğunlukla" kol kanat germiştir medya kendisine. 
En hak edilmiş eleştirilerin en düşük dozlarına en kısa sürelerle muhatap kılınan bir futbolcu olarak ve imza töreninde medyanın gözlerinin içine bakarak, "Siz çıkartmazsanız sorun olmaz" lafı Rüştü'ye hiç yakışmamıştır. 
Milli Takım Kaptanı'nı evire çevire dövecek kadar pervasız adamların önüne elinde kalemlerinden başka bir şey olmadan kendilerini fırlatanlar da o kalabalığın bir parçasıdır sevgili Rüştü, seni kadroya almayan İspanya'daki hocana kan davası güdenler de, dönmene senin kariyerini düşünerek üzülenler de... 
Başkanın medyadan hoşlanmayabilir. Hocan nefret edebilir. Lakin senin bu önyargılı dönüşünü bir nedene oturtmak mümkün değildir. En tepeden tabana indirilmeye çalışılan medya düşmanlığına, "göze girmek" için göz kırptıysan hoş değildir, samimi duygularınsa durum daha da vahimdir. 
Üç Rüştü kariyeri kadar bir zaman dilimini içeren mesleki gözlemlerime göre, medya hırçınlıkları futbolcuların grafiği dibe vurduğunda faaliyete geçen volkanlardır ki, en çok bulundukları çevreye zarar verir. 
Umarım dil sürçmesidir. 

Erteleme ilanı 

Benim tarzımda yazan biri için Galatasaray haftalık değil yıllık erzak durumunda maalesef... Raporlu stat, eski futbolcular, hocadan yaratılmaya çalışılan 10 numara ve borçlar 
Ne yazık ki, yazı tarzım için adeta bir hazine değerinde olan Galatasaray'ın durumu, düşünce tarzım açısından elimi kolumu bağlıyor. Muhalif bakış için ortada bir "iktidar" olması gerekiyor ki, ne muktedir olan var Galatasaray'da, ne güç, ne para... 
Şu sıralar, şöhretini ve servetini yitirmiş eski bir yıldızın, bakımsız malikanesinde nostalji ile halisünasyon arasında yuvarlanmasına benziyor Galatasaray'ın hali. Eleştirmek ne ona yarar getirir ne bana onur. Hele bir toparlansın açığı kapatırız. 

Toshack, Bosque'yi bitirdi 

On milyar taşıyacak mutemet, yedi ceddi araştırılıp bir sürü kişilik testinden sonra işe alınırken, onlarca trilyon değerindeki takımları emrine verdiğimiz teknik direktörlerimize iltimas mı yapıyoruz acaba 
Hele yabancı hocalarımız.. Hikmetinden sual olunmaz bu "yarı tanrılarımız", gün geliyor öyle bir falso veriyorlar ki, insan "çocuk bakıcısı psikopat çıkan ebeveyn gibi" dehşete kapılıyor. Yine ucuz kurtulmuşuz diye Allah'a dua ediyor. 
Geçenlerde bir kanalın Toshack'la yaptığı röportajı izledim. İnanılmazdı. Koskoca adam, "öğretmene yaranmak için arkadaşını gammazlayan sinsi bir velet misali" sayın Del Bosque'nin kuyusunu kazıyordu utanmadan. 
"O kötü ben iyiyim" diyordu özetle. "Kovun onu, alın beni"ye getiriyordu. Bıraksalar yalvaracaktı. Elbette iş aramak ayıp değildi ama, aynı kulüpte çalıştığı bir meslektaşının ayağını kaydırıp yerini almaya uğraşan bir teknik direktörün, Türkiye gibi bol paralı az denetimli bakir bir ortamda neler yapabileceğini tahmin edebiliyor musunuz. Günahı boynuna bu tip hoca, takımdaki formaları açık arttırma ile satabilirdi futbolculara. Pazarlamanın bu kadar bire bir yapılanı ve "oto" olanı, insanın midesini bulandırıyordu. 
Toshack'ın tek kelimesini bile ciddiye almadım. Tek cümlesine saygı duymadım. Tek söylediğine inanmadım, ama yine de Del Bosque gözümden düştü. Neden derseniz Del Bosque'ya saygı duymamızın en büyük sebeplerinden biri Real Madrid gibi dev bir referanstı. Toshack, kendisinin Del Bosque'den daha iyi bir hoca olduğuna beni inandıramadı, ama Del Bosque'nin referansını madara etti. Real Madrid'in de maldan anlamadığı ortaya çıktı böylece. 



</TEXT>
</DOC>
