<DOC>
<DOCNO> 266518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun21.html </URL>
<DATE> 2004/08/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Necef'e girmek isteyen başka bir gruba da ateş açıldı... 
</HEADLINE>
<TEXT>

     Irak'ın Necef kentinde günlerdir Amerikan kuvvetleriyle savaşan Mukteda Sadr yanlısı milislere destek vermek için kente girmek isteyen bir gösterici grubuna da güvenlik güçlerince ateş açıldı. Çok sayıda kişi öldü ya da yaralandı. 
     AFP muhabirinin bildirdiğine göre, Divaniye kentinden gelen binlerce kişi, doğudan Necef'e girmek istedi. Ancak Irak polisi ve ulusal muhafızlar, göstericileri engellemek için ateş açtılar. 
     AFP muhabiri, yerlerde kan lekeleri ve insanların ayaklarından fırlamış ayakkabılar gördüğünü bildirdi. Ambulansların olay yerine gelerek hastanelere yaralı taşıdığı kaydedildi, ancak ölü ve yaralı sayısı bilinmiyor. 
     Bu olaydan önce de Kufe'den Necef'e kuzey yönünden girmek isteyen binlerce göstericiye ateş açılmış, bazı kaynaklar 20 kişinin öldüğünü, onlarcasının yaralandığını söylemişlerdi. 
     Büyük Ayetullah Ali Sistani, Necef sorununa çözüm bulunmasını sağlamak için Necef'e gidiyor. Sabahleyin Basra'dan yola çıkan Sistani'nin Necef'e gelmesiyle 24 saat ateşkes ilan edileceği Necef valisince açıklanmıştı. 
     
</TEXT>
</DOC>
