<DOC>
<DOCNO> 289418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/spor/aspo.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar Yıldıray 
</HEADLINE>
<TEXT>


Milli Takım Teknik Direktörü, daha önce sakatlığı nedeniyle forma şansı veremediği gurbetçi yıldızı bugünkü maçta kurtarıcı olarak görüyor. Ersun Yanal'ın oyun sistemini Yıldıray Baştürk üzerine kurduğu öğrenildi 

BİLAL MEŞE 


İlk kez oynatacak 
DÜNYA Kupası Grup Elemeleri'nde bugün Ukrayna'yı ağırlayacak olan A Milli Takımımız'ın ideal on birinde sürpriz değişiklik gündeme geldi. Teknik Direktör Ersun Yanal'ın, uzun bir sakatlık dönemi nedeniyle daha önce şans veremediği Yıldıray Baştürk'ü ilk on birde görevlendireceği öğrenildi. Yanal'ın oyun sistemindeki anahtar ismin gurbetçi oyuncu olacağı belirtildi. 

İki kritik isim 
YANAL'IN, savunmada Ümit, Tolga, Servet ve Deniz dörtlüsüne görev vereceği, orta alanda ise iki isim üzerinde kararsız kaldığı öğrenildi. Genç teknik adamın, Hüseyin ile Okan Buruk arasında tercih yapmakta zorluk çektiği bildirildi. Hüseyin'in son maçlardaki performansı, Okan Buruk'un ise pres gücünün yüksek olması Yanal'ın kafasında soru işaretleri yaratıyor. 

Hep birlikte 
AY - Yıldızlı ekibimizin, Ukrayna karşısında ofansif bir oyun anlayışını benimseyeceği öğrenildi. Kontrataklarda çok adamla rakip sahaya inecek olan Milli Takımımız, çabuk adamlarla rakip savunmayı yıpratacak, topu yere indirecek ve pozisyonlar üretecek. Topun kaybedildiği anlarda forvet dahil hep birlikte savunma yapılıp, rakibin hızı orta alanda kesilecek. 

'Riske girmeyin' 

'Savaşmak zorundayız' 
A Milli Takım Teknik Direktörü Ersun Yanal, Ukrayna maçı öncesinde yaptığı toplantıda futbolcularına dikkat edilmesi gereken noktaları tek tek anlattı. Yanal'ın, "Özellikle savaşcı yönümüzü bu maçta üst düzeye çıkarmak zorundayız. Rakibimize boş alan bırakmayın, presi ve yardımlaşmayı unutmayın. Savunmaya destek verin, riske girmeyin ve sağlam oynayın" dediği öğrenildi. 

Yıldızlarına dikkat 
YANAL, Ukrayna'nın iki yıldız ismi Shevchenko ve Voroni'yi de markajla durduracaklarını dile getirdi. Milli Takım Teknik patronu, "İkisi de son vuruş yetenekleri en üst derecede olan isimler. Maç boyunca bu oyuncuları gözünüzden kaçırmayın. Shevchenko son derece formda. Ancak dikkatli oynadığımız sürece bizi geçmesi mümkün değil. Size güveniyorum" ifadelerini kullandı. 

Sürpriz arıyorlar 

Ukrayna Milli Takımı'nın golcü oyuncusu Voronin, Türkiye'den iyi bir sonuçla ayrılacaklarını iddia ederken, takımın en büyük yıldızı Shevchenko kafileden ayrı olarak İstanbul'a geldi 

'Önlemleri aldık' 
MİLLİ Takımımız'ın bugün Şükrü Saracoğlu Stadı'nda ağırlayacağı dişli rakibi Ukrayna dün öğle saatlerinde İstanbul'a geldi. Konuk takımın gol yollarındaki etkili ismi Andriy Voronin, Ay - Yıldızlı ekibimizi yakından tanıdıklarını söyledi. Leverkusen'de forma giyen yıldız oyuncu, "Ciddi bir maç olacak. Gerekli önlemleri aldık. İstanbul'da iyi bir sonuç alacağız" dedi. 

Assolist gibi 
UKRAYNA Milli Takımı'nın en büyük kozu Shevchenko ise kafileden ayrı olarak İstanbul'a geldi. Milano'dan gelen yıldız oyuncuyu havaalanında Ukrayna Büyükelçiliği görevlileri karşıladı. Ukrayna Milli Takımı dün akşam maçın oynanacağı Şükrü Saracoğlu Stadı'nda son çalışmasını yaptı. Teknik Direktör Oleg Blokhin, "Liderliği korumak için ter dökeceğiz" yorumunu yaptı. 

Kadıköy'de şölen 

TÜRKİYE - Ukrayna maçına ev sahipliği yapacak olan Şükrü Saracoğlu Stadı'nda tarihi bir gün yaşanacak. Futbol Federasyonu, kritik maçta tribünleri tek yürek yapabilmek için 40 bin bayrak dağıtacak. Milli Takım Sorumlusu Davut Dişli, "Takımın havası mükemmel. 90 dakikaya hazırız. En büyük görevlerden biri de tribünlere gelecek olan seyircilere düşüyor" dedi. 

Hasan Şaş yetişmedi 

MİLLİ Takımımız'ın hücum gücünde önemli bir rol üstlenen Hasan Şaş, Ukrayna sınavına bir gün kala maç kadrosundan çıkarıldı. Adalesindeki çekme nedeniyle düzenli olarak antrenmanlara katılamayan yıldız futbolcunun, ağrılarının devam ettiği bildirildi. Teknik Direktör Ersun Yanal, Hasan Şaş'ı tam randıman alamayacağı için 18 kişilik maç kadrosuna dahil etmedi. 

Kart alarmı 

UKRAYNA maçı öncesinde Milli Takımımız'daki bazı oyuncuların sarı kart sınırına dayanması teknik kadroyu düşündürüyor. Geride kalan 4 maçta daha önce birer sarı kart gören Nihat, Emre Belözoğlu, Servet Çetin ve Fatih Tekke bugünkü karşılaşmada da kart görmeleri durumunda cezalı duruma düşecekler ve 26 Mart 2005'teki Arnavutluk sınavında forma giyemeyecekler. 

TÜRKİYE - UKRAYNA 
SAAT 20.30 
YAYIN Kanal D Naklen 
STAT Şükrü Saracoğlu 
HAKEM Cortez Batista Portekiz 

406. sınav 
A Milli Futbol Takımımız, 406. karşılaşmasında bugün Ukrayna ile kozlarını paylaşacak. Ay - Yıldızlılar, 81 yıllık tarihinde geride kalan 405 maçta, 136 galibiyet, 93 beraberlik alırken, 176 kez de rakiplerine yenildi. 502 gol atıp kalesinde 643 gol gördü. A Milli Takımımız, Şükrü Saracoğlu Stadı'nda daha önce oynadığı dört maçın üçünü kazandı, birinde berabere kaldı. 

Üçüncü kez 
AY - Yıldızlı ekibimiz, Ukrayna ile daha önce iki kez karşı karşıya gelmişti. Milliler, 1 Mayıs 1996'da Samsun'da oynanan maçta rakibini 3 - 2 yenmişti. 12 Şubat 2003'te oynanan maç ise 0 - 0 sonuçlanmıştı. Milli Takımımız, Ersun Yanal yönetiminde ise 11. maçına çıkacak. Yanal'lı dönemde oynanan 10 maçta 5 galibiyet, 2 yenilgi, 3 de beraberlik elde ettik. 

TÜRKİYE 
Rüştü 
Ümit 
Tolga 
Servet 
Deniz 
Emre 
Yıldıray 
Hüseyin 
Okan 
Gökdeniz 
Nihat 
Fatih 

UKRAYNA 
Shovkovsky 
Nesmachin 
Federov 
Husin 
Yezersky 
Vorobey 
Gusev 
Rusol 
Bielik 
Voronin 
Shevchenko 



</TEXT>
</DOC>
