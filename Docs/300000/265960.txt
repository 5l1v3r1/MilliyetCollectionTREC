<DOC>
<DOCNO> 265960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun47.html </URL>
<DATE> 2004/08/24/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
İtalya Irak'tan gitmiyor... 
</HEADLINE>
<TEXT>

     İtalya hükümeti, bir yurttaşının kaçırılmasına karşın askerlerinin Irak'ta kalacağını açıkladı. 
     İtalya, Başbakan Silvio Berlusconi'nin makamından yapılan açıklamaya göre, Devlet Başkanı Saddam Hüseyin'in iktidarının ABD ordusunca yıkılmasından sonra Irak'ta görevlendirdiği 3000 askerini muhafaza edeceğini açıkladı. 
     Irak'ta geçen haftadan bu yana haber alınamayan İtalyan gazeteci Enzo Baldonhi'nin Müslüman bir örgüt tarafından kaçırıldığı ortaya çıktı. 
     El Cezire televizyonu, grup tarafından gönderilen video kaydını bugün yayınladı. 
     Video kaydında, 56 yaşındaki İtalyan Enzo Baldoni, gazeteci olduğunu açıkladı ve pasaportunu gösterdi. 
     Grup, İtalya'nın Irak'tan 48 saat içinde çekilmediği takdirde rehinenin hayatının tehlikede olacağını bildirdi. 
     İtalya Dışişleri Bakanlığı, Baldoni'nin geçen cumadan bu yana kayıp olduğunu ve Amerikan birlikleriyle Şii milisler arasında 3 haftadır şiddetli çatışmaların olduğu Necef'te bulunduğunun tahmin edildiğini açıklamıştı. 
     Diario haber dergisi adına Irak'a giden Baldoni'nin serbest gazetecilik yaptığı kaydedildi. 
     Derginin yayın yönetmeni Enrico Deaglio, geçen cuma ANSA haber ajansına yaptığı açıklamada, Baldoni'yle en son geçen çarşamba görüştüklerini bildirmişti. 
     
</TEXT>
</DOC>
