<DOC>
<DOCNO> 264864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/gun06a.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciadan dönüldü 
</HEADLINE>
<TEXT>


TCDD Kabloların yerleri değiştirilmiş 

OSMAN KARA İstanbul 

Kapıkule - İstanbul hattının iki ayrı noktasında geçen hafta sinyal ışıklarına müdahale edildiği ortaya çıktı. Erken fark edilmesiyle olası facianın eşiğinden dönülürken, savcılıklara suç duyurusunda bulunan TCDD, valilikleri de yazı göndererek uyardı. 
TCDD Çerkezköy Tesisler Şefi Sami Aktürk, 11 Ağustos'ta yaptıkları denetimde Çerkezköy - Seyitler arasındaki sinyallerin kapaklarının kırılarak bağlantı uçlarının yerlerinin değiştirildiğini tespit ettiklerini söyledi. 
Konuyla ilgili Lüleburgaz Cumhuriyet Savcılığı'na yapılan suç duyurusunda "Seyitler İstasyonu'nun doğu tarafındaki Makaslar Bölgesi'nde sinyalizasyon tellerine kimliği belirsiz kişilerce müdahale edilmiştir. Yapılan kontrollerde sinyal kapağının kırılarak açıldığı, kırmızı renk veren lambaya ait kablo ucunun sökülerek yeşil bildiri veren lamba ucunun takıldığı, bu durumda kırmızı yanması gereken 2DB sinyalinin yeşil bildirdiği tespit edilmiştir" denildi. 

Suç duyurusunda bulunuldu 
Aktürk'ün 12 Temmuz'da ise Veliçeşme - Çorlu arasındaki Yulaflı Köyü Hemzemin Geçidi'nin 200 metre batısında bulunan 1483 1482 no'lu blok sinyal kutusunun kapağının kırılarak sinyal rengini belirleyen filtre, renkli camların ve düzeneğinin çalındığı tespit edildiğini söyledi. 
Bununla ilgili de Çorlu Cumhuriyet Savcılığı'na suç duyurusunda bulunulduğunu ifade eden Aktürk, her iki müdahalenin de trenlerin seyir emniyetini doğrudan tehdit ettiğini kaydetti. 


</TEXT>
</DOC>
