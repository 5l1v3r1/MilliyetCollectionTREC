<DOC>
<DOCNO> 258701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun02.html </URL>
<DATE> 2004/07/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Çocuk televizyonu Nickelodeon'dan ilginç kampanya 
</HEADLINE>
<TEXT>

     Bülent Keneş 

Çocuklara yönelik yayınlarıyla bilinen Amerikan Nickelodeon televizyonu, örnek bir uygulamaya imza atıyor. Daha çok çizgi film yayınlanan televizyon, en çok izlendiği saatlerde yayınlarına 3 saat ara vererek, çocuk izleyicilerine ''dışarı çıkın ve oyun oynayın'' çağrısı yapacak. 
     Uygulamanın 2 Ekim Cumartesi günü öğleden sonra yapılacağı belirtilirken, televizyonun bu saatlerde 6-11 yaş arasındaki 1,5 milyon çocuk tarafından izlendiği kaydedildi. Nickelodeon'un, yayınına ara verir vermez ekranda 'şimdi oyun zamanı' yazısı çıkacağı ifade edildi. 
     Çocukların artık okul dışında oyuna fazla vakit ayırmadığını söyleyen televizyon başkanı Cyma Zarghami, ''Bu uygulamayla oyunun kendileri için önemli olduğunu bildiklerinden emin olmak istedik'' dedi. 
     Yapılan araştırmaların, çocukların bugün 15 yıl öncesinden daha fazla televizyon izlemediklerini gösterdiğini ifade eden Zarghami, bütün gün çocukları televizyonun başında tutmaya çalışan bir televizyon kanalının onları oyuna teşvik etmesinin ilginç bir durum olduğunun farkında olduklarını söyledi. 
     'Haydi oyuna' kampanyasının reklam kaybından dolayı Nickelodeon'a 10 milyon dolara mal olacağı belirtilirken, bu kaybın diğer kuşaklarda yayınlanacak ekstra reklamlarla telafi edileceği ifade edildi. 
     Kampanyanın sadece bir gün 3 saatliğine televizyon yayınını durdurmaktan ibaret kalmayacağı ve televizyonun 10 ABD şehrinde duyurusunu Denzel Washington ve Hillary Duff gibi ünlülerin yapacağı 'oyun günleri' de düzenleyeceği kaydedildi. 
     
</TEXT>
</DOC>
