<DOC>
<DOCNO> 274496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun14.html </URL>
<DATE> 2004/09/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Lagendijk Müzakereler artık başlatılmalı 
</HEADLINE>
<TEXT>

     Türkiye-AB Karma Parlamentosu Komisyonu Eş Başkanı Joost Lagendijk, Başbakan Tayyip Erdoğan'ın verdiği güvenceler sonrası Türkiye ile müzakerelerin başlatılması gerektiğini söyledi. 
     Başbakan Erdoğan'la yaptıkları toplantıyı ABHabere değerlendiren Joost Lagendijk, toplatının verimli geçtiğini belirterek, "Erdoğan'ın verdiği garantiler sonrası müzakerelerin artık başlatılması gerekiyor" dedi. 
     Lagendijk, Erdoğan'ın Avrupa Parlamentosu Başkanlık divanı toplantısınında yaptığı sunuş konuşmasının herkesi rahatlattığını belirterek, "Türkiye'yi AB'de istemeyenlerin elinden önemli bir argüman da alınmış oldu" şeklinde konuştu. 
     Toplantıda sadece Hristiyan Demokratların açıktan Türkiye'nin AB üyeliğine karşı çıktıklarını belirten Lagendijk, konuşmasını şöyle sürdürdü 
     "AP Hristiyan Demokrat Grubu Başkanı Poettering ile Hıristiyan Demokrat AP Dışişleri Komisyonu Başkanı Elmar Brok, AP Başkanlık Divanı toplantısında yalnız kaldılar, Sosyalistler, Yeşiller, Liberaller Türkiye'yi destekleyerek müzakerelerin başlaması yönünde görüşlerini ortaya koydular. 
     Hıristiyan Demokratların Türkiye ile imtiyazlı ortaklık yapılması görüşü taraf bulmadı bir anlamda toplantı da izole oldular." Hristiyan Demokratlar'ı Türkiye'ye karşı samimi olmamakla suçlayan Lagendijk, bunun Erdoğan'la yapılan toplantıda bir kez daha ortaya çıktığını belirterek "Hristiyan Demokratları yakın geçmişe kadar zinanın suç olmasını savunuyordu şimdi ise farklı konuşuyorlar. AB'yi din ve kültür ekseninde birlik yapmak istiyorlar, AB Hıristiyan Birliği değildir" ifadesi kullandı. 
     
</TEXT>
</DOC>
