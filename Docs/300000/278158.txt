<DOC>
<DOCNO> 278158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur30.html </URL>
<DATE> 2004/10/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Anket çalışması yanlış anlaşıldı ve... 
</HEADLINE>
<TEXT>

     Bilecik Valisi Ayhan Çevik, Devlet İstatistik Enstitüsü'nün DİE öğrencilere yönelik yaptığı anket çalışmasını yanlış anlayan bazı vatandaşların ''küçük yaştaki çocuklar kaçırılmak isteniyor'' yönündeki söylentilerini engellemek için açıklama yaptı. 
     Vali Çevik, yazılı açıklamasında, DİE'nin kentte yaptığı anket çalışmasının yanlış anlaşıldığını belirterek, halk arasında ''küçük yaşta çocukların kaçırılarak organ nakli yapıldığı'' yönünde bazı iddiaların ortaya atıldığını bildirdi. 
     Halk arasında ''küçük yaştaki çocukların organ nakli çeteleri tarafından kaçırıldığı, bazı ailelerin bu durumdan etkilenerek çocuklarını okula göndermedikleri'' şeklinde söylentiler bulunduğu yönünde duyumlar alındığını ifade eden Çevik, şunları kaydetti 
     ''Böyle bir olay ne ilimizde ne de ilçelerimizde meydana gelmiştir. Kaybolup da bulunamayan çocuk da yoktur. Kentte ilköğretim ve lise öğrencilerine yönelik araştırma ve geliştirme konusunda Başbakanlık Devlet İstatistik Enstitüsü Başkanlığı'nın yazısıyla bir çalışma yapılmaktadır. Kent merkezinde ve ilçelerinde genel güvenlik ve asayişi bozmamak kaydıyla anket yapılmasına izin verilmiştir. Yapılan araştırmadan, mevcut söylentilerin kasıtlı olarak yayılmadığı, ancak yanlış bir algılama ve değerlendirmeden kaynaklandığı saptanmıştır.'' DİE'nin yaptığı ankette, ailelere yönelik olarak, ''Çocuğunuzun nasıl bir eğitim sistemi içinde öğrenim görmesini istersiniz Öğrencinin ders çalışmasında anne ve baba olarak katkınız nedir Çocuğunuzun gelecekte hangi mesleği yapacağına dönük hedefi var mı '' gibi soruların yer aldığı bildirildi. 
     
</TEXT>
</DOC>
