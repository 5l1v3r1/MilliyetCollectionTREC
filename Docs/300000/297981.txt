<DOC>
<DOCNO> 297981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur08.html </URL>
<DATE> 2004/12/15/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Yangın sırasında salonda bulunanlar anlatıyor... 
</HEADLINE>
<TEXT>

     Dolmabahçe'deki sinemada çıkan yangın sırasında salonda bulunanlardan Özcan Ertem, yaşadıklarını anlattı. 
     G-MALL Kültür ve Alışveriş Merkezi'ndeki sinemada çıkan yangında hafif yaralanan Özcan Ertem, Taksim Eğitim ve Araştırma Hastanesi'nde gazetecilere yaptığı açıklamada, olay sırasında sinemada izdiham yaşandığını söyledi. 
     Ertem, şunları kaydetti 
     ''Acı bir şeydir, biz çıkarken yerde ayaklarımıza çarpanlar oldu. Orada eski Bingöl belediye başkanlarından Sebahattin Tara, 'belediye başkanı olduğunu ve kriz yönetimini üstlendiğini' ifade ederek, düzeni sağladı. Ortalık çok kötüydü. Yoğun duman vardı. Ateş göremedik ama yukarıdan bir şeyler yanıp aşağılara dökülüyordu. Elimdeki yanıklar da duvarlardan ve tutunduğumuz demirlerin kızgın olmasından kaynaklandı.'' Salonda kalabalık bir izleyici grubu olduğunu ifade eden Ertem, hatta salondaki görevlinin, insanların merdivenlere dizilmesi üzerine olabilecek tehlikeli bir duruma karşı burada durulmaması uyarısında bulunduğunu anlattı. 
     Sinema salonunda bulunanlardan Hatice Coşkun da yangın sırasında hiçbir uyarı ya da anons yapılmadığı için paniğe kapıldıklarını ve korkudan kapıya yığıldıklarını söyledi. 
     Coşkun, kapıya yakın oldukları için kolay çıkabildiklerini, ancak içeride dumandan zehirlenen bir hayli kişi olduğunu sözlerine ekledi. 
     Öte yandan, İstanbul Emniyet Müdürü Celalettin Cerrah ile Şişli Belediye Başkanı Mustafa Sarıgül de olay yerinde incelemelerde bulundu. 
     
</TEXT>
</DOC>
