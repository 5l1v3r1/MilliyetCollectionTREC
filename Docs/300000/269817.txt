<DOC>
<DOCNO> 269817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur08.html </URL>
<DATE> 2004/09/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Vicdansızlar kurtuldu, kahramanlar boğuldu 
</HEADLINE>
<TEXT>

     Özcan TİKİT DHA 
İZMİR'de kendilerine yardım etmek isterken boğulan Makina Mühendisi Rahmi Şahin'i hastaneye götüren iki kadın, yolda öldüğünü farkettikleri genç adamı bırakıp kaçtı. Rüzgarın etkisiyle açığa sürüklenen deniz yatağındaki iki kadına yardım için eniştesi Rahmi Şahin'le denize açılan Fatih İzci ise hala bulunamadı. 
     Olay önceki gün saat 18.00 sıralarında, Kuşcenneti yakınlarındaki Homa Dalyanı'nın sahilinde meydana geldi. Sahilde aileleriyle piknik yapan 18 yaşındaki Fatih İzci ve 30 yaşındaki mühendis eniştesi Rahmi Şahin bir ara denize girdi. Bu sırada, deniz yatağıyla denize giren iki kadın, rüzgarın da etkisiyle sahilden uzaklaşmaya başlayınca bağırarak yardım istedi. 
     Şahin ve İzci, sahilden 200 metre kadar uzaklaşan kadınlara doğru yüzmeye başladı. Bu sırada iki kadının sahilde oturan erkek arkadaşı da yakındaki balıkçılardan yardım istedi. Balıkçılar 25 yaşlarındaki iki kadını kurtarıp kıyıya getirdi, ancak dalgalı denizde yüzen Şahin ve İzci'yi görmedi. 
     
     Çıkamadı... 
     Balıkçılar, suda batıp çıkmaya başlayan Şahin ve İzci'yi kurtarmak için tekrar açıldı. Rahmi Şahin'i sahile çıkarmayı başardı, ancak Fatih İzci'yi bulamadı. Çok fazla su yutan Şahin'e, kayınbiraderi 26 yaşındaki Ferdi İzci tarafından suni teneffüs yapıldı. Yakınları, Rahmi Şahin'i, kurtarmak istediği kadınlar ve yanlarındaki erkek arkadaşlarının 49 UA 134 sahte plakalı beyaz minibüsüne bindirdi. Hastanın Karşıyaka Devlet Hastanesi'ne götürülmesini istedi. Aileler Fatih İzci'yi aramak için olay yerinde kaldı. Bu arada jandarma da olay yerine geldi. 
     Boğulma olayıyla ilgili soruşturma başlatan jandarma ekipleri Rahmi Şahin'in gittiği hastaneyi aramaya başladı. Ancak Şahin hiçbir hastanede bulunamadı. Bu sırada 112 Ambulans Acil Yardım ekibi, Homa Dalyanı'ndaki boğulma olayına giderken, yolda 49 UA 134 plakalı minibüsteki iki kadın ve bir erkeğin kendilerini durdurduğunu, yaptıkları incelemede minibüsdeki kişinin boğularak öldüğünün belirlediğini, ancak olay yerinde yardıma ihtiyaç bulunduğu gerekçesiyle cesedi almayıp yollarına devam ettiklerini polise bildirdi. 
     Yaklaşık 2 saat sonra 155 Polis İmdat hattını arayan bir kişi, Çiğli KİPA karşısında Büyükşehir Belediyesi Arıtma Tesisi'nin yakınındaki inşaat molozlarının atıldığı patika yolun kenarında, şortlu bir erkek cesedi gördüğünü bildirdi. Olay yerine giden cinayet büro amirliği ekipleri cesedin, Homa Dalyanı'nda boğulmak üzereyken kurtarılan, üç yıllık evli, 1.5 yaşında Hayat adlı bir kız çocuğu babası Makine Mühendisi Rahmi Şahin'e ait olduğunu belirledi. 
     
     Ailesi kahroldu 
     Akşam saatlerine kadar yapılan aramalarda, denizde kaybolan kardeşi Fatih İzci bulunamayan 27 yaşındaki ev kadını Ebru Şahin, eşi Rahmi Şahin'in cesedinin kurtarmak istediği kişiler tarafından yol kenarına atıldığını öğrenince sinir krizi geçirdi. 
     Cesedi bulunan Şahin'in kayınbiraderi Ferdi İzci "Kardeşim ve eniştem boğulmak üzere olan genç kızları görünce dalgalı denize rağmen açıldı. Kızlar bir süre sonra balıkçılar tarafından kurtarıldı. Bu sırada kardeşim ve eniştemi suya batıp çıkarken gördüm. Yardım istediğimiz balıkçılar eniştemi denizden çıkardı. Kendilerine yardım etmek için ölüme giden eniştemin cesedini insafsızca boş araziye terkederek kaçanların yaptığı vicdansızlıktan başka bir şey olamaz'' dedi. 
     Görgü tanıklarının ifadesini alan jandarma ekipleri, minibüsdeki plakanın sahte olduğunu belirledi. Jandarma, iki kadın ve bir erkeği aramaya başlarken, Rahmi Şahin'in cesedi, otopsi yapılmak üzere Adli Tıp Kurumu morguna kaldırıldı. 
     
</TEXT>
</DOC>
