<DOC>
<DOCNO> 276638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonyas12.html </URL>
<DATE> 2004/10/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Jean Reno, çömlekte pişirilen kuru fasulyeye bayıldı... 
</HEADLINE>
<TEXT>

     Nevşehir'in Uçhisar beldesinde çekimlerine devam edilen, Fransız yazar Jean Christophe Grange'nin aynı adlı eserinden beyaz perdeye uyarlanan ''Kurtlar İmparatorluğu''nun ekibi yemekte biraraya geldi. 
     Fransız aktör Jean Reno'nun komiser Jean-Louis Schiffer karakterini canlandırdığı Kurtlar İmparatorluğu'nun çekimleri basına kapalı olarak gerçekleştiriliyor. 
     Kapadokya bölgesinin en önemli turizm merkezlerinden biri olan Uçhisar Beldesi'ndeki tarihi Uçhisar Kalesi ve vadilerde çekimi süren Kurtlar İmparatorluğu'nun çekim ve oyuncu ekibi, Uçhisar Belediye Başkanı Mustafa Zühal tarafından verilen yemekte biraraya geldi. 
     Yemekte, yöresel kuru fasulye, bulgur pilavı, güveç ve un helvasını tercih eden ünlü aktör, özellikle çömlekte yapılan kuru fasulye ve ev turşusunu beğendiğini söyledi. 
     Yönetmen Chris Nahon ile birlikte 24 kişilik bir ekibin katıldığı yemekte Uçhisar'da bulunmaktan büyük bir memnunluk duyduğunu dile getiren Jean Reno, ''Bugüne kadar birçok yer gezdim. Sadece aklımda 3 yer kaldı. Uçhisar'da şüphesiz bunlardan birisi. Bu bölge büyüleyici güzelliklere sahip. Doğrusu bu eşsiz mekanlarda bulunmaktan mutluluk duyuyorum. Bizlere gösterilen ilgi ve yakınlıktan dolayı da Uçhisar Belediye Başkanı Mustafa Zühal'e de teşekkür ediyorum''dedi. 
     Uçhisar Belediye Başkanı Mustafa Zühal da Jean Reno gibi dünya sinemasında önemli bir ismi Uçhisar beldesinde misafir etmekten büyük bir mutluluk duyduklarını belirterek, ünlü aktörü gelecek yıl ailesiyle l haftalık tatil için Uçhisar'a davet etti. Bu davete olumlu cevap veren Reno, önümüzdeki yıl tatil için Uçhisar'a geleceğini söyledi. 
     Belediye Başkanı Mustafa Zühal, Fransız aktör Jean Reno' ya Uçhisar'ı simgeleyen bir çini tabak ile peribacası maketi hediye etti. 
     Reno,yemek sonrası hayranlarıyla bol bol hatıra fotoğrafı çektirdi. 
     
</TEXT>
</DOC>
