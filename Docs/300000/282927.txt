<DOC>
<DOCNO> 282927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko09.html </URL>
<DATE> 2004/10/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Telesis, Arnavutluk'ta 50. santralini kurdu... 
</HEADLINE>
<TEXT>

     Türk telekomünikasyon şirketi Telesis, Arnavutluk'un Elbasan kentinde 50. kırsal alan telefon santralini kurdu. 
     Telesis Yönetim Kurulu Başkanı Hüsnü Tokmen, konuyla ilgili A.A muhabirine yaptığı açıklamada, kurulan telefon santralleri ile Arnavutluk telekomünikasyon özel operatör pazarının yüzde 80'ini ele geçirdiklerini söyledi. 
     Arnavutluk telekomünikasyon pazarına 2001 yılında girdiklerini ve ülke telekomünikasyon ağının o dönemde kötü durumda olduğunu anlatan Tokmen, ülkenin önemli kentlerinde yoğunlaşan telefon trafiğinin, kırsal alanda ciddi boşluklar yarattığını belirtti. 
     Telekomünikasyon hizmetlerinin Arnavutluk'ta 3 yıl önce serbestleştirildiğine işaret eden Tokmen, Avrupa Birliği serbestleştirme trendi kapsamında gerçekleştirilen süreçte, ülkede özel operatörlerin önünün açıldığına dikkati çekti. 
     Bu süreçte bazı yatırımcıların lisans alıp bölgesel telefon işletmeciliğine soyunduğunu anlatan Tokmen, Arnavutluk hükümetinin Türkiye'den de ciddi yatırımlar beklediğini vurguladı. 
     
     3 YILDA 1.5 MİLYON DOLARLIK CİRO 
     Nüfusu 3.5 milyon olan Arnavutluk'ta yaklaşık 300 bin telefon hattı olduğunu belirten Tokmen, ''Sektöre girdiğimiz 2001 yılından bu yana Telesis 50. kırsal alan telefon santralini kurdu. Arnavutluk telekomünikasyon özel operatör pazarının yüzde 80'ini ele geçirmiş durumdayız'' diye konuştu. 
     Türkiye telekomünikasyon sektörünün libarelleşmesinin ardından bir tek yatırımcının bile işletmeye geçemediğini ancak, Arnavutluk'taki serbestleştirmenin başarı ile devam ettiğini ifade eden Tokmen, ülkede 3 yılda yaptıkları çalışmalarla 1.5 milyon dolarlık bir ciroya ulaştıklarını bildirdi. 
     
     ARNAVUTLUK'TA KİŞİ BAŞINA 9 TELEFON 
     Arnavutluk'ta kişi başına düşen telefon sayısının 9 olduğunu, Türkiye'de ise kişi başına 28 telefon düştüğünü belirten Telesis Yönetim Kurulu Başkanı, amaçlarının, öncelikle pazar payını korumak ve sonra da bu payı artırmak olduğunu kaydetti. Arnavutluk'ta yeni çalışmalar ve yatırımlar yapmayı planladıklarını anlatan Tokmen, ''Geliştirdiğimiz SS7 sinyalleşme özelliğine sahip cihazlarımızla pazar payımızı 10 yıllık dönemde 5 milyon dolara çıkarmayı hedefliyoruz'' dedi. 
     
</TEXT>
</DOC>
