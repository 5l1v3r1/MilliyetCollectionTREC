<DOC>
<DOCNO> 282581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/dunya/adun.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizmeyi aştılar 
</HEADLINE>
<TEXT>


Türkiye'nin İran-Irak sınırındaki 2 köyden ırkçılık kokan bir röportaj yayımlayan Paris-Match, "Yoksul Güneydoğu yüzünden Türkiye, AB'ye alınmasın" mesajını verdi 

Güven Özalp - Brüksel 


Fransa'da son zamanlarda Türkiye'nin AB'ye üye olmasını önlemek isteyen politik çevrelerin başlattığı kampanyaya destek veren haftalık Paris Match dergisi, son sayısında yayımladığı 10 sayfalık, tek yanlı bir üslupla kaleme alınmış foto - röportajda, "Yoksul ve geri kalmış Kürt çoğunluklu Güneydoğu yüzünden Türkiye'nin AB'ye alınmaması gerektiği" mesajını verdi. 
İran - Irak sınırı yakınlarındaki Tekelli ve Günyazı köyleri hakkındaki röportajı, "Avrupa'nın gelecekteki doğu kapılarına hoş geldiniz" başlığıyla veren derginin yayımladığı fotoğraflar da "Tüm Türkiye böyle mi " dedirtecek türden ve kötü niyetle seçildiği izlenimini veriyor. Michel Peyrard imzalı röportajda Atatürk için de "Kürdistan'ın mezar kazıcısı" ifadeleri kullanılıyor. 

Mizansen fotoğraf 
Önceden tasarlanmış, mizansene dayalı bir fotoğrafı oluşturabilmek için köylere bir Avrupa Birliği bayrağı götüren dergi, bölgeden sürekli olarak "Kürdistan" olarak bahsediyor. 
"Türkiye'nin en doğusundaki küçük kasaba Şemdinli'nin girişinde Avrupalı İstanbul 1600 kilometre geride kalan eski bir hatıradan başka bir şey değil" yorumunda bulunan dergi, Yüksekova'yı da "eroin şehri" olarak tanımlıyor. Dergide bölgedeki insanlar için "Almanya dışında bir AB ülkesinin adını söylemekte zorlansalar da bir gün onun parçası olmak istiyorlar" deniliyor. 
Paris Match muhabiri, Günyazı'da ve genelde bölgede musluk suyu ve elektrik bulunmadığını vurguladıktan sonra, bölgede tek lüksün Kürtçe yayın yapan Kürdistan TV ve Roj TV'ye yönlendirilmiş çanak antenler olduğunu belirtiyor, ama bunlar için gerekli olan elektriğin nasıl temin edildiğinden bahsetmiyor. 


</TEXT>
</DOC>
