<DOC>
<DOCNO> 297190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun19.html </URL>
<DATE> 2004/12/13/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
El Pais Aznar, 11 Mart bilgilerini yok etti 
</HEADLINE>
<TEXT>

     İspanya'da sosyalist eğilimli hükümetin Başbakanı Jose Luis Rodriguez Zapatero, 11 Martta Madrid'de girişilen ve 191 kişinin ölümüne 1900 kişinin yaralanmasına yol açan saldırıların tek sorumlusunun ''radikal İslamcı uluslararası terörizm'' olduğunu söyledi. 
     Başbakan Zapatero, 11 Mart saldırılarını araştıran meclis soruşturma komisyonunda yaptığı açıklamada, 11 Mart saldırıları sırasında görevde bulunan eski Başbakan Jose Maria Aznar'ın aksine, saldırıların sorumluluğunun radikal İslamcı terörizme ait olduğunu belirtti. 
     Zapatero, tüm istihbarat birimlerinin soruşturmalarının 11 Mart saldırılarının tüm aktörlerinin radikal İslamcı terörizm şebekesi üyesi olduklarını gösterdiğini kaydetti. 
     İspanyol Başbakan, Madrid saldırılarının ''planlama ve icrasının'' da, 11 Eylül 2001'de ABD'de, Bali'de, 2003'te Kazablanka ve İstanbul'da düzenlenen saldırılar gibi olduğunu da sözlerine ekledi. 
     Başbakan Zapatero ayrıca, ETA'ya karşı daha önce iki siyasi parti arasında oluşturulan model çerçevesinde, uluslararası terörizme karşı tüm İspanyol partileri arasında bir pakt kurulmasını önerdi. 
     Eski Başbakan Jose Maria Aznar, iki hafta önce meclis komisyonunda verdiği ifadede, ayrılıkçı Bask örgütü ETA ile radikal İslamcı terörizm arasında bir bağlantı olabileceğinden söz ederek, ''İki terörizm arasında fark olmadığını söyleyebilir misiniz Ben söyleyemem'' demişti. 
     
     EL PAİS'İN İDDİASI 
     Öte yandan El Pais gazetesi, muhafazakar Aznar hükümetinin iktidardan ayrılmadan önce 11 Mart saldırılarıyla ilgili bilgisayarlardaki tüm bilgileri sildiğini iddia etti. 
     Gazete, bu nedenle Başbakan Zapatero'nun bugün meclis komisyonuna verdiği ifadede, Başbakan Aznar'ın bu konudaki tutumuyla ilgili ayrıntı sunma olanağının ortadan kalktığını yazdı. El Pais gazetesi, hükümet kaynaklarına dayanarak verdiği haberinde, bilgilerin boşaltılmasının 11 Mart saldırılarıyla sınırlı olmadığını, sağcı Halk Partisi'nin 8 yıllık iktidar bilgilerini silindiğini öne sürdü. 
     Eski hükümetin yeni hükümete idari belgeleri kağıt biçiminde verdiğini, ancak bunların da eksik olduğu belirtildi. 
     
</TEXT>
</DOC>
