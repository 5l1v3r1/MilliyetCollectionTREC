<DOC>
<DOCNO> 255953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur10.html </URL>
<DATE> 2004/07/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Gelibolu'daki trafik kazasında TÜBİTAK'ta görevli 3 kişi öldü... 
</HEADLINE>
<TEXT>

     Çanakkale'nin Gelibolu İlçesi'nde sabaha karşı meydana gelen trafik kazasında, TÜBİTAK görevlisi 3 kişi hayatını kaybetti. Kazada ölenlerden Ercan Kuruoğlu'nun eski Bakan Ramazan Mirzaoğlu'nun damadı olduğu öğrenildi. 
     Edinilen bilgiye göre, Gelibolu istikametinden Keşan istikametine gitmekte olan Sezer Soysal 41 yönetimindeki 41 D 9340 resmi plakalı ve TÜBİTAK'a ait olduğu belirlenen minibüs, Gelibolu'ya 35 kilometre mesafedeki Diriköy yakınlarında, Cemal Elmas'ın kullandığı saman balyası yüklü 34 AEH 18 plakalı, arka ışıkları yanmayan traktöre, arkadan çarparak sol şerite savruldu ve aynı anda karşı yönden gelmekte olan Kemal Sevim 37 yönetimindeki 34 JJ 001 plakalı otomobille çarpıştı. 
     Kazada minibüste bulunan Yücel Kenter 32 ile TÜBİTAK Araştırma Görevlisi M. Ercan Kuruoğlu olay yerinde yaşamını yitirdi. Ağır yaralı olarak Gelibolu Devlet Hastanesi'ne kaldırılan diğer TÜBİTAK araştırma görevlisi Mustafa Aktekin 54 ise tüm müdahalelere rağmen kurtarılamadı. 
     Kazada yaşamını yitiren M. Ercan Kuruoğlu'nun, eski Bakan Ramazan Mirzaoğlu'nun damadı olduğu öğrenildi. 
     Öte yandan kazada, her iki araçta bulunan Sezer Soysal, Kemal Sevim, Emine Sevim, Şefika Elmas, Mehmet Gümüştaş ve Ercan Pınar yaralanarak, Keşan, Edirne, Çanakkale ve Gelibolu'daki hastanelere kaldırıldılar. 
     Çarpışma sonucu traktöre bulunan saman balyaları etrafa saçılarak yolu kapattı. Traktör sürücü Cemal Elmas ise olay sonrası kaçtı. 
     Yetkililer, kazayla ilgili soruşturmanın sürdürüldüğünü belirttiler. 
     
     MİRZAOĞLU CENAZEYİ ALDI 

     Trafik kazasında yaşamını yitiren damadı M. Ercan Kuruoğlu'nun, cenazesini almak üzere Gelibolu'ya, kızı Umay Kuruoğlu ile birlikte gelen Eski Devlet Bakanı Ramazan Mirzaoğlu, bu kazayla TÜBİTAK'ın değerli mühendislerini kaybettiğini söyledi. 
     Gelibolu Askeri Hastanesi'nden damadının cenazesini alan Mirzaoğlu, gazetecilere yaptığı açıklamada, şunları kaydetti 
     ''TÜBİTAK, kıymetli mühendislerini kaybetti. Bunlardan birisi benim damadım Ercan Kuruoğlu idi. Kendisi Bilkent Üniversitesi Elektronik Bölümü mezunuydu ve Türkiye derecesi ile TÜBİTAK'a girdi. TÜBİTAK'ta çok kıymetli projelere imza atmayı başarmış, kıymetli bir mühendisti. Maalesef trafik canavarına kurban verdik. Trafiğe bu şekilde çıkan traktörlere, traktör demek mümkün değil. Bunlara ancak canavar traktör denilebilir. Bu Türkiye'nin trafik sorunudur.'' Bu arada M. Ercan Kuruoğlu'nun eşi Umay Kuruoğlu da, eşinin çok çalıştığını belirterek, ''Gece gündüz demeden yolculuk ediyorlardı. Bu işte TÜBİTAK'ında suçu var. TÜBİTAK'ı mahkemeye vereceğim. Bu olayın peşini bırakmayacağım. Kocamın ölümüne onlar sebep oldu. Bir şoför, bir günde nasıl 14 saat araba kullanır'' diye konuştu. 
     Kazada hayatını kaybeden Ercan Kuruoğlu'nun cenazesi bir ambulansa konuldu. Mirzaoğlu ve kızı ile yakınlarından oluşan kişiler de özel araçlarıyla Çanakkale'den, Ankara'ya hareket ettiler. 
     Öte yandan kazada hayatını kaybeden Yücel Kenter ve Mustafa Aktekin'in cenazelerinin Gelibolu Askeri Hastanesi morgunda yakınlarına teslim edilmek üzere bekletildiği bildirildi. 

     
</TEXT>
</DOC>
