<DOC>
<DOCNO> 284159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur33.html </URL>
<DATE> 2004/10/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İşte İSKİ'nin indirimli su tarifesi... 
</HEADLINE>
<TEXT>

     İstanbul Su ve Kanalizasyon İdaresi'nin İSKİ , 1 Ocak 2005 tarihinden itibaren geçerli olacak indirimli su tarifesi belli oldu. 
     Yeni tarifeye göre, 1 metreküp suyun satış fiyatı ,sanayi tesisleri, şantiyeler ve işyerlerinde KDV hariç 4 milyon 300 bin liradan fiyatı, 3 milyon liraya, okullarda 1 milyon 400 bin liradan 1 milyon 300 bin liraya, kamu kurumlarında 2 milyon 660 bin liradan 2 milyon 500 bin liraya inecek. 
     İSKİ suyunun yüzde 78'ini kullanan konutlarda ise fiyatta indirime gidilmezken, birinci kademe fiyatın uygulandığı 20 metreküp miktarı 25 metreküpe çıkarılarak dolaylı bir indirim sağlanacak. Önümüzdeki ocak ayından itibaren birinci tip konutlarda ilk 25 metreküp suyun metreküpü 1 milyon 500 bin lira olacak. 
     İSKİ Genel Müdürü Dursun Ali Çodur, AA muhabirine yaptığı açıklamada, oteller, ''turizm tesisleri ve sanayicilerin 'su fiyatlarının yüksekliğine' ilişkin, 'işletmelerimiz olumsuz yönde etkileniyor, bunun altından kalkamıyoruz, kaçak kullanıma yöneliniyor' diye yoğun şikayetlerde bulunduklarını, Büyükşehir Belediye Başkanı Kadir Topbaş'ın da bu şikayetler üzerine 'indirime gidilmesi' yönünde talimat verdiğini'' söyledi. 
     ''Kaçak tüketimin arttığına yönelik İSKİ'nin de tespitleri bulunduğunu ve sanayicilerin yoğun olarak tanker suyuna kaydıklarının görüldüğünü'' vurgulayan Çodur, ''Bunun önüne geçmenin doğru yollarından birinin indirim olduğuna inandık. Şu anda İSKİ imkanları da kısmen bunun altından kalkacak durumda olduğu için bu düzenlemeye gittik'' dedi. 
     İndirimin İSKİ'ye 100 trilyonluk bir maliyet getirdiğine dikkat çeken Çodur, ''bunun da, yatırımlarını çok olmasa da biraz etkileyeceğini'' bildirdi. 
     Çodur, hazırlanan yeni tarifenin Kasım ayında İSKİ Genel Kurulu'nda görüşüleceğini ve 1 Ocak 2005 tarihinde de yürürlüğe gireceğini sözlerine ekledi. 
     
</TEXT>
</DOC>
