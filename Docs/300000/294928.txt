<DOC>
<DOCNO> 294928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun10.html </URL>
<DATE> 2004/12/05/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
ABD, yeni seçimlerde Ukrayna'ya yardıma hazır 
</HEADLINE>
<TEXT>

     ABD Dışişleri Bakanı Colin Powell, başkanlık seçimlerinin ikinci turunu yenileme kararı alan Ukrayna'ya yardıma hazır olduklarını söyledi. 
     Bakan Powell, Pakistan Devlet Başkanı Pervez Müşerref ile görüşmesinden çıkarken, Ukrayna'da seçimin ikinci turunun yenilenme kararının alınmasıyla ilgili açıklamasında, seçimlerin başarılı olması için Avrupalı müttefikleri ve Ukraynalı milletvekilleriyle çalışmaya hazır olduklarını belirtti. 
     Powell, ''Yüksek Mahkeme'nin kararından çok memnunuz. Bundan sonraki seçimlerin özgür, adil, şeffaf olmasını ve seçimlerin geçerliliğine halel getirmeyecek biçimde iyi düzenlenmiş olacağını umuyoruz'' ifadesini kullandı. 
     Ukrayna'da Yüksek Mahkeme, 21 Kasım'da yapılan devlet başkanlığı seçiminin ikinci turunu iptal etmiş, Merkezi Seçim Komisyonu da, Yüksek Mahkeme'nin seçimin ikinci turunun yenilenmesi doğrultusunda verdiği karara uyarak, seçim tarihini 26 Aralık olarak açıklamıştı. 
     Başbakan Viktor Yanukoviç ve muhalefet lideri Viktor Yuşçenko, 26 Aralık'ta yenilenecek seçimin ikinci turuna hazırlanıyor. 
     
</TEXT>
</DOC>
