<DOC>
<DOCNO> 285042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun20.html </URL>
<DATE> 2004/11/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kraliçe, Almanya'ya 150 bavulla geliyor 
</HEADLINE>
<TEXT>

     İngiltere Kraliçesi Elizabeth, yarın başlayacağı 3 günlük Almanya ziyaretine 150 bavulla gelecek. 
     Bild gazetesi, toplam 3 ton ağırlığındaki bavullarda Kraliçe Elizabeth'in getireceği çayın ve portakal reçelinin yanı sıra 120 çift ayakkabı, 20 çift eldiven, şapkalar ve acil durumlar için siyah kıyafetlerin yer aldığını yazdı. 
     Kraliçe Elizabeth'in kalacağı Adlon otelinde yardımcıları için de toplam 70 oda ayrıldığı belirtilen haberde, bir önemli olayın da Kraliçe'nin çantasını hangi kolunda taşıdığının olduğu, çantasını sağ kolunda taşıması durumunda, bunun yardımcılarına ''sıkılıyorum'' anlamına gelen bir işaret olduğu kaydedildi. 
     İngiliz şapka imalatçısı Philip Somerville'nin Kraliçe Elizabeth için her yıl yaklaşık 65 yeni şapka imal ettiği ifade edilen haberde, Kraliçe'nin, kıyafetleriniyse bir Alman modacı Karl-Ludwig Rehse'ye yaptırdığı, yılda yaklaşık 11,4 milyon euro kazanmasına rağmen, genelde sadece 3 sıradan oluşan inci kolyesiyle inci küpe taktığı bildirildi. 
     İngiltere Kraliçesi Elizabeth, Almanya ziyareti sırasında Cumhurbaşkanı Horst Köhler ile biraraya gelecek ve Başbakan Gerhard Schröder ile görüşecek. 
     
</TEXT>
</DOC>
