<DOC>
<DOCNO> 256965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/guncel/gun01.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü, madalyasını alamıyor 
</HEADLINE>
<TEXT>


Fizik alanında dünyanın en önemli ödüllerinden olan Wigner Madalyası'nı kazanan Erdal İnönü, yurtdışı yasağı nedeniyle Meksika'daki törene katılamıyor 

ÖNAY YILMAZ 

Kayınbiraderi Selim Sohtorik'in borcu nedeniyle yurtdışına çıkış yasağı konulan 25 kişiden biri olan Prof. Dr. Erdal İnönü, bu yüzden dünyanın en önemli fizik ödüllerinden biri kabul edilen 'Wigner Madalyası'nı almaya gidemeyecek. İnönü, "Yapacak bir şey yok. Umarım izin verirler de giderim" dedi. 
Yurtdışı yasağının kayınbiraderinin borçları nedeniyle konulduğunu öğrendiğini anlatan İnönü, "Aslında borçlar ödeniyor. Çabuk olsun isteniyor ama tabii bunların ödenmesi zaman alıyor" diye konuştu. 

Tören 4 Ağustos'ta 
İnönü, matematiksel fiziğe yaptığı katkılar nedeniyle iki yılda bir verilen Wigner Madalyası'na layık görülmüştü. Prof. Feza Gürsey'den sonra bu ödüle layık görülen ikinci Türk bilim adamı olan İnönü, 2004 Wigner Madalyası'nı 4 Ağustos 2004'te Meksika'da düzenlenecek 25. Fizikte Grup Teorik Yöntemler Kolokyumu Toplantısı'nda alacaktı. Fizik alanında Nobel'den sonra en önemli ödül kabul edilen Wigner Madalyası, ünlü Macar asıllı ABD'li fizikçi Eugene Paul Wigner adına veriliyor. Madalya, Grup Kuramı'nı kullanarak fizik alanında en önde gelen katkıları ödüllendirmeyi amaçlıyor. 

İnönü kuramı önem kazandı 
İnönü'nün, 1953'te yaptığı İnönü - Wigner Grup Kontraksiyonu çalışmasının son yıllarda sicim ve zar kuramı alanında yapılan çalışmalarda önem kazanması nedeniyle ödüle hak kazandığı öğrenildi. En küçük atom parçacıklarının hareketlerine kadar tüm etkileşimleri açıklayacak kuramların sicim ve zar olduğu olasılığı, bilim dünyasında son yıllarda önem kazandı. Sicim ve zar kuramlarını anlamak için İnönü - Wigner Kuramı'nın kullanılması gerekiyor. 


</TEXT>
</DOC>
