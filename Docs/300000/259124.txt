<DOC>
<DOCNO> 259124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur43.html </URL>
<DATE> 2004/07/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bahçelievler'de gençlere evlilik yardımı... 
</HEADLINE>
<TEXT>

     Bahçelievler Belediyesi'nce, ekonomik durumu iyi olmayan gençlere evlilik için yardımcı olmak amacıyla ''Alo Beyaz Masa Evlilik Hattı'' kuruldu. 
     Bahçelievler Belediye Başkanı Osman Develioğlu, yaptığı yazılı açıklamada, ilçe sınırları içinde oturan gençlere evlilik konusunda katkı sağlayacaklarını belirterek, şunları söyledi 
     ''Sosyoekonomik durumları göz önüne alınarak, incelenerek, çalışmaya kararlı ve kurulacak aile düzenini sürdürmede inançlı kardeşlerimize sahip çıkarak, değerli işadamlarımızın da katkılarıyla evlilik akdini isteyen ama bunu koşulları nedeniyle yerine getiremeyen gençlerimizi evlendireceğiz.'' Koşulları iyi olmayan gençlere ve ailelerine seslendiklerini ifade eden Develioğlu, şöyle devam etti 
     ''Beyaz Masa'ya, ikametgahlarını, ekonomik durumlarını, evlilik girişimlerini belgeleyen, muhtarlık kayıtlarını, onaylarını iletsinler. Bu konuda çiftlerin şahsen veya Beyaz Masa'nın 212 442 29 71-72 numaralı telefonlarına başvurmasını istiyoruz. İstiyoruz ki, ihtiyacı olan her gencimize mutfak, banyo, oturma odası gruplarını da alarak, maddi ve manevi katkılarla düğün yapalım.'' Develioğlu, ''Alo Beyaz Masa Evlilik Hattı''na başvuran ve gerekli belgeleri ileten gençleri evlendirmek için Ağustos ayının son haftasında ilçede ''Düğün Şöleni'' düzenleyeceklerini bildirdi. 
     
</TEXT>
</DOC>
