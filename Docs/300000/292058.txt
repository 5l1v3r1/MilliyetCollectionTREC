<DOC>
<DOCNO> 292058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy16.html </URL>
<DATE> 2004/11/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yurtdışında tedavi yolu açıldı... 
</HEADLINE>
<TEXT>

     Aktif olarak çalışan sigortalının yalnız kendisinin yararlandığı yurtdışı tedavi olanağından eş, çocuk, anne ve babası ile emekliliğinde kendisi ve yakınları ile dul ve yetimlerine de yararlanma olanağı getiren yasa tasarısı, TBMM Sağlık Komisyonu'nda kabul edildi. 
     AK Parti Milletvekili Cevdet Erdöl başkanlığında toplanan Sağlık Komisyonu, sigortalıların yakınlarının da yurtdışında tedavilerine olanak sağlayan tasarıyı ele aldı. Komisyonda söz alan sosyal tarafların tamamı, tasarıya destek verdi. 
     Bu arada, hükümet adına konuşan SSK Başkan Vekili Sait Ersoy, tasarının, standart ve norm birliği sağlamak açısından Emekli Sandığı'nda var olan bir haktan SSK'lıların da yararlanmasına olanak sağlanması amacıyla hazırlandığını söyledi. 
     Çalışma ve Sosyal Güvenlik Bakanlığı'nda konu üzerinde uzun süredir çalışma yürütüldüğünü belirten Ersoy, ancak Kocaeli'nde kanser tedavisi gören ve ilik nakli için yurtdışına çıkması gereken Esin adlı çocuğun durumu dolayısıyla konunun kamuoyunun gündemine geldiğini ve ''gönderildi, gönderilmedi'' tartışmalarının yapıldığını anımsatarak, çocuğun yurtdışına çıkabilmesi için yasanın bir an önce çıkması gerektiğini vurguladı. Ersoy, bu nedenle ''Genel Sağlık Sigortası Yasası'nı'' beklemeden, yasayı öncelikle Meclis gündemine getirdiklerini bildirdi. 
     Söz alan AK Parti Trabzon milletvekilleri de Esin ve benzeri durumda olanların bir an önce yurtdışına çıkmasına olanak tanımak amacıyla yasanın çıkması gerektiğini ifade ettiler. 
     CHP milletvekilleri de tasarıya destek verirken, yurtdışına çıkmak için 300 gün prim yatırma koşulunun ağır olduğunu belirterek, bunun, yurtiçinde tedavi olmak için gerekli 120 gün sınırına çekilmesini istediler. 
     AK Parti milletvekilleri ve Komisyon Başkanı Erdöl de ödenmesi zorunlu asgari prim gün sayısının aşağı çekilmesinden yana olduklarını, ancak, aktüaryel dengelerin de değerlendirilerek konunun, tasarının Genel Kurul'da görüşmeleri sırasında sonuçlandırılmasını önerdiler. Daha sonra tasarı, olduğu gibi kabul edildi. 
     
     TEDAVİ SÜRESİ 2 YILI GEÇEMEYECEK 
     Komisyonda kabul edilen tasarıya göre, yabancı ülkeye gönderilenlerin tedavi süresi 2 yılı geçemeyecek. Bu sürede acil haller hariç olmak üzere, raporda belirtilen hastalığın seyriyle bağlantılı olmayan hastalıktan başka yapılan tedavi giderleri ödenmeyecek ve bu tedavi için süre uzatılamayacak. Tedavi süresi 6 ayı geçtiği takdirde ilgili yabancı sağlık kurumundan alınan ve tedavinin devamının zorunlu olduğunu gösteren rapor, dış temsilciliklerce Kuruma gönderilecek. Bu işlem her 6 ayda bir tekrarlanacak. Kurumca sigortalılar için tespit edilen esaslara göre gidip-gelme yol paraları ile tedavi ve zorunlu masrafları Kurumca ödenecek. 
     
     SİGORTALININ YAKINLARI 
     Yurtiçinde tedavisi mümkün olmayan ancak, yabancı bir ülkede kısmen veya tamamen tedavisi mümkün görülen ve bu durum da Sağlık Kurulu tarafından tespit edilen sigortalının, diğer sosyal güvenlik kuruluşlarına tabi olarak çalışmayan ya da gelir veya aylık almayan eşi ile geçindirmekle yükümlü olduğu çocukları, ana ve babası, bu kanuna göre sürekli iş göremezlik geliri, malullük veya yaşlılık aylığı alanlar ile bu kimselerin geçindirmekle yükümlü oldukları eş, çocuk, ana ve babası ile hak sahibi olarak gelir veya aylık alan eş, çocuk, ana ve baba, yurtdışına gönderilecek. 
     Yabancı ülkeye gönderilenlerin tedavi süresi 2 yılı geçemeyecek. Bu süre içinde acil haller hariç olmak üzere, raporda belirtilen hastalığın seyriyle bağlantılı olmayan hastalıktan başka yapılan tedavi giderleri ödenmeyecek ve bu tedavi için süre uzatılamayacak. Tedavi süresi 6 ayı geçtiği takdirde ilgili yabancı sağlık kurumundan alınan ve tedavinin devamının zorunlu olduğunu gösteren rapor, dış temsilciliklerce Kuruma gönderilecek. Bu işlem her 6 ayda bir tekrarlanacak ve Kurum'ca sigortalılar için tespit edilen esaslara göre gidip-gelme yol paraları ile tedavi ve zorunlu masrafları Kurum'ca ödenecek. 
     Kurum Sağlık Tesisleri Sağlık Kurulu'nca verilen rapora karşı Kurum veya ilgili sigortalıca yapılacak itiraz, Sosyal Sigorta Yüksek Sağlık Kurulu'nca karara bağlanacak. Sosyal Sigorta Yüksek Sağlık Kurulu'nca verilen karar kesin olacak. 
     
</TEXT>
</DOC>
