<DOC>
<DOCNO> 289612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur29.html </URL>
<DATE> 2004/11/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sivas'ta tanker yandı 1 ölü 
</HEADLINE>
<TEXT>

     Sivas'ın Kangal İlçesi'nde, boş bir akaryakıt tankerinde çıkan yangında, araçta uyuduğu sanılan sürücü yanarak öldü. 
     AA muhabirinin aldığı bilgiye göre, Malatya-Sivas Karayolunun 85. kilometresinde, bir tankerin yandığı ihbarını alan itfaiye ekipleri, ilçeye bağlı Alacahan Beldesi Yeşildere Köyü yakınlarında yolun kenarında bulunan tarlada, ön kısmı yanan tankerle karşılaştı. 
     Akaryakıt yüklü olmadığı öğrenilen 12 AC 612 plakalı tankerdeki yangın, itfaiye ekiplerinin müdahalesiyle kısa sürede söndürüldü. Ön tarafı tamamen yanan tankerde uyuduğu sanılan ve kimliği henüz belirlenemeyen sürücü yanarak öldü. Ceset, otopsi yapılmak üzere Kangal Devlet Hastanesi'ne kaldırıldı. 
     Aracın Ayhan Bozyiğit adına kayıtlı olduğunu belirten yetkililer, yangının çıkış nedeninin henüz belirlenemediğini, olayla ilgili soruşturmanın sürdürüldüğünü bildirdiler. 
     
</TEXT>
</DOC>
