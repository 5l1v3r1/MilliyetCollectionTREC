<DOC>
<DOCNO> 258205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun24.html </URL>
<DATE> 2004/07/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
NATO, Irak kararını bu hafta alacak 
</HEADLINE>
<TEXT>

     NATO Genel Sekreteri Jaap de Hoop Scheffer, ittifakın Irak'taki güvenlik birimlerinin eğitimine katkılarına ilişkin somut bir kararın bu hafta alınabileceğini bildirdi. 
     NATO üyesi ülkelerin devlet ve hükümet başkanlarının İstanbul zirvesinde konuya ilişkin ilke kararı aldıklarını hatırlatan de Hoop Scheffer, basına yaptığı değerlendirmede, Irak güvenlik birimlerinin Irak içinde veya dışında, arzu eden müttefikler tarafından eğitilmelerinin öngörüldüğünü, konunun bu hafta içinde karara bağlanacağını umduğunu söyledi. 
     NATO'nun 26 müttefiki, İstanbul zirvesinde, Iraklıların eğitimine yeşil ışık yakmışlar, ancak yer, zaman ve uygulama koşullarını somut olarak belirlemeyerek, kararı NATO Konseyi'ne bırakmışlardı. 
     Irak Dışişleri Bakanı Hoşyar Zebari, 12 Temmuz'da Brüksel ziyareti sırasında, ittifakın, mümkün olan en kısa zamanda Irak güvenlik birimlerinin eğitimine başlaması çağrısında bulunmuştu. 
     Zebari, NATO'dan Irak'ın askeri birimleri için teçhizat da istemişti. 
     NATO Genel Sekreteri de Hoop Scheffer, daha önce, konuya ilişkin somut kararların ağustos ayından önce alınacağını duyurmuştu. 
     
</TEXT>
</DOC>
