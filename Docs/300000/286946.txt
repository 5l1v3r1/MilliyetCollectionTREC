<DOC>
<DOCNO> 286946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonyas06.html </URL>
<DATE> 2004/11/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türk Dil Kurumu, bel altı pantalona karşılık arıyor... 
</HEADLINE>
<TEXT>

     Son haftalarda yeniden tartışılmaya başlanan "Bel altı pantolonu" sözcüğü Türk Dil Kurumu'nun da gündemine geldi. 
     TDK üyesi Hamza Zülfikar İtalya'dan sonra Türkiye'de de zaman zaman alevlenen tartışmadaki "bel altı pantolon" sözcüğünü incelediği makalesinde sözlüklere girmeye aday bu kavramın yaygınlık derecesi hakkında bilgisi olmadığını dile getirdi. Zülfikar, "Kızların ayağında gördüğüm, kalça üzerine inen ve göbeği dışarıda bırakan bir pantolon türüne bel altı pantolon deniyormuş" dedi. Zülfikar, söz konusu pantolonun gerçekten bel altına düşüp düşmediğini ya da nereye bel altı dendiğini giyimcilere sormak gerektiğine de değindi. 
     
     SÖZLÜKTE BERMUDA VAR AMA DAR-DÜŞÜK BEL YOK 
     Geniş paça anlamında, bol paça ile dizlere kadar inen, diz kapaklarını içine alan, bacağın alt kısımlarını örtmeyen "bermuda" adı verilen pantolon türünün "Türkçe Sözlük"e girdiğini anımsatan Zülfikar, dar paça, boru paça, düşük kemer, düşük bel İspanyol paça ve bel altı pantolon sözlerinin henüz sözlüklere alınmadığına dikkat çekti. 
     Zülfikar, "Modası geçmezse 'bel altı pantolon' sözü zamanla 'bel altı' diye kısalabilir. Biz de bir gün bunun bitişik mi ayrı mı yazılacağını tartışırız. Aslında bizi bize bıraksalar, her nesneye kolayca bir ad bulup Türkçe ifade edebiliriz" derken, "düdüklü tencere, dolmuş, gökdelen, çekyat ve boynuzlu troleybüs " kelimelerinin bunlardan yalnızca bir kaçı olduğunu belirtti. 
     Hamza Zülfikar, "Bu sözün ilk anda kurallara göre 'bel altı pantolonu' olması akla gelebilir. Bel altında duran pantolon diye düşünürsek 'bel altı pantolon' biçimi kurallı sayılır" diyerek konuya nokta koydu. 
     
     "TÜRK DİLİ İDEALİNDEKİ YAZARLARINI BEKLİYOR" 
     Türkçe söz varlığının gelişmesinin biraz da yazarların kullanımına bağlı olduğuna işaret eden Zülfikar, makalesinin devamında "Türk dili, kelime kökleri, geniş ek imkanı ve ayrı birer yazı dili haline gelmiş Asya'daki kollarıyla idalimizdeki yazarlarını bekliyor" dedi. 
     
     İTALYA'DA NE OLMUŞTU 
     2000'lerin ilk kitlesel modalarından "düşük bel 
     pantolon" geçtiğimiz günlerde İtalya'da da tartışıldı. 
     İtalya'nın orta kesimlerindeki Avezzano kentindeki Vitruvio Pollione lisesinin müdürü Angelo Bernardini, yayımladığı bir yönetmelikle, "Nasıl yüzünüzü burkayla kapatma aşırıysa oturduğunuzda, kaba etinizi gösteren pantolonlar giymek de toplum kurallarının dışındadır" gerekçesiyle giysiye yasak getirdi. 
     Bernardini, İtalyan Corriere della Sera gazetesine yaptığı açıklamada da, birçok gencin uyduğu modanın kimi durumlarda "müstehcen" yorumlara neden olabildiğini belirtmişti. 
     Ünlü kot pantolon firması Diesel'in kurucusu Renzo Rosso ise gazeteye "Tangaların kotun dışına çıkması terbiyesizce, okulda görmek istemeyeceği bir konu. Ancak normal bir iç çamaşırının bir parça görünmesi o kadar da kötü bir şey değil, biraz masumca bir tahrik" demişti. 
     
</TEXT>
</DOC>
