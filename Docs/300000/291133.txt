<DOC>
<DOCNO> 291133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy20.html </URL>
<DATE> 2004/11/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Çiçek Futbolda ''şike ve şiddet'' yarın Genel Kurul'da görüşülecek 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, futbolda meydana gelen olumsuzluklar, şiddet ve şike olaylarının, verilen önergeler üzerine yarın TBMM Genel Kurulu'nda görüşüleceğini bildirdi. 
     Hükümet Sözcüsü Çiçek, bu konuda TBMM'de bir de komisyon oluşturulacağını söyledi. 
     Cemil Çiçek, Bakanlar Kurulu toplantısının ardından yaptığı açıklamada, toplantıda, hükümet programında önemli yer verdikleri sosyal güvenlik sistemi ve sağlık alanlarıyla ilgili çalışmaların gündeme geldiğini, bunlardan bazılarının 17 Aralık'a kadar çıkarılması gerektiğini, bazılarının da yıl sonuna kadar çıkarılmasını istediklerini söyledi. 
     Ceza Muhakemeleri Yasa Tasarısı'nın muhtemelen çarşamba günü TBMM Adalet Komisyonu'nda görüşüleceğini ve hemen TBMM Genel Kurulu'na ineceğini belirten Çiçek, ''Akabinde de Ceza İnfaz Kanunu ile ilgili düzenlemeyi yapıyoruz'' dedi. 
     
     HASTANELERİN BİRLEŞTİRİLMESİ 

     Hastanelerin birleştirilmesi konusunun da toplantıda ele alındığını ifade eden Çiçek, bununla ilgili yasayı yılbaşına kadar çıkarmayı istediklerini söyledi. 
     ''Sosyal güvenlik sisteminin bütçe açıkları bakımından her zaman önemli bir kara deliği oluşturduğunu'' kaydeden Çiçek, hastanelerin birleştirilmesi, sosyal güvenlik reformu, aile hekimliği ve genel sağlık sigortası konularının hepsinin birarada düşünülmesi gerektiğini söyledi. 
     Hastanelerin birleştirilmesi konusunda kamuoyuna doğru bilgi vermek istediklerini belirten Çiçek, şunları söyledi 
     ''2005 yatırım bütçesinin iki katı kadar genel bütçeden sosyal güvenlik sistemlerine kaynak aktarılıyor. Bunun 22 katrilyona yakın rakama ulaştığını herkesin görmesi lazım. Yani devletin elindeki işletmelerin, sağlık kuruluşlarının en verimli şekilde, devlete en az masraf getirecek, vatandaşa en kaliteli hizmeti götürecek tarzda düzenlenmesi aklın, bilimin gereğidir. Slogan konusu olacak bir konu değildir.'' 
     
     FUTBOLDA ŞİDDET OLAYLARI 

     Son zamanlarda futbolda üzücü gelişmelerin yaşandığını ifade eden Çiçek, ''Buralarda adeta bir futbol sahası olmaktan öte bir meydan muharebesine dönecek üzücü gelişmeleri geçmişte de gördük, yaşadık'' dedi. Çiçek, sporda şiddetin önlenmesiyle ilgili yasanın çıkarıldığını anımsattı. 
     Bakan Çiçek, hem AK Parti'den hem de CHP'den futbolda şiddet olaylarına ilişkin 75 ayrı önerge geldiğini bildirdi. Bu konunun yarın TBMM Genel Kurulu'nda görüşüleceğini belirten Çiçek, Futbol Federasyonu ve Kulüpler Birliği'nin de bu konuyu gündemlerine alacaklarını kaydetti. 
     
     ''YETMİYORSA, YENİ TEDBİRLER ALIRIZ'' 

     Çiçek, şunları söyledi 
     ''Spor bir centilmenlik alanıdır. Oraya insanlar hoş vakit geçirmek, eğlenmek için ve kardeşçe birtakım duyguları paylaşmak için giderler. Maalesef bunlar olmuyor, zaman zaman hepimizi üzen olaylar meydana geliyor. Sporun her dalının bu duyguların gelişmesine katkı sağlayabilmesi bakımından, bir taraftan yasal tedbirlerin alınması gerekiyor ki bunları aldık, eğer bunlar yetmiyorsa yeni tedbirleri de süratle alırız. Yeni yasa çıkarmak gerekiyorsa çıkarırız. Bu noktada hepimize düşen görevler var. Beyanda bulunurken, açıklamalar yaparken, bu beyanların gerginlik meydana getirmeyecek, bir takımın taraftarlarını bir başka takımın taraftarların aleyhine kışkırtmayacak beyanlar olması lazım. 
     Bu hafta içinde TBMM'deki görüşmelerde ve akabinde muhtemelen kurulacak bir komisyonda eksiklikler, aksayan yönler tespit edilecektir. Bunun akabinde alınabilecek yasal tedbir varsa tekrar alırız, alınacak kararlar varsa alırız ama o noktaya gelinceye kadar da en azından kulüp yöneticilerimiz başta olmak üzere, yazarlarımız çizerlerimiz hepimiz, meseleyi olabildiğince olumlu istikamete yönlendirmemiz gerekiyor.'' Toplantıda, kapkaç konusunun da ele alındığını ifade eden Çiçek, meselenin ceza hukuku boyutu olduğunu belirterek, bu konuda bir düzenleme yapıldığını anımsattı. Yargıtay'ın da son içtihatlarında bunu gasp olarak da kabul ettiğini kaydeden Çiçek, artık kimsenin eskiden olduğu gibi bu tür bir suçu işlemesi halinde az bir cezayla kurtulacağı kanaatine kapılmaması gerektiğini söyledi. 
     Kapkaç konusuyla ilgili diğer boyutları araştırmak üzere 4 bakanlık arasında bir komisyon oluşturulduğunu anımsatan Çiçek, ''Bu komisyonun çalışmalarını bir an önce sonuçlandırması ve alınacak tedbirleri belirlemesi, tedbirlerin yeni baştan gözden geçirilmesi konusunda bir mutabakatımız var. Onu da bu toplantıda kararlaştırdık'' dedi. 
     Çiçek, Türkiye'nin Avrupa Birliği'nin AB siyasi kriterlerini yerine getirdiğinin İlerleme Raporu'nda yazıldığını belirterek, ''Bundan sonrasını onların bizden istemeye hakları yoktur, bu ayrımcılık olur'' dedi. 
     Çiçek, Başbakanlık Yeni Bina'da gerçekleştirilen Bakanlar Kurulu toplantısının ardından gazetecilerin sorularını yanıtladı. 
     Bir gazetecinin, ''Tribündeki terörün engellenmesi için ek tedbirlerin alınmasından söz ettiniz. Ne gibi ek tedbirler '' şeklindeki sorusu üzerine Çiçek, geçmişte sporda şiddetin önlenmesiyle ilgili bir yasanın bulunmadığını hatırlattı. 
     Buna ilişkin yasa çıktıktan sonra pek çok kişiyle ilgili bir kısım tedbirler alındığını ifade eden Çiçek, bu yasanın en etkin şekilde uygulanması gerektiğini belirtti. 
     Yasanın, ilk olması nedeniyle uygulamadan kaynaklanan bazı boşlukları olabileceğini kaydeden Çiçek, eksiklikleri süratle değiştirmeyi kararlaştırdıklarını anlattı. Çiçek, ''İşin yasal boyutunda bir boşluk bırakmamada, azami gayreti gösterdik. Bundan sonra da göstereceğiz'' diye konuştu. Çiçek, yarın TBMM'de konunun konuşulacağını belirterek, bu konuda bir komisyon kurulmasında fayda gördüklerini söyledi. 
     Çiçek, şöyle devam etti 
     ''Olayın sadece şiddet boyutu değil, iş o noktaya gelinceye kadar hangi sebeplerle üzücü olaylar meydana gelir. Bu tedbirleri gözden geçirip, varsa bunları uygulamak, unuttuğumuz, atladığımız hususlar varsa onu da tekrar, yasaysa yasa, tüzükse tüzük, yönetmelikse yönetmelik veya başkaca tedbirleri ortaya koyarız. 
     Bu neviden şiddet olayları daha çok futbolda meydana geliyor. Diğer spor dallarında çok şükür böylesine üzücü olaylar meydana gelmiyor. İşin bu kısmı itibarıyla baktığımızda, futbol alanı özerk bir alandır. Bununla ilgili bir kısım düzenlemeler, bir kısım kararlar Futbol Federasyonu tarafından alınmaktadır. Federasyonun alacağı bir kısım kararlar, tedbirler var. Hükümet olarak bizden ne isteniyorsa, yardımcı olmaya hazırız.'' Çiçek, bu konuda kulüplere de düşen bir kısım sorumluluklar, görevler bulunduğunu belirterek, maçların ardından bulunulan beyanların hiçbirisinin işi gerginleştirmemesi gerektiğini vurguladı. 
     Bakan Çiçek, ''Beyanlar, bu neviden üzücü olaylara meydan verecek bir boyuta, üsluba taşınmamalı. Bunu çok önemli buluyoruz. Bunun dışında Emniyet'in dışarıda alabileceği tedbirler var, almaya çalışıyor. Konu bütün yönleriyle, değişik kademelerde ele alınıyor, alınacak. Hükümet olarak bize düşen varsa, onu da yapmaya çalışacağız'' diye konuştu. 
     Sporda şiddetin önlenmesine ilişkin yasa ile spor kulüplerinin güvenliği özel güvenlik yöntemiyle sağlayacaklarının öngörüldüğünü anımsatarak, henüz buna hazır olmadıklarını bildiren kulüplerle bu konunun yeniden görüşülüp görüşülmeyeceğini soran gazeteciye, Çiçek, şu yanıtı verdi 
     ''Futbol Federasyonu kendisi konuşuyoruz. Kulüpler Birliği de konuşuyor, konuşacaklar. Bu görüşmelerin ışığında bize düşen bir husus varsa, bunu yapmaya hazırız. Bu neviden görüntüleri, hiç kimse arzu etmez. Türkiye'nin görüntüsü açısından da kötü, spor açısından da kötü gelişmelerdir bunlar. Onun için ne varsa bunda, kendileri biraraya gelip konuşurlar, biz de olaya zaten bir taraftan müdahiliz. İlgili bakan arkadaşımız, onlarla muhataptır. Alınacak tedbirleri, kendilerinin geliştirdikleri tedbirleri biz de olumlu açıdan değerlendiririz, katkı sağlarız.'' 
     
     ADLİ KOLLUK 

     Bakan Çiçek, adli kolluk konusunda İçişleri Bakanlığı ile sağlanan mutabakatta nasıl bir çözüm getirileceği sorusunu yanıtlarken, adli kolluğun Avrupa'da tek tip bir uygulama alanı bulan bir konu olmadığını belirtti. Bir kısım ülkeler, bu neviden düzenlemeleri Ceza Muhakemesi Yasası içinde düzenlediğini belirten Çiçek, şunları kaydetti 
     ''Biz de hem yasama ekonomisi açısından, hem de güncelliği açısından, Ceza Muhakemesi Yasası da bu hafta Adalet Komisyonu'nda görüşülmeye başlandığına göre, ayrı bir yasa tasarısı yerine, bu yasa içerisinde düzenlemeyi uygun gördük. 
     Bu düzenlemeler içerisinde, bir taraftan adli kolluktan yargılama alanında beklenen faydayı temin etmek, ama öbür taraftan Türkiye'de polisi etkisiz kılmayacak, polisin suçlularla mücadelede daha etkin bir şekilde devreye girmesini engellemeyecek, onları da zaafa uğratmayacak bir dengeyi birlikte bulmamız gerekiyor. Zannediyorum yaptığımız düzenlemeyle, bu ikisini bir arada birleştirdik. Böyle bir düzenlemeyi önümüzdeki hafta içinde, inşallah yasalaştırma fırsatını buluruz. Şüphesiz bu düzenlemeleri yaparken, bir taraftan AB uygulamaları, öbür taraftan da Türkiye'nin ihtiyaçları, kurumların bugünkü durumu, tecrübesi, dikkate alınmak suretiyle bir değerlendirme yapılmıştır, böyle bir uzlaşmaya varılmıştır.'' 
     
     KAPKAÇ OLAYLARI 

     Çiçek, kapkaç suçuna ilişkin düzenlemenin hemen yürürlüğe girmesi konusunda bir önerge verildiğini hatırlatarak, 1 Nisan 2005'te başlayacak yürürlük tarihinin öne çekilmesinin söz konusu olup olmayacağını soran gazeteciye, şu yanıtı verdi 
     ''Hayır, değiştirmeye gitme yönünde değiliz. Yalnız bununla ilgili Emniyet'in aldığı, alacağı tedbirler var. Bunun dışında diğer bakanlıkların aldığı, alacağı tedbirler var. Zaten, şunun şurasında 1 Nisan'a bir şey kalmamıştır. 
     Başlangıçta bu bir hırsızlık olayı olarak gözüküyordu. Böyle niteleniyordu. Onun için cezası da belki azdı. Ama, yüksek Yargıtay'ın verdiği kararla bu büyük ölçüde gasp olarak nitelendirdiği için, hükümler bu yönde onandığı için de, zaten cezası olabildiğince artmış demektir. Sadece cezaların artmış olması, bu neviden suçları caydırmakta yeterliyse, gasp olarak nitelenmesi de öngörülen cezadan daha fazla bir cezayı beraberinde getirmektedir. Yürürlüğün öne alınması, olsa olsa, 7 yıla kadar onu cezalandırma imkanını getiriyor. Gasp olunca, bu kadar cezayı her zaman verme imkanı var. Ama olay sadece basit bir ceza hukuku olayı değil, diğer boyutlarını da görmek lazım. Bu neviden suçların, bir-iki şehrimizde güncellik kazanan suçlar olduğu da dikkate alındığında, meselenin başka boyutlarını da dikkatle gündemimizde tutmamız gerekiyor.'' 
     
     ASKERİ HASTANELERDEN YARARLANMA 

     Başbakan Recep Tayyip Erdoğan'ın askeri hastanelerden vatandaşların hizmet almalarına yönelik açıklamaları hatırlatılarak, bu konuda nasıl bir prosedür uygulanacağı sorusu üzerine Çiçek, Başbakan Erdoğan'ın, Genelkurmay Başkanı Orgeneral Hilmi Özkök ile yaptığı görüşme sonunda böyle bir açıklama yaptığını söyledi. 
     Milli Savunma Bakanlığı'nın, bu konuda yasal altyapı oluşturmak üzere hazırlık yaptığını bildiren Çiçek, yasal altyapının oluşmasının ardından, bu hizmetin verilebileceğini kaydetti. 
     
     ''2 YASA KALDI'' 

     Çiçek, 17 Aralık'a kadar kaç yasal düzenleme yapılması gerektiği sorusunu yanıtlarken, Türk Ceza Kanunu, Bölge Adliye Mahkemelerinin Kurulmasını Öngören Kanun ile Dernekler Kanunu'nun çıkarıldığını, geriye Ceza Muhakemesi Yasası, Ceza İnfaz Yasası ve adli kolluk kurulmasını öngören yasanın kaldığını anlattı. 
     Bakan Çiçek, adli kolluk kurulmasını öngören yasanın, Ceza Muhakemesi Yasası içinde yapıldığını anımsatarak, ''Böylece 17 Aralık'a kadar çıkması gereken yasa adedi 2'dir. Bunlardan birisiyle ilgili alt komisyon çalışmalarını bitirdi. Bu hafta muhtemelen Çarşamba günü Adalet Komisyonu'nda, arkasından genel kurulda görüşeceğiz'' dedi. 
     Türk Ceza Kanunu ve Ceza Muhakemesi Kanunu'ndaki değişikliklerin, Ceza İnfaz Yasası'na monte edilmesi açısından, bu yasanın geri çekildiğini belirten Çiçek, Ceza Muhakemesi Yasası TBMM Genel Kurulu'nda görüşülürken, Cezaların İnfazı ile ilgili yasayı da komisyonda görüşüp, 17 Aralık'tan önce yasalaştıracaklarını anlattı. 
     
     TÜRK ŞOFÖRLERE YARDIM 

     Bakan Çiçek, ''Irak'ta saldırıya uğrayan Türk şoförlere yardım yapılmasıyla ilgili bir düzenleme var mı '' şeklindeki soru üzerine, Türkiye'de bu neviden yardımların belli ölçüde Sosyal Yardımlaşma ve Dayanışmayı Teşvik Fonu'ndan yapıldığını hatırlattı. Bu kişilerin böyle bir durumu söz konusu olacaksa, bulundukları yerlerdeki kaymakamlıklara, valiliklere müracaat etmek suretiyle, yardım alınabileceğini ifade eden Çiçek, ''Özel olarak, orada hayatını kaybedenlere yönelik bir yasal düzenleme, bir özel tedbir, işin bu safhasında bugün görüşmedik. Ama, öbür imkanlar her zaman vardır. Neticede işin resmi boyutundan ziyade insani boyutu daha fazla önem arz ediyor'' diye konuştu. 
     
     ''GAZETECİLER SÜRECE DESTEK OLMALI'' 

     17 Aralık'a kadar yapılacak yasal düzenlemeler dışında, KKTC'den Türk askerlerinin çekilmesi ve Güney Kıbrıs'ın tanınması gibi konuların bu tarihten sonra gündeme gelip gelmeyeceğini soran gazeteciye Çiçek, ''Önümüzde böyle bir olay yok'' dedi. 
     Türkiye'nin yol haritasının, ''İlerleme Raporu'', ''Etki Değerlendirme Raporu'' ve ''Tavsiye Kararı'' olduğunu belirten Çiçek, bu raporlarda söylenenlerin üzerinde durduklarını vurguladı. 
     Türkiye'ye tarih verilmesiyle ilgili istenen şeyin siyasi kriterleri yerine getirmesi olduğunu belirten Çiçek, siyasi kriterlerin yerine getirildiğinin de İlerleme Raporu'nda yazıldığına dikkati çekti. 
     Çiçek, ''Bundan sonrasını onların bizden istemeye hakları yoktur, bu doğru da değildir, gerçekçi de değildir, bu ayrımcılık olur. Bunu hep ifade ettik'' diye konuştu. 
     Gazetecilerden, soruları ve yazılarıyla AB sürecine katkı sağlamalarını isteyen Çiçek, şunları kaydetti 
     ''Türkiye Kıbrıs'ta üzerine düşeni yapmıştır. Hiçbir dönemde olmadığı kadar, hem Türkiye hem de Kuzey Kıbrıs Türk tarafı, üzerine düşeni yapmıştır. Şimdi üzerine düşeni yapma sırası AB'dedir, 'Annan planına evet deyin, şu avantajlarınız olacak' diyen tarafa aittir. Dolayısıyla biz üzerimize düşeni yapmışız, adım atma sırası, yapmayanlardadır. Onların üzerine soru yöneltmemiz gerekirken, şimdi 17 Aralık konusunu getirip, Kıbrıs'tan asker çekmeye bağlamak, bence, bugüne kadar hiç konuşulmamış, olmaması gereken bir konudur.'' 
     
</TEXT>
</DOC>
