<DOC>
<DOCNO> 259097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur16.html </URL>
<DATE> 2004/07/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Emniyet'ten kadınlara öğütler... 
</HEADLINE>
<TEXT>

     Emniyet Genel Müdürlüğü, gasp ve soygunlar konusunda kadınlara pratik öğütler veriyor. 
     Emniyet'in internet sitesinde yer alan ''tavsiyelerimiz'' bölümünde, genel olarak bayanların yükte hafif, pahada ağır ve özellikle altından yapılmış olan ziynet eşyasını kullanmaktan zevk aldıkları ifade edildi. Bu nedenle de bayanların, yankesicilik, kapkaççılık, dolandırıcılık gibi hırsızlık olaylarına ve ziynet eşyalarının alınması esnasında meydana gelen boğuşmalarda yaralanmalara bazen de maalesef ölümlere maruz kaldığına işaret edilerek günlük yaşamda kolayca uygulanabilecek bazı önlemlere dikkat çekildi. 
     Emniyet'in bayanlara yönelik ''öğütler''i şöyle 
     -Alışverişe çıktığınızda bilhassa semt pazarlarına gidişinizde tüm ziynet eşyanızı takarak çıkmayın. Semt pazarlarında ve büyük alışveriş merkezlerinde ziynet eşyası takanların kötü niyetliler tarafından takip edilebileceğini unutmayınız. 
     -Alışveriş merkezlerinden veya semt pazarlarından dönerken kesinlikle ıssız yerleri tercih etmeyin. Apartmanınıza girerken arkanıza dönerek takip edilip edilmediğinizi kontrol ediniz. Bu tür alışveriş merkezlerinde veya düğünlerde kötü niyetli olabilecek kişilere karşı dikkatli olun, dönerken de mümkün olduğunca yalnız dönmemeye gayret ediniz. 
     -Semt pazarlarında alışveriş yaparken poşetlerin fazlalığından dolayı, yardımcı olmaya çalışan kişilere kısa süreli de olsa çantanızı emanet etmeyiniz. 
     -Alışveriş merkezi, semt pazarı vb. yerlere giderken çantanızda çift cüzdan bulundurmak ve fazla miktardaki paranızı, kredi kartlarınızı, kimlik kartınızı, ehliyetinizi ve değerli evrakınızı başka cüzdanda bulundurmak mağduriyetinizi önleyecektir. 
     -Evinizin elektrik, su, telefon, doğalgaz vb. donanım ve şebekelerini kontrol için geldiklerini söyleyen tamirci, tesisatçı, belediye görevlisi kılığındaki kişilere dikkat ediniz. 
     -Resmi görevli olduklarını belirten kişilerden kimlik göstermelerini isteyiniz. 
     -Kapıya gelen satıcı, dilenci, bohçacı, falcı vb. kişiler her zaman mal satmak için gelmezler. Kötü niyetli kişiler toplumun bu istemini her zaman kendileri için fırsat olarak değerlendirmek isterler. Bunlara karşı her zaman dikkatli olunuz. 
     -Evinizde yalnız olduğunuz bir zaman kapınızı tanımadığınız kişilere açmayın. Kapınızda mutlaka zincir bulundurun. Önce kapı dürbününden bakın, sonra zinciri açmadan ne istediğini anlayın. Ancak tanımadığınız şahıslara kesinlikle kapınızı açmayınız. 
     -Evden çıktığınız zaman bırakmak zorunda olduğunuz değerli eşyalarınızı alışılagelmiş yerlerin dışında ve en son düşünülen veya hiç düşünülmeyen yerlerde saklayınız. 
     -Ziynet eşyanızı evde bırakma imkanınız olmadığından üzerinizde taşımak zorundaysanız, dikkat çekmemek için değerli takılarınızı örtecek giysiler giymeniz mağduriyete uğramanızı önleyecektir. 
     -Toplu taşıma araçlarında seyahat ederken çantalarınızın kapaklarını iç yüze getiriniz veya çantanızı ön tarafında tutarak elinizle kontrol altına alınız. 
     -Taşıtlarda seyahat ederken özellikle kucağında çocuk taşıyan bayanlara, ekstra eşyanızı tutmayı teklif eden kişilere karşı dikkatli olunuz. 
     -Kalabalık alışveriş merkezlerinde veya marketlerde alışveriş yaparken cüzdanınızı çantanızdan çok sık olarak çıkarmamaya, elinizde tutmaya, tezgah üstüne veya başka yerlere koymamaya dikkat etiniz. 
     -Issız mahallerden geçmemeye özen gösteriniz. 
     
</TEXT>
</DOC>
