<DOC>
<DOCNO> 275116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo28.html </URL>
<DATE> 2004/09/26/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Galatasaray maçının ardından... 
</HEADLINE>
<TEXT>

     Galatasaray Kulübü İkinci Başkanı Ergün Gürsoy, İstanbulspor maçında özellikle son bölümde iyi oynayarak 3 puana ulaştıklarını söyledi. 
     Gürsoy, maç sonrası basın mensuplarının sorularını yanıtlarken, bugüne kadar maçlarda sıkıntılı oynadıklarını ifade ederek, ''Bu maç da 70. dakikaya kadar sıkıntılı oldu. Golleri kaçırınca oyuncular strese girdi. Ancak ondan sonra gerçek oyunumuzu sahaya yansıtarak farka gittik. 3 puan aldığımız için mutluyuz'' diye konuştu. 
     Ergun Gürsoy, Saidou ile ilgili bir soru üzerine, takımda 24 oyuncunun bulunduğunu, zaman zaman oyuncu değişikliklerin olabileceğini, Saidou'nun da kaliteli bir oyuncu olduğunu söyledi. 
     Bir gazetecinin, ''Ara transferde bir '10' numara alacak mısınız '' şeklindeki sorusuna Gürsoy, ''Evet ara transferde bir oyuncu almayı düşünüyoruz'' diye yanıt verdi. 
     Bu konuda açıklama yapan Galatasaray Kulübü yöneticilerinden Fatih Gökşen ise ''Nasıl bir '10' numara alacaksınız '' sorusunu, ''Bu oyuncu, transfer sezonunda alınırsa alınacak. '10' numara gibi bir oyuncu alacağız. Görevini yapacak bir oyuncu olacak. Görevi neyse onu yapacak'' dedi. 
     
     MAÇTAN NOTLAR 

     Galatasaraylı taraftarlar, ilk yarıda birçok gol pozisyonu harcayan Hakan Şükür'ü tribünlere çağırdılar. Hakan Şükür de kendisine verilen desteğe tarafları alkışlayarak karşıladı. 
     Galatasaray, ikinci yarıya forma değiştirerek başladı ve düz forma yerine çubuklu forma giydi. 
     Sarı-kırmızılılar, kendi sahalarında oynadığı 4. maçta da gol yeme alışkanlıklarını sürdürdü. Galatasaray, Konyaspor, Çaykur Rizespor ve Samsunspor maçlarında kazanmalarına rağmen gol yemişti. Galatasaray, bu sezon sadece Beşiktaş maçında kalesini gole kapattı. 
     Bu arada bu sezon maçlarını en fazla 2 farklı kazanmayı başarabilen Galatasaray, İstanbulspor'u 4-1 yenerek en farklı galibiyetini elde etti. 
     Galatasaray'ın bu sezon İstanbulspor maçına kadar kaydettiği 10 golün 9'una imza atan iki futbolcudan Hakan Şükür, 6. golüne ulaşırken, Necati 5. golünü ağlara gönderdi. Hasan bu sezon 2. golünü atarken, Arif ilk golünü kaydetti. Hakan Şükür, ilk yarıda girdiği mutlak pozisyonları değerlendiremezken, ikinci yarıda gol atma başarısını gösterdi. 
     Maçın ikinci yarısında, Cihan saha kenarına gelerek kramponlarını değiştirdi. Cihan oyuna hemen girmek isterken, hakem bu oyuncunun kramponlarını kontrol edebilmek için oyunun durmasını bekledi. Taraftarlar ise durumu anlamayıp, hakemi protesto ettiler. 
     İstanbulspor, bu sezon ligde üst üste 5. mağlubiyetini alırken, henüz galibiyetle tanışamadı. Sarı-siyahlılar, 2 puanla ligin sondan ikinci sırasındaki yerinde kaldı. 
     Bu arada, takımlarının peş peşe golleriyle coşan Galatasaraylı taraftarlar, Beşiktaş'a gönderme yaparak, ''Beşiktaş kümeye'' diye tezahürat yaptılar. 
     
</TEXT>
</DOC>
