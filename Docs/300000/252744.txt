<DOC>
<DOCNO> 252744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/dunya/adun.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli servisler olimpiyatı 
</HEADLINE>
<TEXT>


Atina'daki tesisler h l bitirilemediği için güvenlik Allah'a emanet. Sporcuların teröre hedef olmasından korkan ABD, İngiliz ve İsrail gizli servisleri, kan ter içinde önlem arayışında 

Sema Emiroğlu New York 


13 - 29 Ağustos'ta Yunanistan'ın başkenti Atina'da yapılacak yaz olimpiyatlarının görünen yüzünde atletler yarışacak, bu dostça yarışma içinde barış, kardeşlik ve sevgi vurgulanacak. 
Ama bu büyük organizasyonun görünmeyen yüzünde bir başka yarış daha yaşanıyor. Hem de zamana karşı. 
Amerikan New York Times gazetesi, işte bu görünmeyen yarışa işaret etti ve oyunların güvenlik boyutunu ele aldı. Olimpiyatların başlamasına 1.5 ay kala yüzlerce CIA, FBI ve Pentagon ajanının Atina'ya doluştuğunu aktaran gazete, Yunanlıların yarışların yapılacağı tesisleri h l tamamlamamış olması nedeniyle güvenlik alanında büyük bir boşluk doğduğuna işaret etti. 

Test için zaman yok 
Gazetenin istihbarat kaynaklarına dayanarak manşetten verdiği habere göre, tesislerin gecikmesi, milyonlarca dolarlık güvenlik sistemlerinin test edilmesine zaman bırakmayacak. Olası terör saldırılarını önceden belirleyip karşılık vermeyi amaçlayan güvenlik komuta merkezi ile liman ve helikopterlerdeki sonar alıcıları, çalışmalarına bu ay ortasına kadar başlayamayacak. 
Bu durumda, teknisyenlerin eğitilmesi ve sistemdeki olası arızaların giderilmesine zaman kalmayacak. 
Olimpiyatlara 6 hafta kala ana olimpiyat parkı ve futbol stadyumunun h l inşaat halinde olmasına dikkat çeken New York Times, tesisler bitirilinceye kadar gözlem kameralarının yerleştirilemeyeceğini ve güvenlik prosedürüne ilişkin denemelerin yapılamayacağını bildirdi. 

Ya elektrik kesilirse 
17 gün boyunca 100'ü aşkın tesiste yapılacak Olimpiyat oyunlarının, Yunanistan içindeki küçük anarşist gruplar, El Kaide teröristleri ve Çeçen militanların hedefi haline gelebileceğini kaydeden gazete, ayrıca ağustos ayında sıcaklığın 37 - 40 dereceye çıkabileceğini, bunun da artan klima kullanımı nedeniyle Atina'daki elektrik şebekesinin çökmesine yol açabileceğini bildirdi. 
Gazete, Atina Olimpiyatları'nda en çok terör tehdidi altında olan atletlerin ABD, İngiliz ve İsrailli sporcular olduğunu, bu nedenle de Amerikan CIA, İngiliz MI6 ve İsrail MOSSAD ajanlarının Yunanistan'da güvenlik ve istihbarat operasyonlarına giriştiklerini duyurdu. 


</TEXT>
</DOC>
