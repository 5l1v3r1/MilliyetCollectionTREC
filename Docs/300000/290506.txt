<DOC>
<DOCNO> 290506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur36.html </URL>
<DATE> 2004/11/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yaban keçisi besleyen kişiye, 11 milyar liralık ceza... 
</HEADLINE>
<TEXT>

     Muğla'nın Ula İlçesi'ne bağlı Çıtlık Köyü'ndeki evinde 2 yaban keçisi beslediği belirlenen kişiye, 11 milyar 189 milyon lira para cezası verildi. 
     Yaban keçilerini evinde besleyen ve adı açıklanmayan kişi, bir ihbar üzerine İl Çevre ve Orman Müdürlüğü Doğa Koruma ve Milli Parklar Mühendisliği ekiplerince belirlenerek para cezasına çarptırıldı. Beslediği 2 yaban keçisi de Milli Parklar Müdürlüğü'ne ait Marmaris'teki Günnücek Orman Parkı'nda koruma altına alındı. 
     Bu arada, Marmaris Doğa Koruma ve Milli Parklar Mühendisliği, kaçak avcılığı engellemek ve kaçak avlananları yakalamak için Balan Dağı'nın tamamında gezici ekipler görevlendirildi. 
     Av turizmi kapsamında avlanmaları halinde, 2 bin 500 dolara kadar devlete, 600 dolara kadar da köy tüzel kişiliğine gelir getirecek olan yaban keçilerinin kaçak avlanması durumunda, köy ve belde belediyelerin büyük maddi zarara uğramasının söz konusu olduğu kaydedildi. 
     
</TEXT>
</DOC>
