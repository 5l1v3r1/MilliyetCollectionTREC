<DOC>
<DOCNO> 284503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas20.html </URL>
<DATE> 2004/10/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erol Büyükburç'tan popçulara eleştiri... 
</HEADLINE>
<TEXT>

     Genç pop şarkıcılarına 1960'lı yılların unutulmaz sesinden, eleştiri geldi. 
     Cumhuriyet Bayramı kutlamaları çerçevesinde 29-30 Ekim günlerinde Marmaris'te sahne alacak Erol Büyükburç, Berkant ve Aydın Tansel, ortak basın toplantısı düzenledi. 
     1960'lı yılların sevilen sanatçıları toplantıda, Türk Pop'unun bugün geldiği noktayı beğenmediklerini, şarkı sözlerini ''ahlaksızca'' bulduklarını, şarkıcıların ise taklitçi olduğunu iddia ettiler. 
     Yabancı pop müziğin söylendiği 1960'lı yıllarda, Türkçe pop söyleyerek, bunu halka sevdirdiklerini söyleyen Erol Büyükburç, şu görüşleri açıkladı 
     ''Biz devrimi yaşadık. Asıl mesele budur. Osmanlı çınarı üstünde, Atatürk çiçekleri açtırdık. Şu anda Türkiye olması gereken trend içinde değil. 15-20 senede kültür çöküşü yaşadık. Sözler basit, müzik ''çıstak''tan ibaret. Türk popunda yenilik yapmak için eşimle birlikte müzik stüdyosu kurdum. Şu anki popçuların arasında iyileri de olabilir ama basiti tercih ediyorlar'' diye konuştu. 
     
     ''ÇOCUKLAR ŞARKICILARA ÖZENİYOR'' 
     Toplantıda konuşan Aydın Tansel, küçük çocukların bazı şarkıcılara özendiğini belirtti. Tansel, şöyle konuştu 
     ''İyi eğitim almış, evli bir arkadaşım, 12 yaşındaki oğluyla evime geldi. Çocuk makyaj yapmış ve ayağında şıpıdık terlikle gelmiş bana 'Aydın amca bak, Fatih Ürek gibi oldum' dedi. Hemen çektim ailesini, 'çocuğunuz elden gidiyor' dedim. Erkek adam göbek atmaz, edecekseniz dans edin.'' Berkant ise Türkçe'nin iyi kullanıldığı takdirde müzik için en uygun dil olduğunu ifade etti. 
     Organizasyonu düzenleyen otelin genel müdürü Tayfun Başkurt ise, her yıl düzenledikleri organizasyonda aralarında para toplayıp bir öğrencinin okul masraflarını karşıladıklarını, ihtiyacı olan özürlülere de tekerlekli sandalye alındığını dile getirdi. 
     
</TEXT>
</DOC>
