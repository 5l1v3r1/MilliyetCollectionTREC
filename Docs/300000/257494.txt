<DOC>
<DOCNO> 257494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/ekonomi/eko07.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'dan borç pazarlığı 
</HEADLINE>
<TEXT>


GÜLÇİN ÜSTÜN Ankara 

Türk Telekom, 1 milyon 342 bin borçlu aboneden alacaklarını tahsil etmek için alternatif planlarını hazırladı. Buna göre, borçlu aboneler konut, kamu ve özel şirket borçluları olarak üçe ayrılacak. Türk Telekom TT Genel Müdürü Mehmet Ekinalan, "Borçlularla masaya oturacağız, pazarlık usulü halledeceğiz" dedi. TT Genel Müdürü Mehmet Ekinalan, gazetecilerle yaptığı sohbet toplantısında, telefon borçlarına ilişkin olarak, Bakanlar Kurulu'nun kendilerine bir esneklik payı tanıyacağını, abonelere bu esnekliğe göre borç ödemede kolaylık tanıyacaklarını söyledi. 
Edinilen bilgiye göre, konut aboneleri ve kamu kuruluşlarının borçlarından kaynaklanan faiz ve gecikme zammı silinecek. Anaparaya uygulanacak taksit miktarı ise TT'nin Bakanlar Kurulu'na sunduğu alternatifler arasından seçilecek. Özel şirketlerin ise yalnızca borçlarından doğan gecikme zammı alacakları silinecek. Borca belirli bir faiz uygulanacak. 

Herkese indirim yok 
Ekinalan, yeni tarifeleri konusunda, "Herkese yüzde 80 indirim yapmadık. Az konuşana değil, çok konuşana bonus vereceğiz" dedi. Ekinalan, yurtdışı aramalardan elde ettikleri gelirin toplam gelirlerinin yüzde 10'unu oluşturduğunu belirterek, "Bu yaklaşık 550 - 600 trilyon. Tarifelerde yüzde 80 indirim yapınca burada ciddi düşüş olacak. Korkumuz, yanlış tercih yapılması. 15 milyon fatura ödeyen biri standart hatta geçerse 23 milyon fatura ödeyecek" diye konuştu. 


</TEXT>
</DOC>
