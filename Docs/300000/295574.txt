<DOC>
<DOCNO> 295574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy11.html </URL>
<DATE> 2004/12/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Erdoğan'dan 17 Aralık mesajı Teslimiyetçi değiliz 
</HEADLINE>
<TEXT>

     Başbakan Recep Tayyip Erdoğan, teslimiyetçi dış siyaset izlemediklerini belirterek, "Dünyadaki bütün ülkelere karşı başımız dik, alnımız açıktır. Türkiye bölgede barış ve güvenin teminatıdır" dedi. 
     Erdoğan, dün AKP grup toplantısında uluslararası arenada Türkiye'nin önemli bir ülke konumuna geldiğini kaydederek, "gergin ve hiçbir sonuç alınamayan protokol toplantıları yerine yararlı toplantılara bıraktı" dedi. 
     
     Dış politikada hamaset olmaz 

     Erdoğan, iç politikanın da, dış politikanın da hamasetle, popülizmle yürütüleceğine inanmadıklarını ve hamasete kesinlikle prim vermediklerini söyledi. "Bütün kaşımalara ve kışkırtmalara" rağmen Türk halkının da artık bu tür bayat siyasete prim vermediğini ifade eden Erdoğan, "Çok şükür Türkiye, 2 yıl öncesinin kara bulutlarını üzerinden atmıştır" diye konuştu. 
     Erdoğan, gerçekleştirilen reformlarda bazılarının iddia ettiği gibi öncelikle dış dinamikleri gözetmediklerini söyledi. 
     
     Irak-İsrail-Filistin'de aktif rol üstleneceğiz 

     Erdoğan, "Düşman değil dost kazanmayı hedefliyoruz. Nefreti, kini değil barışı egemen kılmaya çalışıyoruz. Bu nedenle gerek Irak-İsrail-Filistin ve Kafkasya, gerekse batıda üzerimize düşen neyse yapacağız. Bütün bölgelerde aktif rol üstleneceğiz" diye konuştu. 
     
     Rusya ile ilişkimiz artıyor 

     Devlet Başkanı Vladimir Putin'in ziyaretinin ardından Rusya ile ilişkilerin daha da arttığı üzerinde duran Erdoğan, ikili ticari ilişkilerde de asgari 15 milyar doları hedeflediklerini kaydetti. Erdoğan, "Turizm alanında daha çok işbirliği yapacağız. İşadamlarımız da 3. ülkelere müşterek yatırımlara girecek" dedi. 

     
</TEXT>
</DOC>
