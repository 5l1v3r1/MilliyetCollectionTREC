<DOC>
<DOCNO> 259319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonsiy04.html </URL>
<DATE> 2004/07/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Emniyet Genel Müdürü Çakıcı'nın evraklarında eksiklik varsa tamamlanır 
</HEADLINE>
<TEXT>

     Emniyet Genel Müdürü Gökhan Aydıner, ''Alaaddin Çakıcı'nın evraklarında eksiklik olduğunu tahmin etmiyorum. Ama varsa da tamamlanır''dedi. 
     Aydıner, Ege illerini kapsayan gezisi kapsamında Aydın Vali Vekili Ömer Eru'yu makamında ziyaret etti. 
     Aydın'a 28 yıl aradan sonra gelmekten mutlu olduğunu belirten Aydıner, gazetecilerin sorularını yanıtladı. 
     Bir gazetecinin, Alaaddin Çakıcı'nın iadesiyle ilgili eksik evrak gerekçe gösterilmesi konusunda görüşünü bildiren Aydıner, şöyle konuştu 
     ''Alaaddin Çakıcı kırmızı bülten ile arananlardan biridir. Bununla ilgili belge Adalet Bakanlığı'nca zamanında düzenlenmiş ve İnterpol aracılığı ile tarafımıza gönderilmiştir. Yakalandıktan sonra yine gerekli bilgiler gönderilmiştir. Alaaddin Çakıcı'nın evraklarında bir eksiklik olduğunu tahmin etmiyorum. Ama varsa da tamamlanır. O kadar önemli değil. Çünkü daha önceden kırmızı bültene çıkarılmıştı. Belgeleri adli bakımından herşeyi ile hazırdı.'' Emniyet Genel Müdürü Aydıner, bir gazetede yayınlanan ''polise psikolog desteği'' haberi ile ilgili olarak, haberin, gerekçelerinin abartılı olduğunu savundu. 
     Emniyet Genel Müdürlüğü olarak psikolog almak için ilana çıktıklarını doğrulayan Aydıner, uygulamanın yeni olmadığını belirterek, şöyle konuştu 
     ''Bundan bir süre önce rehabilitasyon ve danışma merkezleri oluşturduk. Polis teşkilatı silahlı bir güçtür. Hizmet itibarı ile stresli görev ifa eder. Burada çalışanların mutlak surette sinirlerinin çelik gibi sağlam olması gerekir. Biz 200 bin kişilik teşkilatız. Her teşkilatta olduğu gibi bizde de istisnalar olabilir. Onun için biz kadromuzu okullardan itibaren alacağımız personelin durumuna, ileride herhangi bir sıkıntıya mahal vermeyecek şekilde yetiştirebilmek ve çelik gibi iradeyi farklılıkla sürdürebilmesi için tedbirler aldık. Yeni bir psikolog almadık, daha önceden de psikolog vardı.'' Anayasa'da yapılan değişiklikle polisin yetkilerinin farklı kullanılır hale geldiğini belirten Aydıner, eğitimle bu uygulamayı doğru biçimde kullanılmasını sağlamaya çalıştıklarını, bu duruma ayak uyduracaklarını ifade etti. 
     Aydıner,''Türkiye Cumhuriyeti devlettir. Aşiret değildir. Keyfilik yoktur. Uygulamada aksaklıklar görülürse bunun telafisi yolunda elbette usul idaresine gidilecektir'' şeklinde konuştu. 
     Aydın Emniyet Müdürülüğü'nde brifing alan Aydıner, Didim Polis Moral Eğitim Merkezi'nde de incelemelerde bulundu. 
     
</TEXT>
</DOC>
