<DOC>
<DOCNO> 251091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonspo01.html </URL>
<DATE> 2004/06/26/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Portekiz 2004... Yunanistan halkı sokağa döküldü... 
</HEADLINE>
<TEXT>

     Yunanistan Milli Takımı'nın Portekiz'de yapılan Avrupa Futbol Şampiyonası'nda yarı finale yükselmesi Yunanistan halkını sokağa döktü. 
     Çeyrek finalde karşılaştığı Fransa'yı bu gece yapılan maçta 1-0 mağlup eden Yunanistan Milli Takımı'nın zaferi, ülke genelinde tüm yerleşim birimlerinde halkın büyük bir coşkuyla meydanlarda toplanmasına ve uzun araç konvoyları oluşturmasına yol açtı. 
     Tüm Yunan televizyonları normal yayın akışlarını keserek, kameralarını tarihlerinde ilk kez Avrupa Şampiyonası'nda yarı finale çıkma başarısını kutlayan kalabalıklara çevirdiler. 
     Yunanistan Milli Takımı, Portekiz-2004'te bugüne kadar yaptığı karşılaşmalarda Portekiz'i yenmiş, İspanya ile berabere kalmış ve Rusya'ya yenilmişti. 
     
</TEXT>
</DOC>
