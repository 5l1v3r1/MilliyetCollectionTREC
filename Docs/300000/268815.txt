<DOC>
<DOCNO> 268815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur09.html </URL>
<DATE> 2004/09/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bıçaklanan polis hırsızı öldürdü 
</HEADLINE>
<TEXT>

     Ramazan ÇETİN DHA 
DENİZLİ'de polis memuru Enes Yılmaz, kendisini bıçaklayan sabıkalı hırsız Ali Özenboy'u beylik tabancasıyla vurarak öldürdü. Yaralı polis memuru Denizli Devlet Hastanesi'nde tedaviye alındı. Denizli Cumhuriyet Savcılığı olayla ilgili soruşturma başlattı. 
     Olay, dün saat 15.30 sıralarında Cumhuriyet Mahallesi 1772 Sokak'ta meydana geldi. Denizli Emniyet Müdürlüğü Hırsızlık Bürosu'nda görevli iki polis memuru devriye gezerken, hakkında gıyabi tutuklama kararı bulunan ve aranan sabıkalı hırsız Ali Özenboy'u gördü. 
     Polisleri fark eden Ali Özenboy kaçmaya başladı. Özenboy'u izleyen sekiz yıllık polis memuru Enes Yılmaz 30 , havaya ateş ederek sabıkalı hırsızın durmasını istedi. Polis memurunun uyarısına uyan Özenboy, yanına yaklaşan ve kelepçesini çıkaran polis memuru Enes Yılmaz'ı kelepçesini çıkarırken yanındaki bıçakla karnından yaraladı. 
     
     DÜŞTÜĞÜ YERDE ÖLDÜ 
     Polis memuru kanlar içinde yere düşürken 17 hırsızlık suçundan sabıkası olan Ali Özenboy, kaçmaya başladı. Polis memuru Yılmaz, yattığı yerden beylik tabancasını çekerek kaçmaya çalışan hırsıza ateş açtı. Sırtından yaralanan sabıkalı hırsız, vurulduktan sonra 200 metre daha koştu ve yere yığıldı. Kurşunun karaciğerine isabet ettiği öğrenilen Özenboy, düştüğü yerde öldü. 
     Yaralı polis memuru Enes Yılmaz, Denizli Devlet Hastanesi'ne götürülerek ameliyata alındı. Polis memurunun arkadaşları, basın mensuplarının görüntü almaması için yoğun bakım ünitesi önünde adeta etten duvar ördü. Devlet Hastanesi Başhekimi Dr. Mithat Ekici, Enes Yılmaz'ın sağlık durumunun iyi olduğunu, hayati tehlikesinin bulunmadığını açıkladı. 
     
     TELSİZDEN VURDUM MESAJI 
     Emniyet Müdürü İhsan Ünal, olay yerine giderek incelemede bulundu, ardından hastaneye gidip yaralı polisle görüştü. Ünal, "Polis arkadaşımız hırsızı vurduğunda telsizden hırsızı kalçasından vurduğunu, kendisinin yaralı olduğunu söyleyerek ambulans istedi. Hırsızı etkisiz hale getirmeye çalışırken bıçaklanınca bacağına doğru ateş açmış ama yaralı olduğu için sırtından vurmuş'' dedi. Ünal, "Polis memuru, anons geçtiğinde hırsızı kalçasından yaraladığını bildirmişti. Olayla ilgili araştırmamız devam ediyor. Böyle olay olmasını istemezdik, ama olay tecelli etti. Hırsız da olsa neticede insan. Biz her ikisinin de hakkını hukukunu koruyacak şekilde çalışmalara başladık. Şeriatın kestiği parmak kesinlikle acımaz'' diye konuştu. 
     Yaralanan polis memuru Enes Yılmaz'ın arkadaşlarına, hırsızın bacağına ateş ettiğini, yaralı olup yerde yattığı için kurşunun hırsızın sırtına isabet ettiğini söylediği öğrenildi. Denizli Cumhuriyet Savcılığı olayla ilgili soruşturma başlattı. 
     
</TEXT>
</DOC>
