<DOC>
<DOCNO> 287271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/dunya/adun.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD tankları Felluce'de 
</HEADLINE>
<TEXT>


Amerikan tankları, dün sabahın erken saatlerinde Irak askerlerinin eşliğinde direnişin kalesi Felluce'ye girerek beklenen operasyonu başlattı 

DIŞ HABERLER SERVİSİ 


Irak'ta işgale karşı direnişin kalesi olarak bilinen Felluce kentine yönelik beklenen Amerikan operasyonu, dün sabah başladı. Hava destekli 15 bin Amerikan ve 2 bin Irak askerinin katıldığı "Hayalet Öfke" adlı operasyonun ilk aşamasında kentin batısındaki Felluce Hastanesi ele geçirilirken, Fırat üstündeki 2 stratejik köprünün kontrolü sağlandı. Operasyonda yer alan 4 bini aşkın Amerikan Deniz Piyadeleri Muharebe Alayı, 1 no'lu takımı olduğu, bunların Irak yerel güçleri tarafından takviye edildikleri öğrenildi. Akşam saatlerinde kentin kuzeyindeki Colan semtine giren tank desteğindeki Amerikan kuvvetleri, yakınlardaki tren istasyonunu ele geçirdi. Direnşçilerin karşı koymasına rağmen ABD tankları kentin merkezine doğru ilerlemeyi sürdürdü. 
2005 Ocak'ında genel seçim yapmaya hazırlanan Irak hükümeti, ülkede güvenliğin sağlanması için Sünni Üçgeni'nde yer alan Felluce'nin ele geçirilmesine büyük önem veriyor. Çok sayıda kanlı eylemin sorumlusu Cihad için El Kaide organizasyonu Tevhid ve Cihad lideri Ebu Musab El Zarkavi ve devrik lider Saddam Hüseyin'in, sayıları 1000 - 6000 arasında olduğu tahmin edilen taraftarının kentte üslendiği sanılıyor. 
Operasyonun başladığını ilan etmek ise Amerikalı komutanlara değil, Irak Başbakanı İyad Allavi'ye düştü. Dün bir basın toplantısı düzenleyen Allavi, "Uluslararası kuvvetlerle Irak kuvvetlerine, Felluce'yi teröristlerden temizlemeleri için yetki verdim" dedi. 
Amerikan askerleri, bir dezenformasyon girişimini önlemek için direnişçilerin elindeki Felluce Hastanesi'nin öncelikli hedef seçildiğini, harek tta 42 direnişçinin öldürüldüğünü, dozerleri devrilen 2 ABD askerinin de yaşamını yitirdiğini açıkladı. 

Askerler dindarmış 
Öte yandan DRUDGE REPORT sitesi, Felluce'ye giren Amerikan askerlerinin arasında çok sayıda evangelist Hıristiyan olduğunu ve bunların da boş zamanlarında Hıristiyan rock müziğini dinlediklerini bildirerek, harek tın ilginç bir yönüne işaret etti. 

Irak'ın adam kaçırma üssü 

"Camiler Kenti" olarak bilinen Felluce'de 200'ün üzerinde cami bulunuyor. Osmanlı İmparatorluğu döneminin önemsiz kasabası Felluce, Saddam Hüseyin iktidarı sırasında petrol sayesinde zenginleşerek Baas rejiminin önemli kalelerinden biri oldu. Barış zamanında 300 bin nüfuslu Felluce'de, savaş yüzünden gerçekleşen kaçış yüzünden 100 bin kişinin kaldığı sanılıyor. Kent, ABD'nin ülkede güvenlik konularındaki sorumluluğunu Irak yönetimine devrettiği nisan ayından bu yana direnişçilerin kontrolünde. Kenti kontrol eden tek bir örgüt yok, farklı fraksiyonlar tek bir amaç için savaşıyor. Adam kaçırma ve kafa kesme eylemlerinin birçoğunun da Felluce ve çevresinde gerçekleştirildiği sanılıyor. 


</TEXT>
</DOC>
