<DOC>
<DOCNO> 296886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur18.html </URL>
<DATE> 2004/12/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ümraniye'de baz istasyonu eylemi 
</HEADLINE>
<TEXT>

     Ümraniye'de ''evlerinin yakınındaki GSM baz istasyonlarının kaldırılmasını'' isteyen bir grup, eylem yaptı. 
     Yavuztürk Mahallesi'nde toplanan ve çoğunluğunu kadınların oluşturduğu yaklaşık 30 kişi, Yavuztürk Bosna Bulvarı Çekmeköy sapağına kadar yürüdü. 
     Bosna Bulvarı Caddesi'ne gelen grup, yolu trafiğe kapatarak araçların geçişine izin vermedi. 
     ''Mahallelerinde birbirine yakın 3 baz istasyonu bulunduğunu ve bunların kaldırılmasını istediklerini'' söyleyen grup ile yolun kapatılmasına tepki gösteren bazı sürücüler arasında arbede yaşandı. 
     Bu sırada grubun arasından geçmeye çalışan motosikletli bir kurye, kendisini yakalamaya çalışan bazı protestocuların elinden güçlükle kurtularak olay yerinden uzaklaştı. 
     Protestocular ise bir süre sonra yolu trafiğe açıp dağıldılar. 
     
</TEXT>
</DOC>
