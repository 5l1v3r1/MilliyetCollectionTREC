<DOC>
<DOCNO> 296827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonsiy08.html </URL>
<DATE> 2004/12/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kamuda düşük maaş alanlara zam müjdesi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Kamu görevlileri arasındaki maaşlarda çok aşırı uçurum var, bunu hazırladığımız taslakla kapatmak istiyoruz'' dedi. 
     Bakan Şahin, Karabük'ün Ovacık İlçesi'ndeki evinde gazetecilerle yaptığı kahvaltılı toplantıda, kamu görevlileri arasındaki maaşlarda uçurumu kapatmanın yolunun, düşük maaş alanların ücretlerinin biraz yukarı çekilmesi olduğunu söyledi. 
     Bazı kamu görevlilerinin maaşlarında eksilme olması durumunda, bunu da farklı bir ödemeyle kapatmak durumunda olduklarına işaret eden Şahin, şöyle konuştu 
     ''Kamu görevlileri arasındaki maaşlarda çok aşırı uçurum var, bunu hazırladığımız taslakla kapatmak istiyoruz. Herkes maaşının hangi kalemlerden oluştuğunu bilmeli, kendi maaşını da kendisi hesap edecek durumda olmalı. Bir karmaşıklığı büyük ölçüde gidermeye çalışıyoruz. Dünkü çalışmamızda uzmanlar, bunun uygulanabilirliğini ifade ettiler. Bunu yılın ilk yarısında TBMM'ye sevk edebileceğimizi düşünüyoruz.'' 
     
     ''DEVLET MEMURU STATÜSÜ'' 

     Şahin, şu andaki kamuda görevli hiçbir devlet memurunun statüsünü değiştirmeyi düşünmelerinin söz konusu olmadığını belirterek, ''Bundan sonrası için iş tanımları yeniden yapılacağından, bazı görevlilerle ilgili sözleşmeli personel de istihdam edilebilir'' diye konuştu. 
     
     ''MEMURUN EK İŞ YAPABİLMESİ'' 

     Memurun ek iş yapıp yapamayacağına yönelik düzenlemeler olmak üzere yeni birtakım açılımlar planladıklarını anlatan Şahin, şunları kaydetti 
     ''Yeni bir kanun hazırlığı içindeyiz. Dile getirdiklerim, kanunun mali ve sosyal haklarla ilgili son bölümüdür. Tamamını önümüzdeki yılın ortalarına doğru TBMM'de görüşebileceğimizi sanıyorum. Yürürlülük tarihi ne olur, bunu Bakanlar Kurulu kararlaştırır. Başbakanımız, her Bakanlar Kurulu toplantısında, memur ve kamu personeliyle ilgili çalışma ile maaşlar konusunda ne yaptığımızı sormaktadır. Ben de Başbakanım, bu maliyeye çok ilave yükler getirir. Maliye ve Hazine Bakanı ile problem çıkabilir dedim. Başbakan da siz onları düşünmeyin, bir an önce çıkarın, birtakım ilave yükler de gelebiliyor diyerek bize cesaret verdi.'' 
     
     ''SÖZLEŞMELİLERE FARKLI ÜCRET'' 

     Bakan Şahin, sözleşmelilerin normal memurlara göre biraz daha farklı ücret alma imkanına sahip bulunduklarını belirterek, şunları söyledi 
     ''Ancak, sözleşmeli olmanın da iş güvencesi açısından bazı riskleri var. Çalışmalarımız kapsamında model aldığımız ülke yok. Yeni maaş sistemini uzmanlarla tartıştık, uygulanabilir olduğunu da belirledik. Memurlara en önemli katkısı ise aynı işi yapan kamu görevlileri arasında sosyal ve mali haklar bakımından ciddi farklılıklar olması. Bizim en çok şikayet aldığımız konu budur. Memurlar arasında adaleti sağlamaya gayret ediyoruz. Yapılan işe göre de genel müdürleri değerlendirmek daha doğru olacaktır. Risk ve sorumluluk içinde bunları çözeceğimize inanıyorum.'' 

     
</TEXT>
</DOC>
