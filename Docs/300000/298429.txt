<DOC>
<DOCNO> 298429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/yazar/sazak.html </URL>
<DATE> 2004/12/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Son dönemeç 
</HEADLINE>
<TEXT>


Türkiye-AB müzakereleri öncesinde artık 'son dönemece' girildi. Tarihi kararın bugün açıklanması bekleniyor. 
Brüksel zirvesi, Fransa Cumhurbaşkanı Jacques Chirac'ın, 'Zirvede Türkiye'ye evet diyeceğiz. Müzakereler 2005'te başlayacak ama son sözü referandumda Fransız halkı söyleyecek' sözlerinin iyimserliği altında başladı. Chirac'ın sözlerini olumlu yorumlayanlara göre 'Fransız ipoteği' kalkmıştı. 'Ankara'nın kabul edilemezleri' arasındaki 'özel statü' olasılığı Chirac'ın Fransız televizyon kanalı TF 1'e verdiği demeçle zayıflıyordu 
"Türkler onurlu bir halktır. İmtiyazlı ortaklık gibi bir seçeneği asla kabul etmezler. Kaldı ki, bu milletin ciddi çabasına böyle kısmi bir yanıt vermek haksızlık olur. Bu, tarihe karşı çok ağır bir sorumluluk getirir. 10-15 yıllık müzakere sürecinde Türkiye, Avrupalı yaşam tarzı ve insan hakları anlayışı konularında daha da ilerleyecektir. Onlara hayır diyemeyiz." 
Beklenti, liderler zirvesindeki 'karar' metninin de Chirac'ın sözlerine koşut düzenlenmesidir. 
Brüksel'deki diplomasi trafiği gün boyu, taslak metne konulacak ifadelerin gölgesi altında geçti. Kıbrıs'ı tanımaya yönelik zorluklar, tarım ve yapısal fonlarla ilgili kısıtlamalar, serbest dolaşım gibi sorunlu alanlarda son dakika sürprizleri çıkması halinde, Türkiye 'ikinci sınıf' bir üyeliği kabul edecek miydi 
Fransa'nın, nisandaki AB Anayasası oylandıktan sonra, kendi anayasasını düzenlerken, 'yeni üyelerle ilgili halkoyuna başvurma' kararı da 2015'te, Türkiye tam üyeliğe hazır olduktan sonra yeni bir engel olarak karşısına çıkabilecekti. 
Bu tür niyetler, Türkiye'ye karşı güvensizliğin ötesinde bir haksızlığın ifadesidir. 
Chirac, normalde parlamentoların onaylayacağı Türkiye'nin üyeliğini referanduma götüreceğini ilan ederek, iç politikadaki sıkıntısını aşmaya çalışıyor. Türkiye'nin ise, 10 yıl sonraki güçlüklere bugünden meydan okuyacak fazla bir kozu yok. Tek yol, 'masadan kalkmak' olabilir ancak, AKP iktidarının dayandığı dış dinamikler açısından bunu göze alabilmesi kolay değil. AKP, siyaseten güçlenebilmek için zamana oynuyor. AB üyeliği de önemli bir kaldıraç olacak. 
3 Kasım 2002 seçimleri ardından AKP, rotayı Batı'ya çevirmekle Avrupa'yı şaşırttı. 
Osmanlı'nın son döneminde imparatorluk dağılırken, 'Batılılaşma' hareketlerine en karşıt olan İslamcı köklerin 100 yıl sonraki temsilcisi siyasi hareket, Türkiye'yi AB üyeliğine taşıyor. Toplumun yoksul ve dindar kesimleri de 'Batı Kulübü'nün parçası olarak refahın artacağını, özgürlük alanının genişleyeceğini düşünüyor. 
Brüksel'de 2005'te müzakerelere başlanması kararı çıkması halinde gelecek on yılın siyasetteki taşıyıcı kolonlarının da güçlendirilmesi gerekecek. Sol siyasetin yeniden inşası kaçınılmaz olacak. 



</TEXT>
</DOC>
