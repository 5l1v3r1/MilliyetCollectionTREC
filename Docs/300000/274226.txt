<DOC>
<DOCNO> 274226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun31.html </URL>
<DATE> 2004/09/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hamburg Eyalet Hükümeti'nden Türkiye'ye AB yolunda destek 
</HEADLINE>
<TEXT>

     Hamburg Eyalet Başbakanlığı Müsteşarı Reinhard Stuth, eyalet hükümeti olarak Türkiye ile AB üyelik müzakerelerine bir an önce başlanmasından yana olduklarını söyledi. 
     Stuth, bugün Hamburg eyaletinin başkent Berlin'deki temsilciliğinde, Türkiye'den gelen 6 kişilik bir heyeti ağırladı. 
     Reinhard Stuth, Türk gazetecilere yaptığı açıklamada, ''Eyalet hükümeti olarak Türkiye ile AB üyelik müzakerelerine bir an önce başlanmasından yanayız. Biliyorsunuz bu konuya diğer bazı eyalet hükümetlerinden çok daha fazla önem veriyoruz'' dedi. 
     Heyetin başkanlığını yapan İçişleri Bakanlığı Müsteşar Yardımcısı Zekeriya Şarbak, Alman meclisinin davetlisi olarak Almanya'ya geldiklerini ve 10 milletvekiliyle görüştüklerini, bugün öğleden sonra da Hamburg'a giderek görüşmelerine devam edeceklerini söyledi. 
     Görüşmelerde Almanya'daki yerel politikaların yanı sıra Türkiye'nin AB üyeliği de ele alınacak. 
     Türk heyetinde Şarbak'ın yanı sıra Başbakanlık Devlet Planlama Teşkilatı Müsteşar Yardımcısı Lütfi Elvan, Devlet Planlama Teşkilatı AB ile İlişkiler Genel Müdürü Cevdet Yılmaz, Artvin Valisi Orhan Kırlı, İzmir Büyükşehir Belediye Başkanı Aziz Kocaoğlu ve İstanbul Beşiktaş Belediye Başkanı İsmail Ünal yer alıyor. 
     
</TEXT>
</DOC>
