<DOC>
<DOCNO> 298295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur33.html </URL>
<DATE> 2004/12/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kadıköy Göztepe SSK Hastanesi'nde, yangın çıktı... 
</HEADLINE>
<TEXT>

     SSK Göztepe Hastanesi'nin 8. katında henüz belirlenemeyen bir nedenle yangı çıktı. 
     Hastanenin en üst katı olan 8. kattaki bir odada saat 16.30 sıralarında çıkan yangına itfaiye kısa sürede müdahale etti. İtfaiye ekipleri, merdivenli araçla alevli bir şekilde süren yangına su sıkarken, hastanenin Acil Servisi'nde bulunanlar da dışarıya çıktı. 
     Bu arada, yangının meydana geldiği bölümde hasta olmadığı bildirildi. 
     
     YANGIN SÖNDÜRÜLDÜ 

     SSK Göztepe Hastanesi'nin 8. katında çıkan yangın söndürüldü. 
     Hastanenin 8. katında bulunan ve tadilat nedeniyle 1 ay önce boşaltılan eski dahiliye servisinde başlayan yangın, çok sayıda itfaiye ekibinin müdahalesiyle kısa sürede söndürülürken, yangının kaynak işlemi sırasında çıkmış olabileceği bildirildi. 
     Bu arada 7. kattaki ağır hastalar sedyelerle 6. kata indirilirken, hafif rahatsızlığı bulunan diğer hastalar ise diğer katlara indiler ya da hastane bahçesine çıktılar. 
     
</TEXT>
</DOC>
