<DOC>
<DOCNO> 299107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun41.html </URL>
<DATE> 2004/12/20/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Tikrit'te bir Türk kamyon şoförü öldürüldü 
</HEADLINE>
<TEXT>

     Irak'ın başkenti Bağdat'ın kuzeyindeki Tikrit kenti yakınlarında bir Türk kamyon şoförü, yol kenarına yerleştirilen bir bombanın patlaması sonucu öldü. 
     Polis yetkilisi Yarbay Hasan Sabah, Türk şoförün bir Amerikan askeri konvoyuyla birlikte Tikrit kentine giderken, Bağdat'ın 180 kilometre kuzeyindeki Tikrit Üniversitesi yakınlarında meydana gelen patlama sonucu öldüğünü belirtti. 
     Hasan Sabah, ölen Türk şoförün adı konusunda bilgi vermedi. 
     Öte yandan, Bağdat'ın kuzeyinde düzenlenen çeşitli saldırılarda 14 kişinin öldüğü, en az 3 kişinin yaralandığı bildirildi. 
     Polis yetkilisi Yarbay Ali Abdullah, Iraklı bir kamyon şoförünün Yatrib bölgesi yakınlarında öldürüldüğünü belirtti. 
     Yüzbaşı Kasım Muhammed de aynı bölgede, 3 ulusal muhafızın cesedinin bulunduğunu belirtti ve cesetlerin, dün kaçırılan ulusal muhafızlara ait olduğunun sanıldığını söyledi. 
     Tuz bölgesinde ise bir ulusal muhafızın, Süleyman Beyk bölgesinde de Amerikan ordusu için tercümanlık yapan bir Iraklının öldürüldüğü kaydedildi. 
     Samarra yakınlarında yol kenarına yerleştirilen bir bombanın infilak etmesi sonucu Iraklı bir kadının öldüğü, 3 sivilin yaralandığı belirtildi. 
     Musul kentinde de Amerikan ve Irak güçlerinin Ahmed İsmail Camiine baskın düzenleyerek, Ulemalar Komitesi üyesi Şeyh Beşir Evad'ı gözaltına aldığı bildirildi. 
     Amerikan ordusundan bir sözcü ise ''Şiddet olaylarını kışkırtmaktan sorumlu tutulan'' bir din adamını aramak üzere, söz konusu camiye değil başka bir camiye baskın düzenlendiğini, bu kişinin de bulunamadığını ifade etti. 
     
</TEXT>
</DOC>
