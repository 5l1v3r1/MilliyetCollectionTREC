<DOC>
<DOCNO> 250262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy14.html </URL>
<DATE> 2004/06/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CHP'li muhalifler tüzük değişikliğinin gündeme alınmasını istedi 
</HEADLINE>
<TEXT>

     CHP'de tüzük değişikliği ve seçimli kurultay isteyen muhalifler, 3 Temmuz'da yapılacak Olağanüstü Kurultay gündemine tüzük değişikliği maddesininin de eklenmesini istediler. 
     TBMM'de bazı milletvekilleri, il başkanları ve il temsilcilerinin katılımıyla bir basın toplantısı düzenleyen muhaliflerin bildirisini CHP Şanlıurfa Milletvekili Vedat Melik açıkladı. 
     CHP tabanından ve örgütlerinden gelen talepler doğrultusunda, tüzük değişikliği ve seçimli kurultay toplanması çalışmalarını, tüzüksel bir hakkı kullanarak örgütle başlattıklarını belirten Melik, bu çalışmaları sürdürürken, partilerinin zarar görmemesi düşüncesi ile çok dikkatli ve özenli davrandıklarını söyledi. 
     Sorumlu ve partiyi koruyan bir anlayışla sürdürdükleri çalışmalar sonucunda, olağanüstü kurultay toplama konumuna geldiklerinin görülmesi üzerine, gündeminin tamamen talepleri dışında belirlendiği baskın bir kurultay kararı ile karşı karşıya kaldılarını ifade eden Melik, sözlerini şöyle sürdürdü 
     ''Sayın Genel Başkanımız tarafından gündemi belirlenen ve toplanma çağrısı yapılan olağanüstü kurultay, belirlenen gündemi itibarı ile tüzüğümüze ve CHP geleneklerine aykırı haksız ve halksız bir kurultaydır. 
     Genel Başkanın kurultay çağrısından önce 16 Haziran 2004 tarihinde, imzaları noterce onanmış 350 kurultay delegesinin tüzük değişikliği için Kurultay toplanması başvurusu yapılmıştır. Ne var ki bu başvurudan sonra Genel Başkanca ilan edilen kurultay gündeminde bu talep dikkate alınmamış ve gündeme dahil edilmemiştir. 
     Ayrıca Genel Başkan tarafından ilan edilen olağanüstü kurultay gündeminin 5. maddesine de şiddetle itiraz ediyoruz. Bu maddedeki ''bazı milletvekillerinin yerel yönetim seçimleri öncesinden başlayarak ısrarla sürdürdükleri parti bütünlüğünü zedeleyen, parti çalışmalarına zarar veren, Türkiye'nin gündemini saptıran faaliyetlerinin değerlendirilmesi ve bu konuda kurultay iradesinin açıklanması'' şeklindeki ifade, kurultay iradesini önceden yönlendirmeye ve kurultay iradesine ipotek koymaya yöneliktir. CHP tarihinde kurultay iradesinin önceden yönlendirilmesine dayalı böyle bir gündem hiç olmamıştır. Kaldı ki gündemin 5. maddesinde belirtilen ifadeler asla gerçekleri yansıtmamaktadır. Bu iddiaları kişilik haklarımıza yönelik haksız bir saldırı ve ağır bir kışkırtma olarak görmekteyiz.'' Vedat Melik, taleplerinin, örgütlerden gelen talepler olduğunu, bu nedenle Genel Başkan Deniz Baykal'ı ve parti yönetimini, tabandan gelen bu taleplere duyarlılık göstermeye çağırdıklarını belirterek, '' CHP'nin tarihine, parti hukukuna ve siyasi geleneğimize uygun bir kurultay toplamaya davet ediyoruz''dedi. 
     Melik, toplanacak kurultayın parti ve ülkeye yararlı olması ve parti bütünlüğünün zedelenmemesi için kurultay gündeminin 5. maddesinin gündemden çıkartılmasını ve 350 kurultay delegesinin tüzük değişikliği talebinin gündeme alınmasını istediklerini belirtti. 
     Kurultayın basına ve partililere kapalı yapılması kararının kaldırılmasını talep ettiklerini de ifade eden Melik, bu talepleri içeren başvuruları Genel Başkanlığa ilettiklerini sözlerine ekledi. 
     Melik, bir soru üzerine, tüzük değişikliği için verilen 350 imzadan bazılarının geri çekildiği yolundaki haberlerin hatırlatılması üzerine, bu aşamadan sonra imzaların geri çekilmesinin hiçbir hukuki sonucu olmayacağını söyledi. 
     Tüzük değişikliği isteklerinin kabul görmemesi durumunda kurultaya katılmama gibi bir düşünceleri olup olmadığının sorulması üzerine de Melik, ''Biz CHP'liyiz. Genel Başkan kurultay çağrısı yapmıştır ve biz de her şartta o kurultaya katılırız. Aksi birşey söz konusu olamaz'' diye konuştu. 
     
</TEXT>
</DOC>
