<DOC>
<DOCNO> 259581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonspo14.html </URL>
<DATE> 2004/07/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Del Bosque Kafamda iskelet kadro oluştu... 
</HEADLINE>
<TEXT>

     Beşiktaş Teknik Direktörü Vicente Del Bosque, kafasında oluşan iskelet kadroyu Hertha BSC Berlin maçında sahaya süreceğini belirtirken, ''Bu maçta sahaya süreceğim kadro, benim son kararımdır denilemez'' dedi. 
     Beşiktaş Kulübü'nün resmi internet sitesine açıklamalarda bulunan İspanyol çalıştırıcı, hazırlık devresinin sonuna yaklaştıklarını vurgulayarak, şöyle konuştu 
     ''Birçok konuda ilerleme kaydettiğimizi düşünüyorum. Biz teknik kadro olarak oyuncuları, oyuncular da bizleri anlayabiliyorlar. Çalışmalara başladığımız günden bugüne gelene kadar, yükselen bir grafiğimiz var. 
     Her teknik adamın olduğu gibi, benim de kafamda iskelet bir kadro var. Bu kadroyu da yarınki Hertha BSC Berlin maçında sahaya süreceğim. Ancak bu kadro, bundan sonra benim ilk 11'im olacak diye bir koşul yok. Bu kadro benim son kararım olmayacaktır. Her zaman bunun değişikliğe uğrayabileceğini savundum ve savunacağım. Benim önem verdiğim esas konu, derin kadronun içindeki oyuncularımızın arasında yüksek bir rekabet ortamı yaratmaktır. Çalışmalarımızı bu yönde sürdürüyoruz. Bu maç da bizim için bu anlamda önemli bir deneyim olacaktır.'' 
     
     İBRAHİM TORAMAN ''CİDDİ BİR RAKİP'' 

     Ayağındaki sakatlığı nedeniyle yalnızca 1 hazırlık maçında forma giyen İbrahim Toraman, ağrılarının her geçen daha da azaldığını bildirdi. 
     Artık hazırlıklarının büyük bir bölümünü tamamladıklarını anlatan İbrahim Toraman, ''Hertha Berlin ile yapacağımız maç, son özel karşılaşmamız olacak. Ciddi ve güçlü bir rakibe karşı oynayacağız. Bu maçta takım olarak ligin son provasını yaparak, eksiklerimizi göreceğiz. Sezonun ilk maçı olan Malatyaspor karşılaşmasına 1 hafta kaldı. Malatyaspor maçını kazanarak yeni sezona iyi bir başlangıç yapmak istiyoruz'' diye konuştu. 
     Kaleci Murat Şahin ise hazırlık döneminde iyi bir aşama kaydettiklerini belirterek, ''Hertha Berlin mücadelesi çalışmalarımız sonucunda ortaya çıkan sonucu görmek açısından, tam bir değerlendirme maçı olacak. İnşallah buradan iyi bir sonuç alarak, Malatyaspor ile yapacağımız ligdeki ilk maçımız öncesinde moral kazanırız'' dedi. 
     
</TEXT>
</DOC>
