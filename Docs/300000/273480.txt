<DOC>
<DOCNO> 273480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/eko03.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev sahibi kira gelirini gizliyor 
</HEADLINE>
<TEXT>


Özel gider indirimi için 58 bin 520 kira kontratı verilen Ankara'da vergi beyan eden ev sahibi sayısı 11 bin 380 oldu. Kalanları ise vergi kaçırdı 


İşçi ve memurların vergilerini peşin ödediği Türkiye'de hemen herkes vergi kaçırıyor. Her iki ev sahibinden biri kira gelirini saklayarak vergi kaçırırken her 10 işyerinden üçü işçisini eksik bildiriyor, biri de hiç bildirmiyor. 
Ankara Defterdarlığı'nın ilk sekiz ayda gerçekleştirdiği vergi denetimlerinden ilginç sonuçlar çıktı. Söz konusu dönemde 164 bin 885 mükellef üzerinde gündüz incelemesi yapıldı. İnceleme sonucu vergi kaçırdığı belirlenen 32 bin 802 mükellef için ceza tutanağı düzenledi. Gece denetimlerinde ise 10 bin 544 mükelleften bin 669'una ceza kesildi. Daha çok vatandaş şikayetlerine göre harekete geçen 189 Alo Maliye Acil Denetim Servisi de, denetlediği 12 bin 565 mükelleften 4 bin 736'sına ceza kesti. 

11.8 trilyonluk kaçak 
Gelir İdaresi'nin, tüm kamu kurumları ile özel sektör firmalarından, çalışanlarının özel gider indirimine konu ettikleri kira ödemeleri içinde istisna tutarını aşanların belgelerini istemesiyle vergi denetimlerinin en çarpıcı sonucu ortaya çıktı. Kira geliri olan mülk sahipleri ile gayrımenkul sermaye iradı bildiriminde bulunanların listelerini karşılaştıran idare, Ankara dışında her iki ev sahibinden birinin vergi kaçırdığını saptadı. Ankara dışında özel gider indiriminde kullanılan ancak beyan edilmeyen kira kontratı sayısı 28 bin 902 olurken inceleme sonucu kira beyan edenlerin sayısı 18 bin 238 olarak gerçekleşti. 
Ankara'da yapılan denetimlerde ise özel gider indiriminde kullanılan 58 bin 520 kira kontratına karşılık, beyan edilen kira geliri sayısı 11 bin 380, devletten gizlenen kira geliri tutarı da 11 trilyon 792.3 milyar lira olarak tespit edildi. 
Beşten fazla gayrımenkulu olan 400 bin mükellefle ilgili tarama ise sürüyor. 
Maliye, 21 ilde 6 Ağustos'da yapılan gelir tespitinin ardından, bulunan değerlerin doğruluğunu belirlemek için kaydi envanter çalışması başlattı. Yetkililer, kuyumcuların önceden öğrenmesi nedeniyle istenen sonucun tam alınamadığı ancak denetim işlemlerinin sürdüğünü söyledi. Maliye, kuyumcuların yanı sıra vergi kapsamında bulunan 37 bin menkul sermaye geliri elde edenlere yönelik taramasını da sürdürüyor. 

10 işverenden 4'ü kaçak işçi çalıştırıyor - İşçi tespitine dönük denetlemede 8 bin 415 firma incelendi. Bin 684'ü işe başlama bildiriminde dahi bulunmadı. 
- İşverenlerin çalıştırdıkları işçileri bildirip bilmediğine ilişkin denetimlerde ise 8 bin 415 işyerinden 5 bin 254'ü çalışan sayısını tam bildirdi. 2 bin 423 işyeri eksik, 738'i ise hiç bildirmedi. 
- Böylece her 10 işverenden üçü çalışanlarını eksik, biri de hiç bildirmediği ortaya çıktı. 
- Sektörel incelemelere göre halk ekmek bayilerinden halk otobüslerine, servis aracı işletmelerinden sinema salonlarına, inşaat sektöründen un fabrikatörlerine, ticari minibüslerden dernek lokali işletmelerine, oto galericilerden antika ve sosyete pazarlarına, doğalgaz firmalarından düğün salonlarına ve sürücü kurslarına kadar hemen herkes vergi kaçırdı. 
- Kredi ve Yurtlar Kurumu'na bağlı yurtlarda faaliyet gösteren hizmet işletmeleri ile temizlik ve güvenlik işkolunda çalışan firmalara da vergi kaçırdığı için ceza kesildi. 
- Kuyumcular ve menkul sermaye hisse senedi, bono - tahvil vb. gelir elde edenlerle ilgili incelemeler sürüyor. 37 bin menkul sermaye geliri sağlayan kişilerin vergi dairelerinde kaydı olup olmadığı inceleniyor. 


</TEXT>
</DOC>
