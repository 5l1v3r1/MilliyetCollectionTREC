<DOC>
<DOCNO> 267932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur26.html </URL>
<DATE> 2004/08/31/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kayıt için okula giderken silahla vuruldu 
</HEADLINE>
<TEXT>

     Şanlıurfa'da babasıyla birlikte kayıt yaptıracağı okula giden bir çocuk, rastgele açılan ateş sırasında seken kurşunla yaralandı. 
     AA muhabirinin aldığı bilgiye göre, Şanlıurfa Valiliği'nde işçi olarak çalışan Mustafa Aydın, 6 yaşındaki oğlu Eyyüp Sabri Aydın'la birlikte Bahçeliever İlköğretim Okulu'na gitmek için evden çıktı. 
     Cengiz Topel Mahallesi'nden Bahçelievler İlköğretim Okulu'na doğru ilerleyen baba-oğulun önünde yürüyen Mehmet Emin Tuncer'e, Kahraman Sokak'ta 63 AR 155 plakalı otomobilde bulunan Halil Alıcı tarafından ateş edildi. 
     Bu sırada seken bir kurşunla yaralanan Eyyüp Sabri Aydın, yakınları tarafından Harran Üniversitesi Araştırma ve Uygulama Hastanesi'ne kaldırıldı. 
     Ameliyata alınan Aydın için Şanlıurfa vali yardımcıları Harun Sarıfakıoğulları ve Ahmet Çırakoğlu ile çok sayıda polis kan verdi. 2 saat süren ameliyat sonucu karaciğerine isabet eden kurşun çıkarılan Aydın'ın sağlık durumunun iyi olduğu bildirildi. 
     Bu arada olaydan hafif sıyrıklarla kurtulan Mehmet Emin Tuncer, polis ekiplerince bir parkta yakalandı. Tuncer, sorgusunda Halil Alıcı'yla aralarında ''alacak verecek'' nedeniyle husumet bulunduğunu bildirdi. Bu arada otomobiliyle olay yerinden uzaklaşan Atıcı'nın yakalanmasına çalışılıyor. 
     
</TEXT>
</DOC>
