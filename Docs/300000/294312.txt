<DOC>
<DOCNO> 294312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/magazin/axmag01.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon dolarlık Mucizeler Komedisi 
</HEADLINE>
<TEXT>


BİRSEN ALTUNTAŞ 

Mustafa Oğuz, yapımcılığını üstlendiği "Mucizeler Komedisi" müzikalinin maliyetinin 1 milyon dolara yaklaştığını açıkladı. Kurtcebe Turgul'un yazdığı, yönetmenliğini Işıl Kasapoğlu'nun üstlendiği müzikalin yıldızları Şener Şen, Meltem Cumbul, Özlem Tekin, Şevket Çoruh, Mirkelam, Güven Kıraç ve Pamela Spence, kostümlü provalara başladı. Oğuz, 10 Aralık'tan itibaren Akatlar'daki Mustafa Kemal Kültür Merkezi'nde seyirciyle buluşacak "Mucizeler Komedisi"yle ilgili iddialı konuştu 
"Bu müzikal en az 2 yıl sahnede kalır. 1994 yılından beri oyunun metnine çalışıyoruz. Yaptığımız harcama 1 milyon dolara yaklaştı. Broadway tarzı bir müzikal yapmanın prodüksiyonu ağır oluyor. 6 aydan beri prova yapıyoruz. Bu titiz çalışmanın karşılığını bulacağına inanıyoruz. Şu an bilet satışlarımız iyi gidiyor. En çok, fiyatı 80 milyon lira olan ön koltukların biletleri satılıyor." 



</TEXT>
</DOC>
