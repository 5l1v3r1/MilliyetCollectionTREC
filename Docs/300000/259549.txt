<DOC>
<DOCNO> 259549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/soneko09.html </URL>
<DATE> 2004/07/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TÜRK-İŞ Sendikal mücadeleyi çirkinleştirenlerle mücadele edeceğiz 
</HEADLINE>
<TEXT>

     Türk-İş Yönetim Kurulu, "gücünü başka yerden alan ve sendikal mücadeleyi çirkinleştirenlerle her zaman mücadele ettiklerini ve bundan sonra da edeceklerini" bildirdi. 
     Türk-İş Yönetim Kurulu'nca yapılan yazılı açıklamada, konfederasyonun 31 Temmuz 1952 tarihinde kurulduğu belirtilerek, emeği geçenlere duyulan "şükran" dile getirildi. 
     Türk-İş'in, kuruluşundan bu yana "ülkenin birliği ve bütünlüğü, halkın refahı, temsil ettiği kitlenin ve bütün çalışanların hak ve çıkarlarının korunması" için mücadele verdiği kaydedilen açıklamada, siyasiler ve işverenlere karşı bağımsızlığın daima korunduğu ifade edildi. 
     Konfederasyonun çalışanların hak ve çıkarlarını korumak için gereken tepkileri ortaya koymaktan hiçbir zaman kaçınmadığı belirtilen açıklamada, şunlar kaydedildi 
     "Türk-İş, tarihi boyunca birçok saldırıyla, baskıyla karşı karşıya kalmıştır. Ancak Türk-İş, gücünü başka yerlerden alan ve sendikal mücadeleyi çirkinleştirenlerle, tabandan gelen gücüyle her zaman mücadele etmiştir ve bundan sonra da edecektir." 
     
</TEXT>
</DOC>
