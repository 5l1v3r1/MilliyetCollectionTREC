<DOC>
<DOCNO> 283995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yazar/pulur.html </URL>
<DATE> 2004/10/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Hangi PKK " Ya Savarona 
</HEADLINE>
<TEXT>


KONULAR bazen o kadar iç içe giriyor ki, görüşler bazen o kadar çabuk değişiyor ki, insanların kafası karışıyor. 
Bugün sokaktaki bir insanı çevirip sorsanız 
"PKK örgütünün başı Abdullah Öcalan neden isyan çıkardı " 
Alacağınız cevapların yüzde doksana yakını "Türkiye'yi bölmek için" olur. 
Soruya devam ediniz 
"Şimdi İmralı'da aynı şeyleri düşünüyor mu " 
Hiç kuşkusuz, yine yüzde doksanı "Tabii" diyecektir. 
Oysa durum öyle değildir. 
Öyle olmadığı için de Fikret Bila kitabının adını "Hangi PKK " diye koymuştur. x 

ÇÜNKÜ, Abdullah Öcalan'ın ve PKK'nın tarihi "İmralı'dan önce İmralı'dan sonra" diye ikiye ayrılabilir. 
Fikret Bila, Öcalan'ın İmralı'daki savunmasını cümle cümle hatta kelime kelime değerlendirirken "Bağımsız Kürdistan" kavramını "Demokratik Çözüm" ile değiştirdiğini yazar. 
Fikret Bila, Öcalan'ın "Demokratik Çözüm" tezini "iki kurucu halk" yaklaşımına dayandırdığını yazar. 
Öcalan'a göre, "Türkiye'nin Ulusal Kurtuluş Savaşı'nı Türk ve Kürt halkları birlikte verdiler. Ancak Cumhuriyet kurulduktan sonra, bu iki kurucu halktan biri yok sayıldı." 

PEKİ, "demokratik çözüm" nasıl gerçekleştirilmelidir 
Yeni bir Anayasa'yla... 
Fikret Bila bu yaklaşımın yorumunu şöyle yapar 
"Öcalan'ın bu yaklaşımından çıkan anlam, iki stratejik müttefik olarak nitelediği, Türklerin ve Kürtlerin yeniden masaya oturmaları ve yeni bir Anayasa yaparak, Ulusal Kurtuluş Savaşı sonrası yapılmayan ortak kuruluşu gerçekleştirmektir. Tez budur." 

ŞİMDİ bazılarının "Kürtlere azınlık" hakları verilsin, dedikleri bir ortamda Leyla Zana ve arkadaşlarının "Biz azınlık değiliz, asıl unsuruz" demelerinin anlamını herhalde anladınız. 
Adam devlete ortak olmak istiyor, bazıları onlara "azınlık hakkı"nı layık görüyor. 

FİKRET Bila, bu konuda Genelkurmay'ın ne düşündüğünü, kendisinin sorduğu sorulara verilen yanıtlarla gösterir 
"PKK terör örgütünün ve irticai örgütlerin hedef ve stratejilerinde bir değişiklik olmamıştır. Silahlı mücadeleyle elde edemediği bazı hakları, siyasi olarak kazanma çabası içine girmiş görünmektedir." 

FİKRET Bila'nın "Hangi PKK " dediği kitap, kafası karışanlara önerilir. 
Satranç tahtasındaki yeni hamleleri öğrenmeniz için... 

HAAA, bu arada Abdullah Öcalan'ın avukatlarına "Tuzla" yolcu vapurunun tahsis edilmesini de sakın sorun yapmayın... 
Dua edin ki Atatürk'ün yatı "Savarona" özel sektöre verildi. Ya devletin elinde olsaydı .. 

x Ümit Yayıncılık. 



</TEXT>
</DOC>
