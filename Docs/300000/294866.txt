<DOC>
<DOCNO> 294866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/magazin/amag.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kamera aldı hayatı değişti 
</HEADLINE>
<TEXT>


Borsacıydı, bir kamera alarak Böcek Yapım'a ortak oldu... Nuri Sevin, şimdi sinema ve dizi projelerini hayata geçiriyor 

Ebru Sungur 

Son dönemde yapımcısı olduğu G.O.R.A. filmi nedeniyle sık sık gündeme gelen Böcek Yapım'ın ortaklarından Nuri Sevin, şimdi çalıştığı alana geçişi ve projeleriyle dikkat çekiyor. Sevin, şimdilerde bir uzun metrajlı sinema filmi ve dizi projesi üzerinde çalışıyor. 
Uzun yıllar İMKB'nin 'oyuncuları' arasında yer alan, çeşitli borsa ve ekonomi dergilerinin yayın yönetmenliği yapan Sevin, yapımcılık sektörüne geçişini şöyle anlatıyor 

50 bin dolara ortak oldu 
"Böcek Yapım'ı 1998'de Ömer Faruk Sorak ve Sabri Hakan Dokurlar kurdu. Ben de borsa seansından sonra kafamı dağıtmaya Böcek Yapım'a gider sohbet ederdim. Bir dijital kamera almak istiyorlardı. Bunun için de leasing yapmayı ya da tüketici kredisi kullanmayı düşünüyorlardı. Fiyatını sordum, '50 bin dolar' dediler. 'Ben alırsam ne kadar hisse verirsiniz ' dedim. Şirketin hisselerinin 3'te birini aldım. Şu anda Hakan, Bozcaada'da yaşıyor, biz Ömer'le yola devam ettik. Aldığım kamera h l tıkır tıkır çalışıyor." 

Ha senaryo, ha bilanço 
Borsa ile film piyasasının çok da uzak olmadığı görüşünde olan Nuri Sevin, bu konuda da "Halkın ortak bilincine hitap eden işler hep maceradır. Borsa ve film piyasası bu anlamda çok yakın. Bu nedenle senaryoları, şirket bilançosu okur gibi okurum. Böcek Yapım'ın bir film projesine başlaması için önce ben ikna olmalıyım" diyor. 
Böcek Yapım şu sıralar sinema filmi 'Derin Su' üzerine çalışıyor. Filmde Atalay Denizaltısı, Ertuğrul Firkateyni, Dumlupınar Denizaltısı ve Çanakkale Savaşı'nda yaşananlardan yola çıkarak kolaj yapıldığını belirten Sevin şöyle devam ediyor 

'Ağlama garantili' 
"Bu, modern çekim tekniklerinin kullanılacağı, yüksek bütçeli ve yüzde 100 ağlama garantili bir film olacak. Olay 1953'te geçiyor ve Norveç bandıralı Noboland şilebiyle Dumlupınar Denizaltısı'nın Çanakkale Boğazı'nda Naraburnu açıklarında çarpışıp Dumlupınar'ın sulara gömülmesi ile başlıyor." 

Bir Bozcaada dizisi 
Böcek Yapım'ın bir de dizi çalışması var şimdilerde... atv hariç pek çok ulusal kanalla görüşmelerin sürdüğünü belirten Sevin, her şeyin son 10 yıldır müdavimi olduğu Bozcaada ile ilgili bir proje gerçekleştirme sevdasıyla başladığını söylüyor. 
Sevin, "İşe, kalemine ve beynine çok güvendiğim genç bir senaristi adaya şık ederek başladım. Yiğit Güralp, umduğumdan lezzetli bir iş çıkarınca da adını 'Funda Oteli' koydum" diyor. Bu isim de Sevin'in hayranı olduğu Edip Cansever'in "Adını Funda Oteli Koy" adlı şiirinden geliyor. 

Hayali bu... 
Sevin dizinin konusunu, "Adaya bir haftalığına giden Funda'nın nasıl dönemediği..." diye özetliyor. 
Dizi projesi, Sevin'in "50'ye varmadan yapılacaklar" listesiyle de örtüşüyor. 


</TEXT>
</DOC>
