<DOC>
<DOCNO> 297667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur23.html </URL>
<DATE> 2004/12/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gözaltına alınan arkadaşları için gelen öğrenciler de gözaltına alındı .. 
</HEADLINE>
<TEXT>

     İstanbul Üniversitesi Edebiyat Fakültesi'nde dün meydana gelen olaydan sonra gözaltına alınan öğrenci arkadaşlarını beklemek için adliye önüne gelen ve aralarında olaydan dolayı aranan 28 kişinin de bulunduğu 148 kişi gözaltına alındı. 
     İstanbul Adliyesi önünde toplanan grup adına yapılan basın açıklamasında, dünkü olaylarda polisin gaz bombaları kullandığı ve okulun camlarının kırıldığı, 2 kişinin yaralandığı ileri sürülerek, ''Tüm bu olaylar önceden hazırlanmış bir senaryonun hayata geçirilmesidir. Hedefinde ise devrimci, demokrat ve yurtsever öğrenciler vardır'' denildi. 
     ''Gözaltına alınanlar serbest bırakılsın'' şeklinde slogan atan ve gözaltına alınan arkadaşlarını beklemeye başlayan grup, adliye binasında bulunan bir kişiye de kendilerine işaret yaptığı gerekçesiyle tepki gösterdiler. 
     Çevrede geniş güvenlik önlemleri alan Çevik Kuvvet Şube Müdürlüğü'ne bağlı ekipler, adliye binasının önünü kapatarak, içeride bulunan karşıt görüşten yaklaşık 15 kişiyi dışarı çıkarttı. 
     Söz konusu grubun tekbir getirerek dışarı çıkması üzerine, her 2 grup bir süre birbirleri aleyhine slogan attı. 
     Bu arada polis yetkilileri, adliye önünde bekleyen gruba, ''içlerinde dünkü olaylardan dolayı aranan 20 kadar kişinin bulunduğu ve bu kişilerin gözaltına alınıp savcılığa sevk edileceğini'' bildirdi. 
     Polis, grubun kolkola girerek direnmeye başlaması üzerine önce çember içindeki basın mensuplarını çemberinin dışına çıkarttı. Daha sonra, aralarında dünkü olaylardan dolayı aranan 28 kişinin de bulunduğu 148 kişi, gözaltına alınarak Çevik Kuvvet Şube Müdürlüğü'ne ait araçlara bindirilerek Emniyet'e götürüldü. 
     Polisin, müdahale sırasında direnenlere zor kullandığı görüldü. 
     Öte yandan polis, grubun gözaltına alındığı yerde 2 satır ile çok sayıda cam şişe, demir sopa, keser ucu, ''kelebek'' tabir edilen bıçak ile bir bağlama kılıfının içinde tahta sopalar buldu. 
     
</TEXT>
</DOC>
