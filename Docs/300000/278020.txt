<DOC>
<DOCNO> 278020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun30.html </URL>
<DATE> 2004/10/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Irak'ta serbest kalan kadın rehineler Kuran okuyana dek dövdüler 
</HEADLINE>
<TEXT>

     Irak'ta rehin alındıktan sonra serbest bırakılan Endonezyalı kadınlar, Kuran'dan sureler okuyana kadar kendilerini kaçıranlar tarafından dövüldüklerini söylediler. 
     Ülkelerine bugün dönen İstikomah bint Misnad ve Casingkem bint Aspin ile görüşen Devlet Başkanı Megawati Sukarnoputri, kadınların Müslüman olduklarını söyleyene ve Kuran'dan sureler okuyana kadar hortum ve telle dövüldüklerini söylediğini kaydetti. 
     Sukarnoputri, kadınları kaçıranların, kendisinin El Cezire televizyonundan yaptığı rehinelerin serbest bırakılması çağrısını izlediğini belirterek, ''Allah'a şükür, tüm bu olaylar serbest bırakılmalarıyla sonuçlandı'' dedi. 
     Militanların ellerindeki diğer rehinelerin öldürülmesinden endişelendiğini dile getiren İstikomah bint Misnad, rehin kaldığı sürede bir Amerikalıyla evli olmakla suçlandığını da sözlerine ekledi. 
     Kadınlar, Devlet Başkanı Sukarnoputri ile görüşmelerinin ardından gözyaşları içinde eşleriyle kucaklaştı. 
     Irak İslam Ordusu, Endonezyalılarla birlikte, 2 Lübnanlı ve 6 Iraklıyı da rehin aldığını duyurmuştu. 
     Örgütün Endonezyalı kadınların salıverilmesi için serbest bırakılmasını şart koştuğu Ebu Bekir Beşir avukatları aracılığıyla bunu istemediğini, Endonezya da El Kaide bağlantılı İslami Cemaat örgütünün lideri olmakla suçlanan Beşir'in serbest bırakılmayacağını bildirmişti. 
     
</TEXT>
</DOC>
