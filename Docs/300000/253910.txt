<DOC>
<DOCNO> 253910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo36.html </URL>
<DATE> 2004/07/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Naklen yayın ihalesi 15 Temmuz'da 
</HEADLINE>
<TEXT>

     Futbol Federasyonu Yönetim Kurulu, Birinci Süper Futbol Ligi maçlarının TV'den naklen yayınıyla ilgili ihalenin 15 Temmuz Perşembe günü İstanbul'da yapılacağını açıkladı. 
     Haluk Ulusoy başkanlığında İstanbul'da toplanan federasyon yönetim kurulu, naklen yayın ihalesinin 15 Temmuz'da saat 11.00'de federasyonun Levent'deki binasında gerçekleştirileceğini açıkladı. 
     Yönetim kurulunun aldığı kararları gazetecilere duyuran federasyon başkanvekili Ata Aksu, ihalenin 179 trilyon 139 milyar lira toplam bedelle açılacağını bildirdi. 
     Ata Aksu, Haluk Ulusoy'un Futbol Federasyonu Genel Kurulu'nda başkanlığa yeniden aday olup olmayacağı hakkındaki bir soru üzerine de ''Görevimizin son anına kadar tüm ciddiyetimizle devam etmekteyiz. Başkanımızın adaylığı sürüyor. Bu konuda bir değişiklik yok'' diye yanıtladı. 
     Bu arada Birinci Süper Futbol Ligi'nde 2004-2005 sezonu fikstür kurasının 16 Temmuz Cuma günü İstanbul'da çekileceği kaydedildi. 
     
</TEXT>
</DOC>
