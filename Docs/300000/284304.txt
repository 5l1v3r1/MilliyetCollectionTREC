<DOC>
<DOCNO> 284304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yazar/gunes.html </URL>
<DATE> 2004/10/29/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Dış ticaret dengesi düzeliyor mu 
</HEADLINE>
<TEXT>


Yıl sonunda cari işlemler açığının 12 milyar dolar, hatta bazı karamsarlara göre de 14 milyar dolar olacağı söyleniyor. Bu henüz kritik eşik bilinen milli gelirin yüzde 5'ine ulaşmasa da ciddiye alınması gereken bir düzey. Özellikle birkaç yıldır sürdüğü için. 
Cari işlemler açığının temel nedeni hızla artan ithalat. Yoksa döviz gelirleri hızla artıyor. İhracatın yıl sonunda 60 milyar doları, turizmin daha doğrusu hizmet gelirlerinin de 15 milyar doları aşacağı sanılıyor. İthalat geçen yılın ilk dokuz ayına göre yüzde 42 artmış durumda. Bu çok ciddi bir artış. Önceki gün açıklanan veriler gösteriyor ki, henüz ithalatta düzeltme çok belli değil. Ve böyle giderse, yıl sonunda ithalat 90 milyar doları aşabilir. 
Temmuz ayında ithalat 8.7 milyar dolar olunca ciddi kaygı yaratmış, ama ağustos ayında 7.9 milyar dolar olunca da, biraz rahatlamıştık. Eylül ithalatının yine 8.4 milyar dolar gelmesi bu rahatlamanın erken olduğunu gösteriyor. 
İthalattaki artışın nedeni belli. Tüketim mallarında müthiş bir patlama olduğu açık. İlk 9 aydaki artış yüzde 102. Ama yine de bu toplam ithalatın yüzde 14'ü ediyor. Ara mallarındaki artış da ihracattaki artışın altında. Yani o da ciddi bir sorun yaratmıyor. Üstelik ara malları ithalatı ithalatın temelini oluşturuyor. Asıl artış yatırım mallarında. Bu artış geçen yılın aynı dönemine göre yüzde 69. Yani çok yüksek. Ve bu, ülkede ciddi yatırım eğilimi olduğunu gösteriyor. 
İthalatta ciddi bir düzeltme görünmemesine rağmen, eylül verisi geçen yıla göre yüzde 35 artmış. Oysa 9 aylık veri yüzde 42. Yani bir düzeltme sinyali bir anlamda gözleniyor. Sermaye malları ithalatı bu son ayda yüzde 36, tüketim malları ise yüzde 70 artmış. Üstelik eylül ayında genellikle otomobil alımları mevsimsel olarak artar. 
Dolayısıyla ekim ayı verileri çok kritik. Eğer ekimde, özellikle sermaye mallarında bir yavaşlama olursa, yatırımlarda bir yavaşlama eğilimi olduğu söylenebilir. Biz bunun belli ölçüde oluşacağını düşünüyoruz. Tüketim mallarındaki ithalat artışı da yavaşlayacaktır. Ancak iç talepte hızlı bir iniş beklenmediğinden, bu çok çabuk olmayacaktır. 
Ancak iki önemli etmene bu arada dikkat etmek gerekiyor. Biri petrol fiyatlarındaki artış. Diğeri de demir - çelik fiyatları. Petrol fiyatlarının Türkiye'ye getirdiği ek fatura 2.5 milyar dolar kadar olabilir. Bu doğrudan etkisi. Dolaylı etkilerle, yani petrole bağlı ürünlerle beraber bu yük 4 milyar doları bulabilir. Tabii petrolün varili 55 dolarda kalırsa. Öte yandan, Çin'de ekonomik yavaşlama olmazsa, demir - çelik fiyatları da görüldüğü gibi 3 milyar dolarlık bir ek yükü sürdürecektir. 
Kısacası, ekim verileri çok önemli. Açıklandığında 2005 dış ticaret dengesi de daha rahat öngörülecektir. 

En büyük ithalat fasılları Ocak - Eylül 2003 2004 Değişim Mineral yakıtlar, mineral yağlar 8.422.246 9.948.165 18.1 Ham petrol 3.600.655 4.416.583 22.7 Kazanlar, makineler, mekanik cihazlar 7.003.205 9.537.507 36.2 Kara taşıtları ve bunların aks ve parç. 3.083.452 7.500.666 143.3 Elektrik makine ve cihazlar 3.804.338 5.980.891 57.2 Demir ve çelik 3.485.486 5.510.805 58.1 Plastik ve mamulleri 2.337.755 3.403.012 45.6 İnci, kıymetli taş ve metal mamulleri, madeni para 2.250.686 2.886.931 28.3 Organik kimyasal ürünler 1.754.195 2.163.977 23.4 Eczacılık ürünleri 1.465.822 2.021.795 37.9 Pamuk, pamuk ipliği, pamuklu mensucat 1.261.750 1.505.145 19.3 Optik alet ve cihazlar 924.213 1.328.595 43.8 Kağıt ve karton 845.844 1.103.860 30.5 



</TEXT>
</DOC>
