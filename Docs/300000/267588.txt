<DOC>
<DOCNO> 267588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo01.html </URL>
<DATE> 2004/08/30/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Atina Olimpiyat Oyunları sona erdi, en başarılı ülkesi ABD oldu... 
</HEADLINE>
<TEXT>

     Olimpiyatların kapanış seremonisi de, açılışı gibi görkemliydi 28’inci Yaz Olimpiyat Oyunları görkemli bir kapanış töreniyle sona erdi. Oyunlarda ABD, madalya klasmanında birinci sıraya yerleşti. Türkiye ise, oyunları 22’inci sırada tamamladı. 
     ABD, 16 gün süren oyunlar süresince 35 altın, 39 gümüş ve 29 bronz olmak üzere toplam 103 madalya kazandı. Klasmanda ikinci sırayı elde eden Çin ise, 32 altın, 17 gümüş ve 14 bronz olmak üzere toplam 63 madalya aldı. 
     Klasmanda 22’inci sıraya yerleşen Türkiye üç altın, üç gümüş ve dört bronz olmak üzere toplam 10 madalyanın sahibi oldu. 
     Atina Olimpiyatları’nda 75 ülke madalya kazanırken, 57 ülke altın madalya aldı. 
     
     Kapanış seremonisi görsel şölene döndü 

     Kapanış töreni, 2 bin görevli sayesinde görsel şölene döndü. Tören sırasında erkekler maraton yarışında madalya kazanan İtalyan Stefano Baldini, ABD'li Mebrahtom Keflezighi ve Brezilyalı Vanderlei Lima’ya madalyaları verildi. 
     Tören sırasında, tribünlerdeki yaklaşık 75 bin kişi tarafından beyaz mendillerle selamlanan, geleneksel Yunan kıyafetleri giymiş binlerce görevli sahaya girdi. 
     Yunanlı şarkıcılar Domna Samiou, Yannis Parios, Marinella ve Dimitra Galani'nin şarkıları eşliğinde Adaların Dansları’ gösterisi yapıldı. 
     Ardından, havai fişek gösterilerinin altında ülke bayraklarının stada giriş töreni yapıldı. Türk bayrağını grekoromen güreşte 96 kiloda bronz madalya kazanan Mehmet Özal taşıdı. 
     Statta sanatçılara eşlik eden orkestranın enstrümanları, sporcuların kullandığı malzemelerden yapıldı. Daha sonra olimpiyat marşı eşliğinde olimpiyat bayrağı stada getirildi. 31 metre yükseklikteki 4.7 metre çaplı olimpiyat meşalesi indirilerek, öksüzler yurdunda yaşayan küçük bir kız çocuğu tarafından söndürüldü. 
     Meşale ateşinin tüm stada dağılarak yanmayı sürdürmesi için kalp şeklindeki fenerlerin içinde yanan meşalenin ateşi küçük kız çocukları ve atletler tarafından seremoniyi izleyenlere dağıtıldı. 
     Meşalenin sönmesinin ve olimpiyat bayrağının Atina Belediye Başkanı Dora Bakoyannis tarafından Pekin Belediye Başkanı'na verilmesinin ardından Yunanlı sanatçıların verdiği konserle olimpiyatlar sona erdi. 
     
     Atina Olimpiyatları’na tam not 

     Uluslararası Olimpiyat Komitesi IOC Başkanı Jacques Rogge, Atina Olimpiyat Oyunları'na tam not verdiğini açıkladı. 
     Gerçekten harika bir iş’ çıkarıldığını ifade eden Rogge, ''oyunlardan son derece memnunum ve gerçekten mutlu bir Olimpiyat Komitesi Başkanı’yım'' dedi. 
     Rogge, sporcuların kaldığı olimpiyat köyünün, bugüne kadar yapılanların en iyisi olduğunu söyledi. 
     
     22 dopingli sporcu 

     IOC Başkanı, bu yılki izlenme oranının 2000 Sydney Olimpiyatları’na göre yüzde 15 daha fazla olduğunu söyledi. Rogee, bilet satış sayısının da ülke başına 10 milyon olduğunu açıkladı. 
     Oyunlarda şu ana kadar 22 dopingli sporcu yakalandığını kaydeden Rogge, dopin testlerinin henüz tamamlanmadığını hatırlatarak, ''10 bin 500 sporcumuz var. Bunların hepsinin dürüst olmasını bekleyemezsiniz, her zaman aralarında hile yapacak olanlar bulunabilir'' dedi. 
     
     Asya atakta 

     Çin Halk Cumhuriyeti ve Japonya gibi Asya ülkelerinin, oyunlarda kazandığı önemli başarılara ilişkin olarak da, 'Asya'nın uyanışı' ifadesini kullanan Rogge, bu başarıların Pekin Olimpiyatları’nın da görkemli geçeceğine dair bir işaret olduğunu söyledi. 
     
</TEXT>
</DOC>
