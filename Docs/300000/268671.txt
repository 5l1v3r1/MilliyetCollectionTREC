<DOC>
<DOCNO> 268671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yazar/akyol.html </URL>
<DATE> 2004/09/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Terör... 
</HEADLINE>
<TEXT>


KUZEY Osetya'da 20 kadar eylemci okul bastı, 50'si çocuk 350 sivili rehine aldı 
Bu satırlar yazılırken, teröristler çocuk ve kadınları serbest bırakmaya başlamıştı. Umarım, ilerleyen saatlerde hepsi serbest kalır, sivil can kaybı olmadan eylem sona erer. 
Ama öyle olsa bile, küçücük çocukların ölüm tehdidi altında, aç susuz geçirdikleri uzun saatleri düşünün Bu nasıl bir gaddarlıktır 
Salı akşamı da Moskova'da bomba yüklü araçla yapılan intihar saldırısında 10 sivil ölmüş, 50 kişi yaralanmıştı. 
Güneyimizde, Irak'ta ise, çeşitli milletlerden ekmek parası için gelmiş masum siviller hemen her gün rehine olarak kaçırılıyor ve öldürülüyor Son olarak üç Türk'ün öldürüldüğü haberi geldi. İki Türk'ün cesedi bulundu. 
Terör gittikçe daha fazla sivillere yöneliyor, yaygınlaşıyor ve gittikçe daha gaddar hale geliyor. 
Gidiş nereye Ve bu gidiş çevre ülkeleri, Türkiye'yi nasıl etkiler 

ÇEÇEN direnişçilerin lideri Aslan Maşadov, Kuzey Osetya ve Moskova'daki eylemlerle kendilerinin bir ilgisinin olmadığını açıkladı. Maşadov'un Londra'daki temsilcisi Ahmet Zakayev "Biz bu tür eylemleri onaylamıyoruz, kabul etmiyoruz" diye konuştu. 
Şamil Basayev gibi radikaller de bu eylemle ilgilerinin olmadığını söylüyor. 
İlk akla gelen soru şudur Bilinen Çeçen örgütlerinden ayrı, kontrol dışı yeni ve daha radikal yeni terör grupları mı oluşuyor 
Terörde böyle bir eğilim gözüküyor maalesef. 
Irak'ta da hemen her gün yeni bir terör grubunun adı duyuluyor. 
Terör neredeyse bir 'alışkanlık' haline geliyor. 
"İntihar eylemleri" Ortadoğu'da Filistinli radikal gruplarca yapılırdı. "Alışkanlık" haline geldi, ardı arkası kesilmiyor... "Bulaşıcı" hale geldi, Irak'ta sık sık görüyoruz. El Kaide'nin bütün ülkelerdeki eylemleri "intihar saldırısı" şeklindedir. Rusya'da da intihar eylemleri yapılıyor. 

TERÖRLE mücadelenin sihirli formülü yoktur. 
"Teröriste istediğini ver, terör bitsin" mantığı insani olmadığı gibi, rasyonel de değildir. 
Bizde eski DEP'lilerle DEHAP'lıların savunduğu gibi "Terörle devlet, cinayetle hukuk masaya otursun, pazarlık yapsın" kafası da ahlaka ve akla aykırıdır. 
Terör üreten sosyal ve kültürel ortamın düzeltilmesi, terörün tabanının daraltılması elbette gereklidir. Bu bakımdan "demokrasi"nin ve "sosyal entegrasyon"un geliştirilmesi fevkalade önemlidir. Türkiye bu yolda ciddi açılımları başarmaktadır. 
Öbür yandan Çeçenistan'da Rusya'nın, Filistin'de İsrail'in gaddarca uygulamaları, Irak'ta ABD'nin "işgalci" durumu ve hataları terörü besleyen öfkelere yol açmıştır. Hem terörle mücadele hem bu siyasi hataların giderilmesi gerekiyor. 
Aksi halde, terörde görülen yayılma eğilimi, Huntington'u haklı çıkaran bir "medeniyetler çatışması" çapına ulaşırsa, bundan bütün insanlık korkunç zararlar görür. 
Böyle bir 'küresel' felaketi önlemenin ilk şartı, teröre kayıtsız şartsız karşı çıkmaktır. Arap da olsa, Çeçen de olsa, El Kaideli, ETA'lı, IRA'lı veya PKK'lı da olsa, terör metotlarını kullanan herkes teröristtir ve lanete layıktır. 



</TEXT>
</DOC>
