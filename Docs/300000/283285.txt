<DOC>
<DOCNO> 283285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/gun03.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rapor'a suç duyurusu 
</HEADLINE>
<TEXT>


"Azınlık Raporu"nu hazırlayan Başbakanlık İnsan Hakları Danışma Kurulu'ndan Bolayır, Prof. Oran, komisyon üyeleri ve Kurul Başkanı Kaboğlu hakkında suç duyurusunda bulundu 

ANKARA Milliyet 

Başbakanlık İnsan Hakları Danışma Kurulu BİHDK üyesi Toplumsal Düşünce Derneği'nin Başkanı Fethi Bolayır, tartışma yaratan "Azınlık Raporu"nu hazırlayanlar hakkında tahrifat yapılarak cumhuriyetin milli ve manevi değerlerine saldırıda bulunulduğu iddiasıyla suç duyurusunda bulundu. 

'İhanet belgesi' 
Dün Ankara Adliye Sarayı'na gelen Bolayır, suç duyurusu dilekçesinde, rapordaki değişiklikleri kurul üyelerine bildirmeyen Başkan İbrahim Kaboğlu'nun "emniyeti ve görevi suiistimal" suçu işlediği, raporu Prof. Baskın Oran başkanlığında hazırlayan komisyon üyeleri hakkında da yasal işlem yapılması gerektiği belirtildi. 
Raporu "ihanet belgesi" olarak nitelendiren Bolayır, şunları söyledi "Türkiye - Türkiyelilik, asli unsur - azınlık unsuru, milletin bölünmezliği -çokulusluluk, tek resmi dil - çoklu resmi dil, Sevr sendromu - AB kriteri gibi ihanet dolu söylemlerle hazırlanan, cumhuriyetin kuruluş belgesi Lozan'ı hiçe sayan, sıkıntıların Lozan'dan kaynaklandığını, Sevr'in korkulacak bir belge olmadığını söyleyen bu ihanet belgesiyle ülkesi ve milletiyle bölünmez bir bütün olan Türkiye Cumhuriyeti'nin insanları ayrımcılığa sevk edilmektedir." 
Hiçbir raporun ilgili bakanlığa iletilmeden kamuoyuna duyurulmadığını vurgulayan Kaboğlu da yaptığı açıklamada, BİHDK Yönetmeliği'ne göre toplantıların, üye tam sayısının yarısından bir fazlasıyla yapılabileceğini, kararların da toplantıya katılanların yarısından bir fazlasıyla alınabileceğini ifade etti. Raporun üslubunun, usulünün ve kamuoyuna takdim tarzının yanlış olduğunu belirten Adalet Bakanı Cemil Çiçek ise, şunları söyledi "İnsanlar bazı raporlar üzerinden bir prestij kazanmaya, Türkiye'de gündemde kalmaya veya niyetleri ne ise onu bilemiyoruz. Eğer usulüne uygun olabilirse, evvela hükümete verilir. Ben rapora katılmıyorum." 


</TEXT>
</DOC>
