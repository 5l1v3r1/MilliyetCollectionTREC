<DOC>
<DOCNO> 270005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun37.html </URL>
<DATE> 2004/09/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İsrail'de 18 yıl yatan Vanunu, Filistin vatandaşı olma yolunda 
</HEADLINE>
<TEXT>

     İsrail'in atom bombası sırlarını İngiliz gazetesine açıklamaktan hapse mahkum olup 18 yıl yattıktan sonra bu yıl cezaevinden çıkan nükleer reaktör uzmanı Mordehai Vanunu 50 , İsrail vatandaşlığını bırakarak başka bir ülke vatandaşlığına geçmek istediğini ve bu ülkenin Filistin olabileceğini belirtti. 
     Musevilikten Hıristiyanlığa 80'li yıllarda geçen Vanunu, nisan ayında hapisten çıktıktan sonra Anglikan kilisesinde kalmaya başladı. 
     Anglikan piskoposu Riah Ebu El Assal, birkaç gün önce Vanunu ve ABD'nin Wisconsin eyaletinden Kate St.Onge'nin evlenme isteklerini kendisine ilettiklerini belirterek, kendisinin de bu evliliği teşvik ettiğini söyledi. 
     Öte yandan Vanunu, evliliği düşündüğünü ancak evlenmek için tam kararı veremediğini belirtirken, e-posta aracılığıyla tanıştığı St. Onge'nin son iki ay içerisinde kendisini birkaç kez ziyaret ettiğini bildirdi. 
     Vanunu, 1988 yılında İsrail'e ait gizli nükleer bilgileri ve fotoğrafları sızdırdığı gerekçesiyle vatan hainliğiyle suçlanarak tutuklanmıştı. Haber ve fotoğrafların İngiliz Sunday Times gazetesinde yayınlanmasının ardından uzmanlar, İsrail'in dünyanın en büyük altıncı nükleer gücüne ve yüzlerce nükleer başlığa sahip olduğunu bildirmişlerdi. 
     İsrail'den ayrılması yasak olan Vanunu, ABD'ye yerleşmek istediğini belirtirken, başka bir ülkenin vatandaşlığına geçebileceğini, ancak bunu yapmak için önce farklı bir ülkenin pasaportuna sahip olması gerektiğini bildirdi. Vanunu, bu aşamada hangi ülke pasaport vermeyi kabul ederse onu alacağını, Filistin pasaportu taşıma ihtimalinin de bulunduğunu belirtti. 
     Vanunu, gençliğinde Filistin davasına gönül vermiş idealist Musevilerdendi. 
     
</TEXT>
</DOC>
