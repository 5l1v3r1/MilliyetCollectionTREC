<DOC>
<DOCNO> 294260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonyas13.html </URL>
<DATE> 2004/12/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hayallerinizi ve hedeflerinizi 24 saat düşünün 
</HEADLINE>
<TEXT>

     Kişisel gelişim ve NLP Uzmanı Dr. Ala Elcircevi, dünyanın en önemli insanının kişinin kendisi olduğunu belirterek, ''Başarı ve motivasyon için her sabah aynada kendinize 'Bugün benim için harika şeyler olacak' deyin, 24 saat gülümseyin ve asla tartışmayın'' dedi. 
     Elcircevi, AA muhabirine yaptığı açıklamada, tesadüfe inanan insanların, planlarının, odaklanma ve konsantrasyonlarının olmadığını, sürekli bahaneler ürettiklerini söyledi. 
     Hedeflerin temelinde inançlar olduğunu ifade eden Elcircevi, neye inanılırsa onun gerçekleşeceğini savundu. 
     Dr. Ala Elcircevi, başarılı olmak için bahaneleri bir kenara bırakmak gerektiğini belirterek, şöyle dedi 
     ''Geçmişte verdiğiniz kararlar nedeniyle bugünü yaşıyorsunuz. Gözünüzdeki 'at gözlüğünü' çıkarmaz ve kararlarınızı değiştirmezseniz, hayatınızın bundan sonrasında da aynı şeyleri yaşayacaksınız. Attığınız adımların ve kimlerle yarıştığınızın farkında olmalısınız.'' Toplumun yüzde 10-20'sini oluşturan mutlu ve başarılı insanların her zaman isteklerinden bahsettiklerini bildiren Elcircevi, şöyle devam etti 
     ''Neyi düşünüyorsak o gerçekleşiyor. Bu nedenle başarı ve motivasyon için her sabah aynada kendinize 'Bugün benim için harika şeyler olacak' deyin, 24 saat gülümseyin ve asla tartışmayın. Hayallerinizi ve hedeflerinizi günün belirli zamanlarında değil, 24 saat düşünün. Zihniniz dedikodularla gezmek tozmakla meşgul olursa o tarafa gidersiniz.'' 
     
     DÜŞÜNME BİÇİMLERİ 
     Dr. Ala Elcircevi, insanların yüzde 35'inin görsel, yüzde 25'inin işitsel, yüzde 40'ının da duygusal anlatım biçimlerinden etkilendiğine işaret ederek, karşınızdaki sizinle konuşurken gözleri yukarı gidiyorsa görsel, yana gidiyorsa işitsel, aşağı gidiyorsa duygusal anlatımlardan etkilendiğini kaydetti. 
     Anne babaların hatalı davranışlarından birinin de çocuklarına kısıtlı sevgi vermek olduğunu savunan Elcircevi, şunları söyledi 
     ''Çocuklarımızı severken sanki vücudumuzdan bir parça koparıp veriyoruz. Çocuğunuza günde 1 kere sarılıyorsanız yaşadığını hissettiriyorsunuz, 14 kere sarılıyorsanız anne ve babası olduğunuzu hissettiriyorsunuz. Bilinçaltı 24 saat çalışır. Onlarla uykudayken bile konuşun.'' 
     
</TEXT>
</DOC>
