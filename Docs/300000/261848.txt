<DOC>
<DOCNO> 261848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur25.html </URL>
<DATE> 2004/08/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Biga, Sayısal Loto talihlisini merak ediyor... 
</HEADLINE>
<TEXT>

     Bu hafta yapılan Sayısal Loto çekilişinin ardından, Çanakkale'nin Biga İlçesi'nde yatırdığı kuponla 525 milyar 390 milyon 900 bin lira kazanan talihlinin kim olduğu, ilçede merak konusu oldu. 
     Biga'da kuponun oynandığı 13 No'lu Bayi Etem Esen, bu hafta 4 bin 755 kuponun kendi makinesinden oynandığını belirterek, ''Bu haftaki talihli, kuponunu bizde oynadı ve ilçede bugüne kadar çıkan en büyük ikramiye oldu'' dedi. 
     Kuponu kimin yatırdığını bilmediğini belirten Esen, şunları söyledi 
     ''Yaklaşık 5 bin kupon oynandığı için talihlinin kim olduğunu ben de merak ediyorum. Ancak bu mevsimde buralara diğer illerden çok sayıda tatilci geliyor. Kupon sahibi Bigalı olmayabilir. Ama en kısa sürede kimliğini açıklarsa diğer insanlar gibi ben de memnun olacağım. Çekilişin ardından büyük bir afiş yaptırarak dükkanımın kapısına astım. Büyük ikramiyeyi kazanan kuponun işyerimden oynandığını herkese gösteriyorum.'' 
     
</TEXT>
</DOC>
