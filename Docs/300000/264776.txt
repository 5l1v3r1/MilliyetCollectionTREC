<DOC>
<DOCNO> 264776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo27.html </URL>
<DATE> 2004/08/19/ </DATE>
<TIME> 23.14 </TIME>
<AUTHOR>  </AUTHOR>
<HEADLINE>
Taner Sağır "Şaşkınım, çok hızlı oldu" 
</HEADLINE>
<TEXT>

     28. Yaz Olimpiyat Oyunları'nda halterde 77 kiloda Olimpiyat Şampiyonu olan Taner Sağır, ''Şaşkınım, çok hızlı oldu'' dedi. 
     Müsabaka sonrası yapılan basın toplantısında konuşan Taner Sağır, büyüklerde daha 2. müsabakasında olimpiyat şampiyonluğuna ulaştığını ifade ederek, ''Burada olmamın nedeni Naim ve Halil ağabeyilerimin rekorunu kırmaktır. Yeterli imkanlar olduğu takdirde daha büyük başarılara imza atacağım'' diye konuştu. 
     1994 yılında başladığı halter sporunu hiç ara vermeden 10 yıldır sürdürdüğünü belirten Sağır, şöyle konuştu 
     ''Haltere neden başladığımı hatırlamıyorum. Sadece arkadaşlarımın fazlasıyla ısrarcı olduğunu biliyorum. Son 10 yıldır durmadan çalışıyorum ve beni de buraya çıkaran bu. Reyhan ile birlikte ilk 2 sırayı paylaşmak istiyorduk ama kısmet değilmiş. Büyüklerdeki son Avrupa şampiyonluğumdan çok gençlerde katıldığım büyük organizasyonlar tecrübemin artmasında daha etkili oldu.'' Sağır, Halil Mutlu'nun müsabaka sırasında podyum arkasında sürekli yanında olması ve kendisinin havlusunu dahi taşımasına ise, ''Biz bir takımız. Herkes birbirine yardımcı ve destek oluyor'' dedi. 
     Basın toplantısında Sağır'ın Kazak ve Rus rakipleri ise genç bir sporcu olan Taner Sağır'ın bu başarıyı elde etmesini beklemediklerini, ancak kendisini kutladıklarını söylediler. 
     
</TEXT>
</DOC>
