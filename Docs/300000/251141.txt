<DOC>
<DOCNO> 251141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonyas07.html </URL>
<DATE> 2004/06/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
"Türkiye'de her 100 bin çocuktan 125'i lösemi hastası" 
</HEADLINE>
<TEXT>

     Dokuz Eylül Üniversitesi Onkoloji Enstitüsü Müdürü Prof. Dr. Nur Olgun, Türkiye'de her 100 bin çocuktan 125'inin lösemi hastası olduğunu söyledi. 
     Kuşadası'nda düzenlenen ''Onkolojide Arayışlar Sempozyumu''nda bir sunum yapan oturum başkanı Prof. Dr. Olgun, halk arasında kan kanseri olarak bilinen lösemide, çoğunlukla kemik iliğinden kaynaklanan, bir tek hücrenin kanserleşmesi daha sonra bu hücrenin bölünüp çoğalarak, önce kemik iliğini, daha sonra tüm organları istila etmesinin söz konusu olduğunu belirtti. 
     Çocuklarda en sık görülen kanser türünün lösemi olduğunu ifade eden Olgun, şöyle konuştu 
     '' Beyaz ırkta çocukluk çağında löseminin sıklığı, 100 bin canlı doğumda yaklaşık 5 kadardır. Lösemi, en sık 2-5 yaşları arasında görülür. Bu dönem, çocuklarda lenf dokusunun en aktif olduğu dönemdir. Türkiye'de her 100 bin çocuktan 125'i lösemi hastasıdır. Dünyada ise bu rakam, çocuk nüfusunun yüzde 25'ine tekabül ediyor. Coğrafik olarak doğuya indiğimizde hastalık oranı giderek artıyor. Günümüzde içinde bulunduğumuz en büyük sıkıntı, rakamsal verilere tam olarak ulaşamamak. Ülkemizde sayılabilen 2000-2500 lösemi hastası çocuk var. Erken teşhis durumunda bu hastaların yüzde 70'i tedaviye olumlu cevap verebiliyor. Çocuklarımızda ikinci sırada, lenf bezi hastalıklarına rastlamaktayız.'' Tüm kanserler gibi löseminin de genetik bir hastalık olduğunu, vurgulayan Olgun, ''Günümüzün modern tedaviler ile akut löseminin genel anlamda tedavi şansı yüzde 70-75'dir. Bazı lösemi tiplerinde bu oran yüzde 90'ın üzerine çıkmaktadır'' dedi. 
     Olgun, hamilelik sırasında sigara içmek veya uyuşturucu kullanmak, hamileliğin ilk 3 ayında röntgen çektirmekle lösemi arasında ilgiye işaret eden bilgiler bulunduğunu, bunlardan kaçınılması gerektiğini kaydetti. 
     
</TEXT>
</DOC>
