<DOC>
<DOCNO> 250068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonyas06.html </URL>
<DATE> 2004/06/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye, "Mavi Bayrak"ta dünya yedincisi... 
</HEADLINE>
<TEXT>

     Türkiye, kıyı turizminde uluslararası simge kabul edilen ''Mavi Bayrak'' ödülünde dünya 7'inciliğine yükseldi. 
     Türkiye Çevre Eğitim Vakfı TÜRÇEV Genel Müdürü Erol Güngör, yaptığı yazılı açıklamada, Uluslararası Çevre Eğitim Vakfı FEE Genel Kurulu'nun Fas'ta toplandığını bildirdi. 
     Türkiye'nin yanı sıra 34 üyesi bulunan FEE'nin, kıyı turizminde uluslararası bir simge kabul edilen ''Mavi Bayrak'' ödülünde Türkiye'yi, plaj ve marinalardaki 162 bayrakla 2004 yılında dünyada 7. sıraya yükselmesini kararlaştırdığını belirten Güngör, ''FEE'nin aldığı bu karar, Türkiye için gurur vericidir. Eğer mavi bayraklı plaj ve marina sayımızı artırabilirsek, gelecek yıllarda daha üst sıralarda yer alabiliriz. Bu olay Türkiye'ye gelecek turist sayısını daha da artıracaktır'' dedi. 
     Güngör, başkanlığını Fas Kralı Muhammed'in kız kardeşi Prenses Raila Hasna'nın yaptığı Fas Çevre Eğitim Vakfı'nın ev sahipliğinde gerçekleştirilen genel kurulda, FEE Başkanlığı'nın İngiltere'den Danimarka'ya geçtiğini kaydetti. 
     Genel kurulda ayrıca, üyelik talebinde bulunan Çek Cumhuriyeti, Kenya, Yeni Zelanda ve Slovakya'nın üyeliğe kabul edildiğini belirten Güngör, böylece üye ülke sayısının Amerika, Asya, Avrupa ve Afrika kıtasında 38 ülkeye ulaştığını sözlerine ekledi. 
     
</TEXT>
</DOC>
