<DOC>
<DOCNO> 291458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy08.html </URL>
<DATE> 2004/11/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dışişleri Bakanı Gül anlattı, Fıscher şaşırdı... 
</HEADLINE>
<TEXT>

     Irak'ın, Suriye ile teröristlerin sızmasını önlemek amacıyla yaptığı sınır güvenlik anlaşmasını, diğer komşularının yanı sıra Türkiye ile de imzalama önerisine Türkiye olumlu yaklaşıyor. 
     
     FISCHER'İN ŞAŞKINLIĞI 

     Irak Konferansı'na katılan dışişleri bakanları dün akşam bir yemekte bir araya geldi. İlginç sahnelerin yaşandığı yemek sırasında Dışişleri Bakanı Gül'ü keyiflendiren bir olay da meydana geldi. 
     Gül, yemekte Almanya Dışişleri Bakanı Joschka Fisher'e, Türkiye'nin bu coğrafyada tarihten kalma ne derece büyük etkileri olduğunu somut örneklerle anlattı. 
     Yemekte bulunan Arap Ligi Genel Sekreteri Amr Musa'nın babaannesinin Türk olduğunu Fisher'e söyleyen Gül, Alman bakanın buna şaşırması üzerine, Suudi Bakan Suud el Faysal'ın annesinin Türk olduğunu, Mısır Dışişleri Bakanı Ahmet Ebu Geyt'in eşinin annesinin de Türk olduğunu anlattı. Alman Dışişleri Bakanı Fisher, Gül'ün anlattıkları karşısında şaşkınlığını gizleyemedi. 
     
     TÜRKİYE'NİN ÖNERİSİNE OLUMLU BAKIYORLAR 

     Mısır'ın Şarm El Şeyh kentinde dün düzenlenen Irak'a komşu ülkeler toplantısında Irak Dışişleri Bakanı Hoşyar Zebari'den gelen öneriye Ankara'nın olumlu baktığı öğrenildi. 
     Dışişleri Bakanı ve Başbakan Yardımcısı Abdullah Gül'ün, Irak'tan Türkiye'ye terör faaliyetlerinin sıçramasının söz konusu olduğunu belirttiği ve bu nedenle sınır güvenliği konusunda bir an önce oturup konuşmayı teklif ettiği kaydedildi. 
     Diplomatik kaynaklar, Irak yönetiminin, ülke çapında sorumluluk üstlenmeye başlaması açısından bu önerinin önemli olduğunu söyleyerek, söz konusu anlaşmaya ilişkin çalışmalara yakında başlanacağını belirttiler. 
     
     POWELL, HARRAZİ VE GÜL YAN YANA 

     Edinilen bilgiye göre, BM Genel Sekreteri Kofi Annan ve G-8 ülkeleri dışişleri bakanlarının da katıldığı yemekte, ABD Dışişleri Bakanı Colin Powell, İran Dışişleri Bakanı Kemal Harrazi ve Gül yan yana oturdu. 
     Gül, yemekten önce ve yemek sırasında, Powell ile sohbet etme imkanı buldu, iki bakan Irak'a ilişkin gelişmeleri ele aldılar. Gül, yemekte, diğer tarafında oturan Kofi Annan ile de Kıbrıs konusunu ve referandum sürecini konuşarak, KKTC'ye uçak seferlerinin başlamasının önemine dikkat çekti. 
     Diplomatik kaynaklar, Annan'ın da bu konuda aynı görüşte olduğunu ve uçak seferlerinin yapılmasını desteklediğini kaydettiler. 
     Gül, yemek sırasında ayrıca Almanya, İngiltere, Fransa, Kuveyt, Suudi Arabistan ve Irak dışişleri bakanlarıyla sohbet etti. 
     Gül'ün bugün Powell ve Rusya Dışişleri Bakanı Sergey Lavrov ile görüşmesi bekleniyor. 

     
</TEXT>
</DOC>
