<DOC>
<DOCNO> 261419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur08.html </URL>
<DATE> 2004/08/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kamyoncular hükümetten yardım istiyor... 
</HEADLINE>
<TEXT>

     Düzce Kamyon ve TIR Taşıyıcılar Kooperatifi üyeleri, Irak'a taşımacılık yapamadıkları için ekonomik açıdan güç durumda kaldıklarını belirterek, hükümetten yardım istedi. 
     Düzce Kamyon ve TIR Taşıyıcılar Kooperatifi Başkanı Orhan Yavuz, Irak'a yük taşıyan üyelerinin can güvenliği olmadığını, Irak polisine ödedikleri rüşvetin aşırı boyutlara ulaştığını öne sürerek, bu ülkeye araç göndermeme kararı aldıklarını belirtti. 
     Irak'a mal gönderen firmaların taşımacılık yapacak kooperatif bulamadıklarını söyleyen Yavuz, ''Sürekli telefon edip kamyon ya da TIR istiyorlar ama gönderemiyoruz. Her şey para değil. Bizim oraya gönderdiğimiz şoförlerin tankı yok, tüfeği yok, silahı yok'' dedi. 
     Kamyoncu esnafının ekonomik sıkıntı yaşadığını ifade eden Yavuz, işleri düzelene kadar hükümetin kredi, SSK ve Bağ-Kur borçlarını ertelemesinin, kendilerini rahatlatacağını kaydetti. 
     
</TEXT>
</DOC>
