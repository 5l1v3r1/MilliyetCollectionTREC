<DOC>
<DOCNO> 296587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy06.html </URL>
<DATE> 2004/12/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye, Ukrayna'daki gelişmelerden memnun... 
</HEADLINE>
<TEXT>

     Türkiye, Ukrayna'da son dönemdeki bütün siyasi gelişmelerin barışçı yollardan gerçekleşmiş olmasını memnuniyet verici bulduğunu bildirdi. 
     Dışişleri Bakanlığı'ndan yapılan açıklamada, Ukrayna Yüksek Mahkemesi'nin, 21 Kasım 2004'te düzenlenen devlet başkanlığı seçiminin ikinci turunu geçersiz ilan ederek, seçimlerin tekrarlanması gerektiğini açıkladığı hatırlatılarak, Ukrayna Parlamentosu'nun da 8 Aralık günü, devlet başkanına ait bazı yetkilerin Parlamento'ya devredilmesini öngören mevzuat değişikliklerini kabul ettiği bildirildi. 
     ''Bütün bu gelişmelerin barışçı yollardan gerçekleşmiş olması memnuniyet vericidir'' denilen açıklamada, uluslararası toplumun yüksek düzeyli temsilcilerinin sorunun yasalar çerçevesinde, demokratik yöntemlerle çözümlenmesi sürecindeki katkılarının da takdirle karşılandığı belirtildi. 
     Açıklamada, 26 Aralıkta yapılması öngörülen ikinci tur seçimlerin demokratik usullere ve uluslararası standartlara uygun biçimde, barışçı bir ortamda gerçekleşmesi ve Ukrayna halkının iradesini yansıtarak ülkenin huzur ve refahına katkıda bulunmasının umulduğu da kaydedildi. 
     
</TEXT>
</DOC>
