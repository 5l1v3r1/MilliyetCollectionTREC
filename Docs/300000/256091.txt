<DOC>
<DOCNO> 256091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun08.html </URL>
<DATE> 2004/07/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hindistan'da okuldaki yangında ölü sayısı 90'a yükseldi... 
</HEADLINE>
<TEXT>

     Hindistan'ın güneyindeki Tamil Nadu eyaletinde bulunan özel Lord Krişna İlkokulu'nda dün çıkan yangında ölen çocukların sayısının 90'a yükseldiği bildirildi. 
     Hindistan'ın başkenti Yeni Delhi'nin 2100 kilometre güneyine düşen Tancavur bölgesinin yöneticisi J. Radakrişnan, Kumbakonam kasabasındaki 3 katlı okul binasının mutfağında başlayan ve oradan çatıya sıçrayan yangının ardından 75 çocuğun cesedine ulaşıldığını, 15 çocuğunsa hastanede hayatını kaybettiğini söyledi. 
     Doktorlar, bazılarının durumu ağır 19 çocuğun da hastanede tedavi altında olduğunu kaydetti. 
     Radakrişnan, olayla ilgili olarak aralarında okul yöneticisi ve aşçıların da bulunduğu 5 kişinin gözaltına alındığını kaydetti. 
     Ölen çocukların büyük kısmının yangının çıktığı sırada tek çıkışı olan bir derslikte bulunduğu ve çöken çatının çıkış yolunu kapatması nedeniyle kurtulamadığı, bazı çocuklarınsa merdivenlerden inmeye çalışırken dumandan boğulduğu belirtildi. 
     
     İTFAİYE GÖREVLİLERİ ''ÖĞRETMENLER KAÇMAYI TERCİH ETTİ'' 
     İtfaiye görevlileri, yangından kurtulmayı başaran tüm öğretmenlerin, çocukları kurtarmaktansa kaçmayı tercih ettiğini öne sürürken, eyalet yetkilileri 700 kadar çocuğun yangından öğretmenleri sayesinde kurtulduğunu belirterek, henüz suçlu aramak için erken olduğunu ifade etti. 
     Hindistan basını da, mutfak çatısının yangına dayanıksız oluşu, yeteri kadar yangın çıkışı ve yangın söndürme teçhizatı bulunmayışı nedeniyle okul yönetimini eleştirdi. 
     Soruşturma için 2 bakanın bölgeye gönderildiği, ölen çocukların ailelerine ise 2175'er dolar tazminat ödeneceği açıklandı. 
     Okulda, yaşları 6 ile 13 arasında değişen 800 öğrenci öğrenim görüyordu. 
     Hindistan'ın kuzeyinde bir okulda 1995'te çıkan bir yangında da çoğu çocuk en az 400 kişi hayatını kaybetmişti. 
     
</TEXT>
</DOC>
