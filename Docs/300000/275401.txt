<DOC>
<DOCNO> 275401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur29.html </URL>
<DATE> 2004/09/27/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
112'yi Suriye'den bile arayan var 
</HEADLINE>
<TEXT>

     Kilis İl Sağlık Müdürü Dr. Mahmut Songur, 112 Acil Yardım Servisi'ni Suriye'den bile arayanlar olduğunu söyledi. 
     Songur, AA muhabirine yaptığı açıklamada, 112 Acil Yardım Servisi'ne günde yaklaşık bin telefon geldiğini, ancak bu ihbarlardan sadece 9-10'unun gerçek olduğunu belirtti. 
     112 Acil Yardım Servisi'nin, bazı vatandaşlar tarafından sohbet hattı olarak kullanılmak istendiğini ifade eden Songur, ''112 Acil Yardım Servisi'ni Suriye'den arayanlar dahi var. Suriye'den arayanların bir kısmı Arapça konuşuyor, bazıları ise Halep'ten aradıklarını belirterek, sohbet etmek istiyorlar'' diye konuştu. 
     112 Acil Yardım Servisi sorumlusu Dr. Erkan Borazan ise vatandaşların sağlık sorunları hakkında da kendilerini aradıklarını belirterek, ''112 Acil telefonunun bu şekilde meşgul edilmemesi gerekir. Telefonun meşgul olduğu saatte gerçek bir olayın olması, bizim olay yerine geç gitmemize neden olacaktır'' dedi. 
     
</TEXT>
</DOC>
