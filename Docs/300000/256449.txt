<DOC>
<DOCNO> 256449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun09.html </URL>
<DATE> 2004/07/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Financial Times'tan özel Kıbrıs eki... 
</HEADLINE>
<TEXT>

     Financial Times gazetesi, 1974'te Türk Silahlı Kuvvetleri'nin Kıbrıs'a müdahalesinin 30. yıldönümü öncesinde özel bir Kıbrıs eki yayınlıyor. Dört sayfalık bu ekte, pek çok alana dair gelişmeler aktarılıyor. 
     Ada'nın kuzeyinde tarih kitaplarının Avrupa normlarına uygun hale gelmesi için elden geçmesi, Tassos Papadopulos'un bütçe açığının Euro'ya geçiş hayallerini ertelemesi , Olimpiyatlara hazırlanan pek çok sporcunun kamplarını Ada'da yapıyor olması, bu başlıklardan bir kaçı. 
     Ekin giriş yazısında siyasi çözümün önemi vurgulanıyor "Siyasi çözümün getirceği istikrar olmadan Kıbrıslı Rumlar adayı Avrupa Birliği'nin Doğu Akdeniz'deki iş merkezi haline getirme düşünü gerçekleştiremez." 
     
     Tahminler 

     Peki çözüm nasıl sağlanacak Financial Times yazarı Judy Dempsey, Avrupa Birliği'nin bölünmüş Kıbrıs ile ilişkilerini nasıl düzenleyebileceği tartışmalarının sürdüğünü vurguluyor, Ada'dan bazı tahminleri şu ifadelerle aktarıyor 
     "Pek çok Kıbrıslı Rum Ada'nın birleşmesini istiyordu ancak şimdi Avrupa Birliği'ne girmiş oldukları için bu yöndeki baskı unsuru ortadan kalktı. 
     Bazı Rum yorumcular, zaman içinde serbest dolaşım sayesinde ilişkilerin kendiliğinden normalleşebileceğini savunuyorlar. Ancak normalleşme beraberinde birleşmeyi getirmeyebilir. 
     Hatta üst düzey bir Kıbrıslı Rum lideri, "Sonunda birbirimizle ayrı kalarak yaşayabileceğimizi anlamamız gibi tuhaf bir durumla karşılaşabiliriz" diyor. " 
     
     Türkiye'ye büyük rol 

     Gazeteye göre işte bu noktada Türkiye'ye büyük rol düşüyor. Türk hükümetinin özellikle de Başbakan Erdoğan'ın AB liderlerinin çözümü Türkiye engelliyor dememesi için elinden geleni yaptığını belirten Judy Dempsey, Türkiye'nin tek taraflı olarak asker çekmeye başlayarak Kıbrıs Rum kamuoyunu da lehine çevirebileceğini savunuyor. 
     "Böylesi br karar Kıbrıslı Rumların hayır demesine yol açan güvensizlik duygusunu kırabilir" diyen Financial Times yazarı, ayrıca gözlemcilerin toprak iadesini de bu yolda bir diğer adım olarak önerdiğini belirtiyor. 
     
</TEXT>
</DOC>
