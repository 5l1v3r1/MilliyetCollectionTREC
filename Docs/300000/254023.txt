<DOC>
<DOCNO> 254023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/spor/axspo01.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a kötü haber 
</HEADLINE>
<TEXT>


Fenerbahçe, Alman hocanın Rüştü olmaması halinde ısrarla yabancı kaleci üzerinde durmasına rağmen yerlide karar kıldı. Nihat Özdemir, "Altı oyuncumuzdan birini kaybetmek istemiyoruz" dedi 




Fikir ayrılığı çıktı 
SARI - Lacivertli yönetim ile Teknik Direktör Christoph Daum arasındaki buzlar eriyeceğe benzemiyor. Alman Milli Takımı için ismi geçmesinin ardından Başkan Aziz Yıldırım ile ters düşen Daum'a son darbe transferden geldi. İkinci Başkan Nihat Özdemir, altı yabancı kontenjanını doldurduklarını hatırlatıp, kaledeki tercihlerini yerliden yana yapacaklarını söyledi. Daum, Başkan Yıldırım'ın vize vermediği Rüştü'nün transferi gerçekleşmezse, mutlaka yabancı bir kalecinin alınmasını talep etmişti. 

'Rüştü şartlara bağlı' 
NİHAT Özdemir, "Kaleci transferinde yabancı hakkını kullanarak altı değerli oyuncumuzdan birini kaybetmeyi yönetim olarak istemiyoruz" diye konuştu. Fenerbahçeli yönetici, Rüştü'ye ise her zamanki gibi kapılarının açık olduğunu belirtip, "Rüştü bizim çocuğumuzdur. Ancak kulübü ile dört yıllık sözleşmesi bulunuyor. Bunun yanı sıra Rüştü'nün hangi şartlarda geleceği önemli. Bu konuda yönetim, teknik heyet ve camia istekli. Bu transferin yapılması uygun zaman ve şartlara bağlıdır" diye konuştu. 

Deniz Barış'a yer aranıyor 


Serhat'a tedavi 
TEKNİK Direktör Christoph Daum, dünkü antrenmanda daha çok kanat organizasyonları üzerinde durdu. Yaklaşık 1.5 saat süren idmanda Alman hoca, taktik çalışmada oyuncularından orta alanda topu kanatlara yayarak savunmanın delinmesini istedi. Daum'un, orta sahaya Deniz Barış'ı monte etmeye çalıştığı gözlendi. Sakatlığı bulunan Serhat tedavi olurken, Kemal ise takımdan ayrı çalıştı. 

Öztürk'ten işbaşı 
VAN Hooijdonk'un 17 Temmuz'dan itibaren Almanya kampına katılacağı açıklandı. Öte yandan yeni kaleci antrenörü Murat Öztürk görevine dünden itibaren başladı. Öztürk'ün, Immel ile birlikte bu görevi sürdüreceği açıklandı. 35 yaşındaki Öztürk, Gençlerbirliği, Ayvalık ve Eskişehir formalarını giymişti. Genç antrenör, "Büyük Fenerbahçe'ye katkıda bulunmak için gayret sarfedeceğim" dedi. 

Yıldırım'a barış ödülü 
KARADENİZ Ereğlisi Belediyesi, Altın Çilek Barış Ödülü'ne Fenerbahçe Başkanı Aziz Yıldırım'ı layık gördü. Belediye, her yıl düzenlediği "Uluslararası Sevgi, Barış ve Dostluk Festivali" çerçevesinde açıkladığı barış ödülünü bu yıl Yıldırım'a vermeyi kararlaştırdı. Başkan Yıldırım ödülünü almak için bugün Karadeniz Ereğlisi'ne gidecek. 

Yeniler tempoya alıştı 

Murat Hacıoğlu ve Önder Turacı, takıma ilk geldikleri zaman çeşitli sıkıntılar yaşadıklarını, ancak şimdi hem antrenmanlara, hem de arkadaşlarına uyum sağladıklarını söylediler 


'Çalışan formayı kapar' 
FENERBAHÇE'NİN Standart Liege'den transfer ettiği Önder Turacı ile geçen sezon Diyarbakır'da başarılı bir performans gösteren Murat Hacıoğlu çarpıcı mesajlar verdiler. Yeni iyileşen Önder Turacı, "Ortam çok güzel. En iyi çalışan formayı kapacak. Şampiyonlar Ligi hayalimdi. Milli takımın da vazgeçilmezi olmak istiyorum" dedi. 

Murat'ın gözü Daum'da 
DAUM'UN ilk haftada uyguladığı idman programının kendilerini zorladığını belirten Murat ise artık tempoya uyum sağladıklarını söyledi. Tecrübeli oyuncu, "İlk zamanlar çok ağır geldi. Daha önce sol kanatta ve forvette görev yaptım. Hocam nerede görev verirse oynamaya hazırım" diye konuştu. 





</TEXT>
</DOC>
