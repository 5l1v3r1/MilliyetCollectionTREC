<DOC>
<DOCNO> 291956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun04.html </URL>
<DATE> 2004/11/25/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD, İslam dünyasında 'fikir savaşını' kaybediyor 
</HEADLINE>
<TEXT>

     ABD Savunma Bakanlığı Pentagon'a danışma hizmeti veren Savunma Bilim Kurulu'nun raporunda, ABD'nin İslam dünyasında ''fikir savaşını'' kaybettiği belirtildi. 
     ABD'nin İslam dünyasına demokrasi getirmeden söz etmesinin de ''bencilce ve iki yüzlü'' olarak değerlendirildiği kaydedilen raporda, ''Eğer ABD Müslümanları daha fazla anlayış ve hoşgörülü olmaya yöneltmek istiyorsa, bunun 'Amerikan yoluyla' yapılmasını istemediği konusunda ikna edici olmalı'' denildi. 
     Rapor, Washington'un tutumunu acilen değiştirmesini önerdi. Halkla ilişkileri geliştirmenin yeterli olmayacağı vurgulanan raporda, ''Müslümanlar bizim özgürlüğümüzden değil, politikalarımızdan nefret ediyorlar'' ifadesi kullanıldı. Raporda, Müslüman dünyasının, Filistin karşıtı ve İsrail'den yana tek taraflı politikalara karşı çıktığı ve bu çerçevede Müslümanlara demokrasi getirmekten bahsedilmesinin ''iki yüzlü'' olarak algılandığı kaydedildi. 
     Savunma Bilim Kurulu'nun raporunda, ABD önderliğinde Afganistan ve Irak'a açılan savaşların Amerika'ya karşı radikal düşmanlığı artırdığı belirtilirken, Müslüman dünyasının ABD'yi, sadece kendi ulusal çıkarlarına en iyi şekilde hizmet etmek üzere politikalar izleyen bir ülke olarak gördüğü anlatıldı. 
     Beyaz Saray'da stratejik bir iletişim biriminin kurulmasına ihtiyaç bulunduğu savunulan raporda, ''fikirler savaşı veya kalp ve akılları kazanma savaşının'', her türlü savaşta çok önemli olduğuna işaret edildi. 
     Savunma Bilim Kurulu, Pentagon tarafından atanan sivil uzmanlardan oluşuyor ve ABD Savunma Bakanlığı'na, bilimsel ve teknik konularda danışmanlık hizmeti veriyor. 
     Pentagon sözcüsü Lawrence Di Rita, raporun, ABD Savunma Bakanlığı'nda tartışmaları alevlendirdiğini, ancak rapora uyacak şekilde yeniden yapılanma yönünde bir karar alınmadığını söyledi. Di Rita, ''Bizim işimiz, kamuya doğru bilgiyi, olabildiğince çabuk sağlamak'' dedi. 
     
</TEXT>
</DOC>
