<DOC>
<DOCNO> 263586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/soneko08.html </URL>
<DATE> 2004/08/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Irak petrolleri...Güneydeki Şii ayaklanması yüzünden ihracat yarıya düştü 
</HEADLINE>
<TEXT>

     Mukteda el Sadr'a bağlı Mehdi Ordu'sunun Irak'ın güneyindeki ayaklanması yüzünden ülkenin petrol ihracatı yarı yarıya azaldı. 
     Irak petrol bakanlığı kaynakları, ülkenin güneyindeki kargaşa ve petrol tesislerine yönelik sabotaj tehditleri nedeniyle güney petrollerini uluslararası pazarlara nakleden ana boru hattının bir haftadır kapalı kaldığını ve günlük ihracatın 900 bin varile düştüğünü bildiriyor. 
     Boru kalınlığı 48 inç olan ana hattın kapalı olması yüzünden güney limanlarına petrol nakli sadece 42 inçlik ikincil boru hattından yapılabiliyor. 
     Kuzey petrollerinin nakledildiği Kerkük-Yumurtalık boru hattı ise yine sabotajlar nedeniyle aylardır faaliyet gösteremiyor. 
     Irak'ın normal olarak günde 1 milyon 800 bin varil petrol ihraç etme potansiyeli bulunuyor. 
     
</TEXT>
</DOC>
