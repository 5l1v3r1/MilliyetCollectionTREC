<DOC>
<DOCNO> 266343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur04.html </URL>
<DATE> 2004/08/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Liseli cinayeti... Ayşegül'ün kuzeni tutuklandı... 
</HEADLINE>
<TEXT>

     İzmir'in Bornova İlçesi'nde, evinde 60 yerinden bıçaklanarak öldürülen 16 yaşındaki Ayşegül'ün katil zanlısı olarak kuzeni İ.A. 17 çıkartıldığı mahkemece tutuklandı. 
     Bornova'daki evinde 60 yerinden bıçaklanan lise öğrencisi Ayşegül Eren'in öldürülmesinin ardından soruşturmaya başlayan polis, olayla ilgili yaklaşık 100 kişinin ifadesine başvurdu. Ayşegül'ün egzoz tamirciliği yapan, ailesi Şanlıurfa'da olduğu için anneannesinin yanında kalan teyzesinin oğlu İ.A., evde parmak izleri tespit edildiği gerekçesiyle gözaltına alındı. 
     Savcılıkta ifadesi alınan İ.A, Nöbetçi Mahkeme tarafından tutuklanarak, Buca Cezaevi'ne gönderildi. 
     
     HER YERDE "İZİ" VAR 

     Evde yapılan inceleme sonucunda, masa ve bardak gibi eşyaların üzerinde bir yabancıya ait çok sayıda parmak izi bulundu. 
     Bunun üzerine aranmasına başlanan İ.A.'nın, cinayetin işlendiği günden sonra Şanlıurfa'ya gittiği belirlendi. Önceki gün İzmir'e dönen İ.A. gözaltına alındı. Evdeki parmak izlerinin de, yaşı nedeniyle ifadesi alınamayan İ.A.'ya ait olduğu anlaşıldı. Arkadaşları, İ.A.'nın, Eren'e platonik ilgi duyduğunu iddia ederken, polisin suç aleti bıçağı hala bulamadığı bildirildi. Akşam saatlerinde İzmir Cumhuriyet Başsavcılığı'na sevk edilen İ.A., ifadesinin ardından Nöbetçi Mahkeme tarafından tutuklanarak cezaevine gönderildi. 
     
     OLAY 

     Mustafa Kemal Lisesi öğrencisi Ayşegül Eren, 3 gün önce Bornova Özkanlar'daki evlerine dönen babası Erkan Eren tarafından boğazı kesilerek öldürülmüş halde bulunmuştu. 
     Anne Fatma Eren'in, çocukları Aylin ve Emre ile Didim'deki yakınlarının yazlığında tatilde olduğu, Ayşegül'ün derslerinde zayıf olması nedeniyle bütünleme sınavlarına hazırlanmak için evde kaldığı belirtilmişti. 

     
</TEXT>
</DOC>
