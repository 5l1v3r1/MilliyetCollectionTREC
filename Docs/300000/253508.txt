<DOC>
<DOCNO> 253508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun04.html </URL>
<DATE> 2004/07/07/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Avusturya Cumhurbaşkanı Klestil öldü... 
</HEADLINE>
<TEXT>

     Avusturya Cumhurbaşkanı Thomas Klestil, akut atipik zatürre ve kalp durması sonucu, tedavi gördüğü Akh hastanesi yoğun bakım ünitesinde TSİ 01.00'de öldü. 
     71 yaşındaki Klestil, iktidardaki Halk Partisi'nin adayı olarak 1992 yılında cumhurbaşkanı seçilmiş ve iki dönem 12 yıl bu görevi yürütmüştü. 
     Klestil, 8 Temmuz Perşembe günü görevini yeni cumhurbaşkanı Heinz Fischer'e devretmeye hazırlanıyordu. 
     
     KLESTİL, AKUT ZATÜRREEYE YENİLDİ 

     Dışişleri Bakanlığı Genel Sekreteri olarak görev yaparken Hıristiyan demokrat eğilimli Halk Partisi'nin ÖVP adayı olarak 1992 yılında cumhurbaşkanı seçilen 71 yaşındaki Klestil, bu görevini 12 yıl sürdürdü. 
     Klestil, görevini yarın yeni cumhurbaşkanı Heinz Fischer'e devretmeye hazırlanırken, bir yıl önce yakasına yapışan atipik zatürreenin yeniden nüksetmesiyle tedavi altına alındı. 
     Tarihi Hofburg sarayındaki makamına gitmek üzere hazırlanırken, pazartesi sabahı geçirdiği ani bir kriz sonucu kalbi duran Klestil, ilk müdahaleyle hayata döndürüldü, ancak helikopterle kaldırıldığı AKH hastanesinde tedaviye cevap vermeyince, ilaçla uyutularak yapay komaya sokuldu. Yoğun bakım ünitesinde tedavi edilmeye çalışılan Klestil'in, akciğer, karaciğer, böbrek, kalp ve beyin gibi hayati organlarının bugün akşam saatlerinde fonksiyonlarını tamamen yitirmesi sonucu öldüğü bildirildi. Cumhurbaşkanı Klestil'in durumunun ağırlaşması üzerine Katolik Kilisesi Kardinali Christoph Schönborn, akşam saatlerinde Viyana'daki tarihi Stefan katedralinde bir ayin düzenlemiş ve başta ülkenin ileri gelen yöneticileri olmak üzere, çok sayıda Avusturyalıyla birlikte Klestil'in sağlığına kavuşması için dua etmişti. 
     Klestil'in görevini devredemeden ölmesi üzerine, yarın planlanan devir-teslim töreninin yapılmayacağı, yeni Cumhurbaşkanı Heinz Fischer'in, federal meclis üyeleri önünde yemin ettikten sonra Hofburg sarayında göreve başlayacağı bildirildi. 
     Yeni Cumhurbaşkanı Fischer, görevi devralırken asgari protokol kuralları çerçevesinde kalacağını, daha önce planlanan törenlerin yapılmayacağını söyledi. 
     Cumhurbaşkanı Klestil'in cenaze törenine ilişkin resmi açıklamanın, gün içinde hükümet tarafından yapılması bekleniyor. 
     
     DİPLOMAT CUMHURBAŞKANININ FIRTINALI YAŞAMI 

     Yakalandığı atipik zatürreeden hayatını kaybeden Avusturya Cumhurbaşkanı Thomas Klestil, 1959 yılında başladığı diplomasi kariyerini, ülkesinin Washington büyükelçiliğinden sonra 1992 yılında Hıristiyan Demokrat eğilimli Halk Partisi'nin ÖVP önerisi üzerine cumhurbaşkanlığına aday olarak sona erdirdi. 
     1957 yılında Viyana Ekonomi Üniversitesi'nden WU doktor unvanıyla mezun olduktan sonra bir süre Başbakanlık'ta görev yapan Klestil, 1959 yılında merkezi Paris'te bulunan OECD nezdinde, daha sonra ise ticaret ataşesi olarak Washington'da ülkesini temsil etti. 
     1966 yılında dönemin Başbakanı Dr. Kalus'un özel kalem müdürlüğünü yapmak üzere Viyana'ya dönen Klestil, 1969 yılında hükümet tarafından Los Angeles başkonsolosluğunu kurmak üzere yeniden yurtdışına tayin edildi. 
     Los Angeles'taki görevi sırasında önemli bazı BM örgütlerinin Viyana'ya taşınması konusunda faaliyette bulunan Klestil, 1978 yılında büyükelçi unvanıyla ülkesinin BM nezdindeki daimi temsilciliğine atandı. ABD'deki başarılı çalışmalarıyla dikkati çeken Klestil, merkeze çağrılmadan, 1982 yılında ülkesinin Washington büyükelçiliğine atandı. 
     ABD Başkanı Ronald Reagan döneminde Avusturya-ABD ilişkilerinin en iyi düzeye çıkmasında büyük rol oynayan ve dönemin hükümet ortağı ÖVP'nin dikkatini çeken Klestil, 1987 yılında Dışişleri Bakanlığı genel sekreterliğine atandı. 
     Dışişleri Bakanlığı Genel Sekreteri olarak özellikle Doğu-Batı ilişkilerinde faal rol alan Klestil, Demir Perde'nin yıkılması, Doğu ve Batı avrupa ülkeleri arasındaki buzların erimesine yönelik yoğun girişimlerde bulundu. Bu amaçla Klestil'in 1993 yılında başlattığı Merkezi Avrupa devlet başkanları zirvesi ve Avrupa ekonomi zirvesi gibi girişimler, hala her yıl Avusturya'da tekrarlanıyor. 
     Dışişleri Bakanlığı'ndaki görevi sırasında ülkesinin Avrupa Birliği'ne üyelik sürecinde de aktif rol alan Klestil, Avusturya'nın tarafsızlık statüsüne rağmen 1995 yılında AB'ye tam üye olmasında da etkili oldu. 
     Klestil, siyasi görüşüne yakın olan Hıristiyan demokrat eğilimli ÖVP'nin önerisini kabul ederek, 1992 yılında cumhurbaşkanlığına aday oldu ve seçimi kazandı. Klestil, 1992 yılında 6 yıllığına üstlendiği cumhurbaşkanlığı görevini, 1998'de ikinci kez aday olarak bir dönem daha sürdürdü. 
     Avusturya'da geçen mayıs ayı başında yapılan cumhurbaşkanlığı seçiminde ''sağlık nedenleriyle'' aday olmayan Klestil, kısa bir süre önce yaptığı açıklamada, ''aktif siyasetten ayrılmayacağını'' belirterek, diplomatik ilişkilerini ülkesinin çıkarları için kullanmak üzere, uluslararası temaslarda bulunacağını söylemişti. Hatta Viyana eyalet hükümet tarafından Klestil'e, bu çalışmalarını sürdürmek üzere bir büro tahsis edilmişti. 
     Klestil, cumhurbaşkanlığına seçildiği 1992 yılında 35 yıllık hayat arkadaşı Edith'ten boşanarak, Dışişleri Bakanlığı'ndaki sekreteri Margot Löfller ile evlendi ve fırtınalı bir yaşama ayak attı. 35 yıllık hayat arkadaşının başlattığı geleneksel ''güller savaşı'' Rosen Krieg , Klestil'in sağlığının bozulmasında da önemli rol oynadı. 
     4 Kasım 1932 yılında Viyana'daki Erdberg mahallesinde bir vatmanın oğlu olarak dünyaya gelen Thomas Klestil, ilk ve ortaokul yıllarında, kendi ifadesiyle ''yaramaz'' bir öğrenciydi. Kaleme aldığı anılarında, sınıf düzenini bozduğu için öğretmeni tarafından, ''Anlaşılan sen de baban gibi bir vatman olmaya niyetlisin'' denilerek azarlandığını anlatan Klestil, lise yıllarında hedefini belirleyerek, döneminin en önemli okulu olan Viyana Ekonomi Üniversitesi'ni bitirdi ve Hofburg sarayına giden yolda ilk adımı attı. 
     
</TEXT>
</DOC>
