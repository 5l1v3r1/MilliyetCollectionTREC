<DOC>
<DOCNO> 271661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko10.html </URL>
<DATE> 2004/09/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TBMM Lojmanlarının satışında umut yeni tesislere bağlandı... 
</HEADLINE>
<TEXT>

     Türkiye Ticaret Merkezi'ne dönüştürülen Milletvekili Lojmanlarının satışında umut, buraya kurulacak otel ve alışveriş merkezine bağlandı. 
     23 Eylül 2003 tarihinde Maliye Bakanı Kemal Unakıtan'ın düzenlediği basın toplantısının ardından resmen satışa sunulan milletvekili lojmanlarında, şu ana kadar beklenen satış rakamına ulaşılamadı. 
     400 villa, 177 daire, 24 dükkan ve 2 restoranın yer aldığı projede, bu işyerlerinin tümünün 1 yıl içinde satılması ve Türkiye Ticaret Merkezi'nin uluslararası bir alışveriş merkezi olarak faaliyete geçirilmesi planlanıyordu. 
     Satış organizasyonunu Reha Medin Emlak Hizmetleri'nin yürüttüğü projede, bugüne kadar 30 işyeri alıcı buldu. Bunların 8'ini de çok katlı bloklarda yeralan ofisler oluşturdu. 
     
     OTEL VE ALIŞVERİŞ MERKEZİ DE KURULUYOR 

     Bu arada lojmanların satışının canlandırılması için, Türkiye Ticaret Merkezi alanı içinde yeralan boş arazide kurulacak otel, alışveriş merkezi ve kreşin, biran önce devreye sokulması kararı alındı. 
     Bu yerlerin ihalesinin, Temmuz'da çıkarılan Kanun'un verdiği yetki çerçevesinde, Emek İnşaat A.Ş tarafından Devlet İhale Kanunu'na tabi olmadan yapılması görüşü benimsendi. Daha sonra Emek İnşaat A.Ş, merkezde inşa edilecek bu 3 yeni tesis için ihaleye çıktı. İhaleye ilişkin teklifler alınırken, bunlar değerlendirilmeye başlandı. 
     Kreş için 525 bin dolarlık teklif geldiğini, otel için birkaç firmanın başvurduğunu ancak en yüksek teklifi veren firmaya ''Rakamı biraz daha yükseltme çağrısında bulunulacağını'' kaydeden bir yetkili, ''buradaki gelir, lojmanların satışından beklenen 183.5 milyon doların yanında ufak kalıyor. Fakat bu 3 tesisin mali getirisinden ziyade, lojmanların satışında özendirici olacağı ve satışları artıracağı düşünülüyor'' dedi. 
     Yetkililer, alışveriş merkezi, otel ve kreş için gelen tekliflerin Emek İnşaat A.Ş Yönetim Kurulu'nda ele alınacağı, ardından da hemen ihale sözleşmelerinin imzalanacağını bildirdiler. 
     Lojmanların bulunduğu alanda kurulacak 3 tesise arazi satışı yapılacağını ve buradan 7-8 milyon dolarlık bir gelir beklendiğini kaydeden yetkililer, her 3 tesisin de belirlenen projelere uygun olarak inşa edileceğini ifade ettiler. 

     
</TEXT>
</DOC>
