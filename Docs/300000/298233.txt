<DOC>
<DOCNO> 298233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonsiy12.html </URL>
<DATE> 2004/12/16/ </DATE>
<TIME> 19.29 </TIME>
<AUTHOR>  </AUTHOR>
<HEADLINE>
Tarım ürünleri yasa tasarısının 4 maddesi daha kabul edildi 
</HEADLINE>
<TEXT>

     Tarım ürünlerinin ticaretini kolaylaştırmayı, depolanması için yaygın bir sistem oluşturmayı, ürün sahiplerinin mallarının emniyetini sağlamayı ve kalitesini korumayı amaçlayan Tarım Ürünleri Lisanslı Depoculuk Kanunu Tasarısı'nın 4 maddesi daha kabul edilerek 13. maddesine gelindi. 
     TBMM Başkanvekili Nevzat Pakdil'in yönettiği Genel Kurul'da, 41 maddeden oluşan Tarım Ürünleri Lisanslı Depoculuk Kanunu Tasarısı üzerindeki görüşmelere bugün de devam edildi. 
     Tasarının bugün benimsenen maddelerine göre, Tarım ve Köyişleri Bakanlığı'nın yapacağı değerlendirmeler sonucunda, işletmenin ve deponun, ürünlerin bulundurulmasına uygun olmadığı veya gerekli şartları taşımadığı hallerde, depoculuk lisansı verilmesi veya lisansta değişiklik yapılması taleplerini reddedecek. 
     Bakanlık tarafından askıya alınması, iptal edilmesi veya süresinin dolması durumunda lisans Bakanlığa geri verilecek. Askı süresi içinde iptal edilemeyen lisans, depo işletmecisine iade edilecek. Bakanlığın askıya alma, geri verme veya iptale ilişkin işlemleriyle ilgili kararı ise Türkiye Ticaret Sicili Gazetesi'nde ilan edilecek. 
     Lisans belgesi kaybolan lisans depo işleticisi gerekçeleriyle birlikte Bakanlığa başvuracak. Bu durumda Bakanlık, lisanslı depo işletmecisine verilmek üzere yeni bir lisans belgesini tanzim edilecek. 
     
     SARIMSAK 
     Tasarı üzerinde söz alan CHP Kastamonu Milletvekili Mehmet Yıldırım, kürsüye gelirken, oturumu yöneten TBMM Başkanvekili Pakdil, ''kürsüde ürün sergilemeyeceksiniz değil mi '' diye konuştu. 
     Yıldırım, depoda saklanacak ürünlerin sergilenmesi gerektiğini belirterek, çantasından çıkardığı sarımsak, sarımsak tozu ve sarımsaklı zeytin kavanozunu kürsüden milletvekillerine gösterdi. 
     Genel Kurul'un, milli tarımı ilgilendiren bir konuyu görüştüğünü ifade eden Yıldırım, konuşması bittikten sonra gösterdiği ürünleri Pakdil'e hediye etti. 
     Pakdil, 12. maddenin kabul edilmesinin ardından 20 Aralık Pazartesi günü saat 11.00'de toplanmak üzere birleşimi kapattı. 
     
</TEXT>
</DOC>
