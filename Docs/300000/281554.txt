<DOC>
<DOCNO> 281554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy11.html </URL>
<DATE> 2004/10/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erdoğan'dan, Berlusconi ve Blair'e AB telefonu 
</HEADLINE>
<TEXT>

     ABDULLAH KARAKUŞ Ankara 

Başbakan Recep Tayyip Erdoğan, Fransa'ya yapacağı ikna ziyareti öncesi önceki gün İtalya Başbakanı Silvio Berlusconi ve İngiltere Başbakanı Tony Blair'e "AB ve referandum" telefonu açtı. AB İlerleme Raporu'ndaki sıkıntıları aktaran Erdoğan'a, Berlusconi ve Blair, "Merak etme yanındayız. Biz Türkiye'nin bir an önce müzakere tarihi almasını istiyoruz" dedi. 
     Telefon görüşmelerinde iki lidere de "sevgili dostum" diye hitap eden Erdoğan, 17 Aralık zirvesi öncesinde Türkiye'ye destek olunmasını istedi. Türkiye'nin üzerine düşen herşeyi yaptığını belirten Erdoğan, "Şimdi sıra Avrupa'da. Bizi dışarıda bırakmamanız gerekir. Bazı ülkeler yaptıklarımızı hala görmemekte kararlı. Bu konuda bize yardımcı olursanız seviniriz. Türkiye'nin AB'ye girişi Avrupa'ya da çok şey kazandırır. Medeniyetler uzlaşması açısından önemli. Ben de bu açıdan Fransa'da görüşmeler yapacağım" dedi. 
     
     Ucu açık şikayeti 

     AB İlerleme Raporu'ndaki "ucu açık müzakere" ifadesinin Türkiye'yi rahatsız ettiğini de kaydeden Erdoğan, 17 Aralık Zirvesi'nde Türkiye'yle ilkbaharda müzakerelerin başlanmasına yönelik bir kararın çıkmasını istediğini dile getirdi. 
     Berlusconi ve Blair'in Türkiye'ye destek verdiği ve Erdoğan'a, "Biz bir an önce müzakerelerin başlaması için elimizden geleni yapacağız. Fransa ve bazı ülkelerle de bu konu ile ilgili görüşeceğiz. Sen merak etme" dedikleri öğrenildi. 
     Erdoğan da, iki lidere samimi destekleri için teşekkür ederek, "zirve öncesi yine temaslarımızı sürdürelim" dedi. 

     
</TEXT>
</DOC>
