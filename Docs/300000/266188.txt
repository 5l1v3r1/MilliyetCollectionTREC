<DOC>
<DOCNO> 266188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/ygokce.html </URL>
<DATE> 2004/08/25/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Rekabet kültürü 
</HEADLINE>
<TEXT>



Elvan Abeylegesse, altın madalya beklediğimiz olimpiyat 5000 metre yarışında sadece hayal kırıklığı yaratmakla kalmadı. O yarışın kafamıza dank etmesi gereken bir gerçeği de artık reddedilmez biçimde ortaya koyduğunu unutmayalım 
Bizim rekabet kültürümüz yok 
Gelişmiş bir sanayi ülkesi değiliz... Uluslararası ticarette, endüstride rekabet eden markalarımız yok. Henüz yeni yeni emekliyoruz bu dünyada. Tarihsel derinliklerimize baktığımız zaman liderlik konusunda da rekabet kültürünü tanıdığımız, geliştirdiğimiz söylenemez. Hep bir liderin peşine takılıp gitmişiz. 
Sportif rekabet de, bizde Fenerbahçe - Galatasaray derbileriyle sınırlanmış. Spor toplumu futboldaki dörtlü rekabeti bile içine sindirebilmiş değil. 
Elvan Abeylegesse'nin yarış kaybetmesi her şeyden önce üst düzey rekabet ortamının en uç noktası olan olimpiyat finalinde bu alandaki kültür yetersizliğimizin en son belgesidir. 
Yasemin Dalkılıç, Süreyya Ayhan, şimdi de Elvan... 
Futbolda, basketbolda özellikle gençler ve yıldızlar kategorilerinde finale kadar koşup orada tükeniveren oyuncularımız... Hepsi de rekabet kültürünün yetersizliğinden harcanıp, giden değerlerimiz oldular. 

Dış dünyaya kapalı 
Edwin Moses'in 400 metre engellide yüzden fazla yarışı kaybetmeden kazanarak tarih yazdığı dönemi biliyorum. Arkasında California Devlet Üniversitesi, bilim adamları ve teknisyenlerden oluşmuş 40 kişilik bir ekip, evinde dahi bir laboratuvarı vardı. 
Bizim altın madalyaya aday olan favori atletlerimiz, sadece ve sadece antrenörüne ve üstüne pek vazife olmayan işlerle meşgul federasyon başkanına endeksli. Dış dünyaya kapanıyorlar. Medya ile ilişkilerini kesiyorlar. Hazırlıklarını, stratejilerini kimseyle paylaşmıyorlar. Koca spor teşkilatında Elvan'ın etrafında bir ekip oluşturacak, doktorları, masör - masözleri, uluslararası usta antrenörleri, psikolog ve mentorları, diyetisyenleri, PR uzmanlarını, menajerleri toplayacak, Dünya'yı gözleyen, sporcuyu izleyen bir şampiyon ekibimiz yok. Bu konuda özel kadrolar, taktik ve strateji belirleyen ekipler kurmamışız. Rekabete organize olmamışız. Yaşasın ödül yönetmeliği Koşanın canı çıksın, kazanan başımıza tünesin Altınlar, yüz milyarlık paralar gelsin. Antrenörler, sporcular üleşsin. Aman, araya da kimseler girmesin. 

Üzülelim ama 
Şampiyon üreten değil, her nasılsa gelebilecek bir şampiyonun yolunu gözleyen bir sistem. Her şeyi tesadüfe endeksleyen, tek antrenörün egolarına teslim olan bir düzen. Hayır, böyle bir düzenden bu kadar fazlasını bekleyemeyiz. Kaç olimpiyatta, kaç yarışta, kaç finalist atlet koşturdukki geçmişimize bakıp övünelim Minderde ya da podyumda değil, pistlerdeyiz. Aslında emekliyoruz. Ama herkesten altın madalya bekliyoruz. 
Rekabet kültürünü geliştirmeye, rekabeti organize etmeye de asla yanaşmıyoruz. 
Süreyya'ya, Elvan'a üzülelim... 
Ama önce kültürümüzle yüzleşelim. 

Sayın Bakan 

BAŞBAKAN Yardımcısı ve Spordan Sorumlu Devlet Bakanı Sayın Mehmet Ali Şahin'den bir dileğim var. 
Elvan Abeylegesse için IOC'nin resmi laboratuvarından resmen bir doping kontrolü talep etsin. 
Buna şiddetle ihtiyacımız var. Yarış bittiğinden, bu yazıyı yazdığım saate kadar onlarca insan "Acaba dopingliydi, silici ilaçlar da yetersiz olduğu için mi Elvan 12. olup laboratuvardan kaçtı " diye soruyor. 
Asla, hiç sanmıyorum 
Ama zihinlerde yer alan bu kirli kuşkunun yanıtlanması hem spor teşkilatının, hem de Ertan Hatipoğlu'nun kamuya borcudur. 
İrade de sizin... 

BJK'nın asıl sorunu 

Skor tabelası ya da netice, zaman zaman sporun en büyük derdi oluyor. 
Her şey maç kazanmaya, atılan gollere, kazanılan - kaybedilen puanlara göre değerlendiriliyor. 
Temel sorunlar, asıl tartışılması gereken konular hep gözardı ediliyor. 
Beşiktaş Jimnastik Kulübü'nün ligdeki ilk haftaları tam da beklediğim gibi kayıplarla, yanlışlarla yaşanıyor. Ortaya bir yığın iddia ve söylenti çıkıyor. Del Bosque'nin kariyeri sorgulanıyor. Tecrübesizliğinden dem vuruluyor. Sergen'e taktığı iddia ediliyor. 
Hayır, Beşiktaş'ın hocası acemi değil. Başarısız hiç değil 
Adam Beşiktaş'ta köklü değişiklikler yapıyor. İlkeleri, şaşmış felsefeleri, cıvatası çıkmış sistemi yeniden oluşturmaya çalışıyor. 
13 yeni adam... En sert lig fikstürü... Bir de gurbet sürgünü... 
Adamları tanıyıp doğru kullanacak, zamana ihtiyacı var. Adamları form tutacak, zamana ihtiyacı var. İnönü'de seyircisiyle buluşacak, zamana ihtiyacı var. 

Sağlam kurmalı 
Böyle bir tablo içinde henüz sürekli bir on bir şansını bile cezalar ve sakatlıklardan dolayı elde edememiş bir hoca ve takımı için paniğe kapılıp yargısız infazlara girişmek çok doğru değil. Beşiktaş için bu yıl şampiyonluk da çok önemli olmamalı. Bir yıl şampiyon olabilirsiniz. Ama sonra dağılıp giderseniz o şampiyonluğun yarattığı bayram bir gün, hüsran yıllarca sürer. Beşiktaş böyle günleri ve yılları çok yaşadı. 
Yeniden kötü günler görmek istemiyorsa yarınlarını sağlam kurmalıdır. Beşiktaş doğru yolda. Del Bosque doğru yolda. Şimdi onların sadece desteğe ihtiyacı var. Beşiktaşlılar hocayla ya da yönetimle uğraşmak yerine özledikleri takımı, kulüplerini desteklemeliler. Akıl yolu bu, doğrusu bu. 

2 Yıldırım 

YILLAR önce sevgili Artun Talay, Eşref Apak'ı keşfettikten sonra "Bu çocuk Dünya çapında bir çekiçci olacak. Ama ben sınırlı bilgimle onu taşıyamam. Buna bir çekiç hocası bulalım" dediğinde genç Eşref, Galatasaray'ın atleti idi. 
Hatırlıyorum, Fenerbahçe Başkanı Aziz Yıldırım inanılmaz bir dayanışma örneği vererek, İstanbul'dan çekiç atmada uzmanlaşmış Fenerbahçe atletizm antrenörünü Ankara'ya gönderdi. 
Şimdi Eşref, Fenerbahçeli. O da İsmail Akçay gibi olimpiyatın en hüzün veren derecesini alıp dördüncü oldu. Duydum ki Başkanı Aziz Yıldırım'dan bir kutlama telefonu beklemiş, Başkan aramamış. Sitem ediyor Eşref. Haklı... 
İşte size iki Aziz Yıldırım anekdotu. İkisi de doğru. Aziz Yıldırım da böyle bir başkan. Ne kadar doğru, o kadar yanlış. Ya da tersinden alalım ne kadar yanlışı varsa, o kadar da doğrusu .. 



</TEXT>
</DOC>
