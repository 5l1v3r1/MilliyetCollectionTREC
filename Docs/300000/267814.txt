<DOC>
<DOCNO> 267814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko10.html </URL>
<DATE> 2004/08/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Irak, Kerkük petrolüne müşteri arıyor... 
</HEADLINE>
<TEXT>

     Irak'ın, Kerkük-Yumurtalık Boru Hattı vasıtasıyla günlük 450 bin varil seviyesinde pompalamayı sürdürdüğü ham petrole müşteri aradığı bildirildi. 
     Ajanslara bilgi veren Iraklı bir petrol yetkilisi, rafinerilerle sağlanacak kontratlarla Kerkük-Yumurtalık hattından, aylık 10 milyon varil günlük yaklaşık 300 bin varil seviyesinde ham petrol satışı gerçekleştirmek istediklerini kaydetti. 
     Bazı Avrupalı rafinerilerle görüşmelerinin sürdüğünü belirten Iraklı yetkili, tek satış anlaşmasının TÜPRAŞ ile imzalandığını söyledi. 
     ''TÜPRAŞ ile Eylül başı için 2 milyon varillik ham petrol teslimatını öngören kontrat imzaladık'' diyen Iraklı petrol yetkilisi, İsviçreli petrol dağıtım şirketi Vitol'ün de, bugün geç saatlerde Yumurtalık'tan spot ham petrol yüklemeye başlayacağını bildirdi. 
     Devlet petrol pazarlama şirketi SOMO tarafından Kerkük petrolleri için aylık resmi satış fiyatları belirleneceğini kaydeden Iraklı petrol yetkilisi, Ekim teslimi fiyatının da 10 Eylül'den önce duyurulabileceğini ifade etti. 
     
     GÜNEYİN YÜKÜ HAFİFLEYECEK 
     Kerkük-Yumurtalık hattının kesintisiz olarak ham petrol sevkıyatı sürdürmesiyle, Irak'ın güney terminallerine binen ihraç yükünün hafiflemesi bekleniyor. 
     Kerkük petrolleriyle ilgili satış bağlantılarının tamamlanmasıyla Irak, günlük 2 milyon varillik ihraç kapasitesine ulaşacak. Ülkenin petrol pazarlama şirketi SOMO, güneydeki terminallerden günlük 1.7 milyon varillik petrol satışı kontratlarını daha önce tamamlamıştı. 
     Sabotajlar sonucu yaklaşık 3 ay kapalı kalmasının ardından 24 Ağustos'ta yeniden petrol pompalanmasına başlanılan Irak-Türkiye hattının, Akdeniz ile buluşma noktası olan Yumurtalık'taki 7-8 milyon varillik depolama kapasitesinin dolmak üzere olduğu bildiriliyor. 
     
</TEXT>
</DOC>
