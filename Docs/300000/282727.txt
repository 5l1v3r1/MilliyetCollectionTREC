<DOC>
<DOCNO> 282727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy11.html </URL>
<DATE> 2004/10/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Akdağ Bizim iktidarımız döneminde hiç kimse iş takibi peşinde değil 
</HEADLINE>
<TEXT>

     Sağlık Bakanı Recep Akdağ, ''Hiç kimse, bizim iktidarımız döneminde artık iş takibi peşinde değil, hiç kimse şuradan öbür tarafa bir tanıdığının tayinini yaptırayım hesabını yapmıyor'' dedi. 
     Şırnak'tan helikopterle Siirt'e gelen Akdağ, Belediye Başkanı Mervan Gül'ü makamında ziyaret ederek ilin sorunları hakkında bilgi aldı. 
     Daha sonra Vali Murat Yıldırım'ı ziyaret eden Akdağ, burada kaymakam ve kamu yöneticilerinin katıldığı basına kapalı toplantı yaptı. 
     Toplantıdan sonra açıklama yapan Akdağ, sağlıkla ilgili hizmet açısından en önemli şeyin zihniyetin değişmesi olduğunu belirtti. 
     Hizmet bakanlığı olduklarını ifade eden Akdağ, ''Hastanemize, sağlık ocağımıza gelen vatandaşımıza buyurgan bir tavırla muamelede bulunamayız. Onların kırılganlıklarının en yüksek olduğu dönemdir. Biz kimseye bir şey bağışlamıyoruz, sadece görevimizi yapıyoruz'' dedi. 
     Sağlıkta dönüşüm programına, insana hizmet anlayışıyla yola çıkıldığını anlatan Akdağ, şunları söyledi 
     ''Mevcut binalarımızla ilgili meseleler, insan kaynaklarımızın şu anda bulunduğu yerle ilgili pozisyonlar, hizmetlerin nasıl yönlendirileceği hususunda esas teşkil etmiyor. Bize esas teşkil eden, bölge insanının neye ihtiyacı olduğudur. Bu meseleyi çözecek bir kararlılıkla yolumuza devam etmek için bu toplantıları yapıyoruz. Belki de sağlık bakanı ve üst düzey yöneticileri ile birlikte DPT planlama teşkilatından müsteşar yardımcısı ile yaptığı bir başka toplantı yok. Hiç kimse bizim iktidar döneminde artık iş takibi, peşinde değil, hiç kimse şuradan öbür tarafa bir tanıdığının tayinini yaptırayım hesabını yapmıyor.'' Toplantıdan sonra Siirt Devlet Hastanesi ile inşaatları süren Kadın Doğum Hastanesi ve eğitim tipi sağlık ocağında incelemeler yapan Akdağ buradan Batman'a gitti. 
     
</TEXT>
</DOC>
