<DOC>
<DOCNO> 290609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/yazar/uras.html </URL>
<DATE> 2004/11/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Belek'e golf için zengin turist geliyor 
</HEADLINE>
<TEXT>


Belek, Antalya Havaalanı'na 33 km, Antalya şehir merkezine 40 km uzaklıkta. Belek, Akdeniz kıyısında sazlık ve bataklık bir alandı. Rahmetli Turgut Özal bu sazlık, bataklık alanı turizmcilere dağıttı. Belek, şimdi Türkiye'nin "golf" turizmi merkezi oldu. 
Belek'te 5 yıldızlı 7 tatil köyü, 5 yıldızlı 26 otel var. Bunların toplam yatak sayısı 34 bin. 
5 golf alanı var. 27 Delikli Gloria, National Golf ve Tat Golf kulüpleri ile, 18x2 delikli Antalya Golf ve 18 delikli Nobilis Robinson Golf kulüpleri. 
Belek Turizm Yatırımcılar Birliği'nden Nihat Güney'in verdiği bilgiye göre, Belek'te 5 yıldızlı biner yataklı 5 yeni otel yapılıyor. 6 yeni golf sahası açılıyor. Bunların 5'inin konaklama tesisi olacak. 
Sadece tatilcileri ve golfçüleri değil, kongrecileri de Belek'e çekmek için Pine Beach Resort Hotel bahçesinde 5 bin kişi kapasiteli Belek Kültür ve Kongre Merkezi hizmete açıldı. Şimdi Belek Turizm Yatırımcıları Birliği'nin teşebbüsü ile ikinci kongre merkezi yapılıyor. 
Türkiye Otelciler Birliği TÜROB Başkanı Ahmet Barut, zengin sporu golf turizminin nimetlerini anlatıyor. Diyor ki, "Golf için gelen yabancı turist, normal yabancı turistin bıraktığının en az 3 katı döviz bırakır." Ahmet Barut'un anlatımına göre, Avrupa'da yılda 2 milyar dolar cirosu olan bir golf pazarı var. Türkiye, önümüzdeki 4 yılda golf tesislerinin sayısını 100'e çıkararak, bu pazardan pay alma yarışına girecek. 
Golf demek, "yeşil" demek. Doğanın korunması demek. En küçük golf tesisi, 18 delikli oluyor. Bu en küçük tesis, 600 - 650 dönüm arazinin yeşillenmesini, yeşil tutulmasını, üzerinde hiçbir yapılaşma olmamasını gerektiriyor. 
Belek dışında, İstanbul'da 3 golf sahası var. Bunların biri, Levent'te askeri alan içindeki İstanbul Golf Kulübü sahası. Standardın altında 9 delikli bir saha. Silivri'deki Klasis Golf Kulübü 27 delikli, Kemerburgaz'daki Kemer Golf Kulübü 18 delikli sahaya sahip. 
Golf oyununda geniş çim alanın değişik yerlerindeki deliklere küçük, özel bir topu, demir sopalarla savurarak sokmak gerekiyor. En az vuruş ile topu daha çok deliğe sokmak marifet. Burada zaman sınırlaması yok, rakiple boğuşmak yok, stres yok. Yürümek var. Golf oynayan çim üzerinde dolanarak hem temiz hava alıyor hem de canı istedikçe sopa sallıyor. Topu deliğe sokar ise kendi kendine seviniyor. 
Golfün mevsimi yok. Çok sıcak hava ile yoğun yağışlı hava dışında yıl boyu oynanıyor. Golfçüler, farklı sahalarda oynamak için seyahat etmeyi seviyor. Avrupalı golfçüler, daha önce İspanya'ya giderken, şimdilerde Belek'i keşfetmiş durumda... Golf yatırımı yapanlar hayatlarından memnun. Golf için gelen otellerin yaz ayı dışındaki aylarda boş kalmamasını sağlıyor. 



</TEXT>
</DOC>
