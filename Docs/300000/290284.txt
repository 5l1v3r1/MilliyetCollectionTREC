<DOC>
<DOCNO> 290284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas10.html </URL>
<DATE> 2004/11/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Japonlar süngerimsi yapay kemik elde etti... 
</HEADLINE>
<TEXT>

     Japon araştırmacılar, süngere benzeyen yapay kemik elde ettiler. 
     Makasla bile kesilebilen ve vücut içinde gerekli yere kolaylıkla yerleştirilebilen yapay kemik, kemik dokusuna yapışıyor ve birkaç ay içinde yeni kemik oluşmasını sağlıyor. 
     Kalsiyumfosfat kristalleri ve kolajenden elde edilen süngerimsi kemik, kemik ameliyatlarından sonra hastaların çektiği ıstırabı sona erdirebilecek. 
     Yapay kemiği üreten şirketin sözcüsü, deneylerin hayvanlar üzerinde sürdüğünü ve yeni ürünlerini 2007 sonunda piyasaya verebileceklerini düşündüklerini kaydetti. 
     Sözcüye göre, deneylerde bir köpeğin vücuduna nakledilen 2 cm'lik süngerimsi kemiğin yerini, üç ayda gerçek kemik aldı. Sözcü, ''Kemik dokusu sürekli gelişen bir metabolizmaya sahip olduğundan, süngerimsi kemiğin yerinde yeni kemik bitiyor ve yapayı yok ediyor'' dedi. 
     Şu anda yapay kemik olarak seramikten üretilenler kullanılıyor, ancak bunlar, gerçek kemiğin ortaya çıkmasına fırsat verecek kimyasal özelliklere sahip değil. 
     
</TEXT>
</DOC>
