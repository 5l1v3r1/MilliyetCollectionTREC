<DOC>
<DOCNO> 271718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy27.html </URL>
<DATE> 2004/09/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Toptan Hem CHP hem AKP'nin tabanlarına anlatamadıkları hususlar var 
</HEADLINE>
<TEXT>

     TBMM Adalet Komisyonu Başkanı Köksal Toptan, Türk Ceza Kanunu Tasarısı'nda ''Hem CHP hem de AK Parti'nin içine sinmeyen, kendi tabanlarına anlatamadıkları hususlar bulunduğunu'' bildirdi. 
     Toptan, tasarının geneli üzerindeki görüşmeler sırasında Genel Kurul'da yaptığı konuşmada, tasarının aceleye getirildiği eleştirilerinin haksız olduğunu söyledi. TCK'nın değiştirilmesi için 1985 yılından bu yana çalışıldığını belirten Toptan, komisyonda da uzun soluklu bir çalışma yürütüldüğünü ifade etti. Toptan, tasarının mükemmel olduğunun söylenemeyeceğini, ancak yeni bir yasa yaparken en mükemmeli yakalamanın da kolay olmadığını kaydetti. 
     Tasarıda ''Hem CHP hem de AK Parti'nin içine sinmeyen, tabanlarına anlatmakta güçlük çektikleri düzenlemeler bulunduğunu'' bildiren Toptan, tasarının uzlaşıyla yasalaşabilmesi için bir ortak mutabakat oluşturduklarını anlattı. 
     Toptan'ın verdiği bilgiye göre, tasarının bazı maddeleri üzerinde değişiklik önergesi verilecek. 
     Buna göre, ''Hakaret'' suçunu düzenleyen 125. maddede cezanın alt sınırı 6 aydan 3 aya indirilmesi önerilecek. 
     Tutuklu ve hükümlünün kaçmasını düzenleyen 292 ve 293. maddeleri birleştirilerek yeniden düzenlenecek. 
     TCK'nın ifade özgürlüğüyle ilgili maddesine ''Açık ve yakın tehlikenin ortaya çıkması'' koşulu eklenecek. 
     Tasarının ''Genital muayene''yi düzenleyen 287. maddesinde ise hakim ve savcı kararı olmaksızın kişiyi genital muayeneye gönderenin yanında bunu yapan kişinin de cezalandırılması yönünde önerge verilecek. 
     ''Türk milletini, Türkiye Cumhuriyetini, devletin kurum ve organlarını aşağılama'' başlıklı maddede, bu suçu işleyen kişiye verilecek ceza 1 yıldan 3 yıla yerine, 6 aydan 1 yıla kadar uygulanacak. Ayrıca, eleştiri amacıyla yapılan düşünce açıklamalarının suç oluşturmaması için bu maddeye bir fıkra eklenecek. 
     Daha önce CHP ile AK Parti arasında soruna neden olan kisvelerle ilgili madde ile din adamlarının ibadethanelerde devlet kurumlarını eleştiren konuşmalarının suç olup olmamasına yönelik düzenlemelerde mevcut uygulamaya devam edilecek. 
     Toptan tasarının düşünce özgürlüklerini kısan değil, alabildiğince genişleten, toplumun temel gereksinimlerini gözardı eden bir düzenleme olduğunu kaydederek, ''Türk insanının mutluluğuna, maddi ve manevi refahına hizmet edecektir'' dedi. 
     
     ''ZİNA KASITLI GETİRİLDİ'' 
     DYP Denizli Milletvekili Ümmet Kandoğan da kişisel konuşmasında, tasarının aceleye getirildiğini öne sürdü. Konuşmasında AK Parti İstanbul Milletvekili Nevzat Yalçıntaş'ın tasarı ile ilgili yazdığı köşe yazısının ''İnançlı seçmenimizin yüzüne nasıl bakacağız'' şeklindeki bölümünü okuyan Kandoğan, hak ve özgürlükler konusunda geriye gidildiği yönündeki görüşlerine kendisinin de katıldığını söyledi. 
     Zina tartışmalarının kasıtlı olarak gündeme getirildiğini de ifade eden Kandoğan, bu yolla ülkenin gündeminin değiştirildiğini kaydetti. 
     AK Parti Yozgat Milletvekili Bekir Bozdağ ise tasarı ile ''Devletin temel niteliklerini aşmayı, delmeyi hiçbir zeminde planlamadıklarını, düşünmediklerini'' bildirdi. 
     
</TEXT>
</DOC>
