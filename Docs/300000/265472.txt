<DOC>
<DOCNO> 265472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/soneko09.html </URL>
<DATE> 2004/08/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Tren kazalarından sonra otobüse talep arttı... 
</HEADLINE>
<TEXT>

     Demiryollarında üst üste meydana gelen tren kazalarından sonra otobüs seyahatlerine talebin arttığı bildirildi. 
     AŞTİ Güvenlik Müdürü Mustafa Öztürk, kazaların ardından AŞTİ'nin yolcu sayısının yüzde 20 oranında artış gösterdiğini bildirdi. 
     Tren kazalarının karayolu yolcu taşımacılığını nasıl etkilediğine ilişkin AA muhabirinin sorularını yanıtlayan Öztürk, kazaların ardından otobüs firmalarının işlerinin daha da açıldığını bildirdi. 
     AŞTİ'den günlük ortalama 1300 ile 1500 dolayında sefer düzenlendiğini belirten Öztürk, tren kazalarıyla birlikte görülen yüzde 20'lik yolcu artışının sefer sayılarına da yansıdığını söyledi. 
     AŞTİ'ye giriş-çıkış yapan yolcu sayısının günlük, hafta içi 150-200 bin, hafta sonu 300-400 bin, asker sevkiyatı döneminde ise 1 milyona ulaştığını belirten Öztürk, bu yolcuların yaklaşık yüzde 35'inin İstanbul yolcuları olduğunu ifade etti. 
     Özel uçak şirketlerinin sektöre katılımının karayolu taşımacılığını fazla etkilemediğini, sadece doğu seferlerinin yüzde 5 oranında etkilendiğini bildiren Öztürk, ''Doğuya ulaşımın karayoluyla uzun sürmesi ve fiyatların özel uçak şirketlerinin fiyatlarıyla yakın oluşu uçak yolculuğunun tercih edilmesine neden oluyor. Yine de uçak yolcusu bellidir'' dedi. 
     
     4 AYDA 80 RUHSATSIZ SİLAH 
     Mustafa Öztürk, AŞTİ'de çok sıkı güvenlik önlemleri aldıklarını, ayda ortalama 20 ruhsatsız tabanca yakaladıklarını söyledi. 
     24 saat aktif 84 kamera, 195 özel güvenlik memuru, 3 müdür yardımcısı ve amirlerle suçu işlenmeden engelleme amacı güttüklerini ifade eden Öztürk, ''Bu rakamlar sadece bizim güvenlik memurlarımıza ait. Bunun yanı sıra bir çok emniyet mensubu ve zabıta ile birlikte çalışıyoruz. İyi bir işbirliğimiz var. Kimseye göz açtırmıyoruz. AŞTİ'de kapkaç olayına bile rastlanılmamaktadır'' dedi. 
     Öztürk, güvenlik önlemleri içinde bombaya ve silaha duyarlı kabin detektörlerinin de bulunduğunu, bu detektörlerle yalnızca silah değil tarihi eser de yakaladıklarını kaydetti. 
     Ortalama üç ayda bir adet tarihi eser ele geçirdiklerini vurgulayan Öztürk, bunların arasında 13. asıra ait İlhanlılar'dan kalma 970 adet sikke, altın yazılı Kuranıkerim ve çeşitli heykellerin de bulunduğunu belirtti. 
     Alınan bu önlemlerin uygulanmasında vatandaşların zaman zaman sorun çıkardığını ifade eden Güvenlik Müdürü Öztürk, ''Detektör çaldığı halde kendini aratmak istemeyenler oluyor. Bizim güvenlik görevlilerimizi herhangi bir mağazadaki güvenlikçilerle karıştırıyorlar. Halbuki bizim elemanlarımız jandarma ve polisle aynı görev yetkilerine sahip. Detektör çaldıysa savcı da olsa aranır'' diye konuştu. 
     Son olarak Öztürk, asker uğurlamaları için gelen asker yakınları arasında sarhoş vatandaşların bulunduğunu, bu durumun bir çok olumsuz olaya sebebiyet verdiğini ve halktan bu konuda anlayış beklediklerini sözlerine ekledi. 
     
</TEXT>
</DOC>
