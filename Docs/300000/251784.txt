<DOC>
<DOCNO> 251784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/ekonomi/eko08.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de faiz artışı kapıda 
</HEADLINE>
<TEXT>


EKONOMİ SERVİSİ 

Dünya finans piyasaları, ABD Merkez Bankası'nın kısa vadeli faiz oranlarını artırmasına odaklandı. İki gün sürecek Açık Piyasa Komitesi toplantısında, FED'in kısa vadeli faizleri çeyrek puan artırarak yüzde 1.25'e yükseltmesi bekleniyor. Faiz artırımı kararı, küresel piyasalarda gelişmiş ülke tahvilleri ve borsalarına yönelimi hızlandıracağı ve gelişmekte olan ülkelerin tahvillerini olumsuz yönde etkileyeceği gerekçesiyle yakından izleniyor. 

46 yılın en düşüğü 
ABD'de kısa vadeli faiz oranları yüzde 1'le 1958'den bu yana en düşük düzeyde bulunuyor. Çeyrek puanlık faiz artırımı, dünyanın en büyük ekonomisine sahip ABD'de yaklaşık 25 yıldan bu yana süren faiz düşüşü sürecinin sonunu da getirecek. New York Times'a konuşan eski Fed yöneticilerinden Laurence Meyer, "Faiz artırımı kararı, ABD Merkez Bankası'nın ekonomiyi deflasyon sürecinden çıkararak, aşağı gidişin durdurulduğunun onayı niteliğinde olacak" dedi. 
Faiz artırımıyla fon akışının gelişmekte olan piyasalardan gelişmiş piyasalara yoğunlaşması bekleniyor. Bu çerçevede, halen gelişmekte olan piyasalara yapılan yatırımlardan yüzde 1.5'luk pay alan Türkiye'nin payında daha da azalma bekleniyor. Faiz ile ilgili kararın FED tarafından bugün açıklanması bekleniyor. Uluslararası Para Fonu IMF , sermaye piyasalarının faiz artışlarına karşı hazırlıklı olduklarını ancak beklenmedik artırımların bu durumu değiştireceğini kaydetti. 


</TEXT>
</DOC>
