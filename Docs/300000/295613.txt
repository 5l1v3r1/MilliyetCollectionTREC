<DOC>
<DOCNO> 295613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo23.html </URL>
<DATE> 2004/12/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Denizlispor, Nijerya'dan 4 futbolcu beğendi... 
</HEADLINE>
<TEXT>

     Gelecek sezon için şimdiden transfer hazırlıkları yapan Denizlispor, Nijerya'dan 4 futbolcu beğendi. 
     Denizlispor Profesyonel Futbol Şubesi Başkanı Turgut Dalaman, geçen hafta gittiği Nijerya'da, isimleri daha önceden belirlenen 4 futbolcunun maçlarını izledi. 
     Türkiye'ye olumlu izlenimlerle dönen Dalaman, futbolculardan 2'sinin Nijerja A Milli Takımı'nda da oynadığını belirterek, şu açıklamayı yaptı 
     ''Şu anda yabancı futbolcu kontenjanımız dolu. İzlediğimiz futbolcular gelecek sezona yönelik bir transfer çalışması. Vize işlemleri tamamlanırsa, devre arasında Türkiye'ye gelecekler. Olmadığı takdirde, mayıs ayında Denizli'ye gelerek antrenmanlara çıkacak ve teknik direktörümüz tarafından da görülecekler.'' Futbolcuların isimlerini açıklamayan Dalaman, ''değişik mevkilerde oynuyorlar'' demekle yetindi. 
     
     EŞYA PİYANGOSU 
     Öte yandan, basın toplantısı düzenleyen basın sözcüsü Osman Vural Yapıcı da gelir sağlamak amacıyla eşya piyangosu düzenlediklerini açıkladı. 
     23 Nisan 2005 tarihinde yapılacak çekiliş için 50 bin adet bilet bastırıldığını bildiren Yapıcı, ''Biletler, tanesi 10 milyon liradan satışa sunuldu. Taraftarlarımızdan biletlerin tamamını alarak, kulübe maddi destek sağlamalarını bekliyoruz'' dedi. 
     Denizlispor'un 500 milyar lira dolayında gelir beklediği eşya piyangosunda, bir adet Ford Fiesta otomobil, 10 adet buzdolabı, 10 adet çamaşır makinası, 10 adet bulaşık makinası, 10 adet 51 ekran televizyon ve 100 adet Denizlispor forması dağıtılacak. 
     
</TEXT>
</DOC>
