<DOC>
<DOCNO> 264326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/guclu.html </URL>
<DATE> 2004/08/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çocuklarının yerine düşünen anne babalar 
</HEADLINE>
<TEXT>


Şu günlerde yine yoğun bir şekilde çocukların geleceğine yönelik kararlar veriyoruz. Ama maalesef el yordamıyla. 
Hele bazı veliler var ki sanki gelecek, onların geleceği. Üniversiteyi de onlar seçiyor. Mesleği de. 
Peki ya gençler bu duruma ne diyor Koskocaman bir hiç. Karar vericinin kendileri değil de, ailelerinin olması, işlerine bile geliyor. İleride bir sorun çıktığında, beni bu okula siz soktunuz, beni bu mesleğe siz yönlendirdiniz mazeretinin arkasına saklanmayı bir maharet sayıyorlar. 
İşi iyice çığırından çıkarıp gelecekleriyle ilgili kararları bize aldırmaya kalkanlar bile var. Puanlarını gönderip kendileri adına üniversite ve meslek seçimi yapmamızı istiyorlar. 
Bazen oturup saatlerce anlatıyoruz Bakın, gelecek sizin geleceğiniz. Ben sizi hiç tanımıyorum. İlginiz, yetenekleriniz, beklentileriniz neler bilmiyorum. Sizi sizden daha iyi kimse tanıyamaz. Gelin siz ön seçiminizi yapın, sonra onların arasından daha iyi olanları hep birlikte belirleyelim diyoruz, ama nafile. 
Hani düşünen, soran, sorgulayan, araştıran, kıyaslayan nesiller yetiştirecektik Kırk yıl önceki bakanlar da böyle söylüyordu, şimdiki de. Ama öğrenciler, hala geleceklerine yön vermeyi başkalarına havale etmeye devam ediyorlar. 
En vahimi de, kendi gerçekleştiremediği hayallerini, çocukları üzerinde hayata geçirmeye çalışanların giderek artması. 
Doktor olmak isteyip de olamayan anne, kan gördüğünde bayılan kızını, ille doktor yapmak istiyor... 
Böyle saçmalık olmaz demeyin. Hemen her gün öylesine şaşırtıcı tablolarla karşılaşıyoruz ki, bu kadarı da olmaz demeden geçemiyoruz. 
Daha önce de yazdım. Çocuklara ve gençlere en büyük kötülüğü, çoğu zaman anne babalar yapıyor. Niye Çok sevdiklerinden. Niye En doğruyu onların değil, kendilerini bildiklerine inandıklarından... 
Artık bu dayatmaya son vermeliyiz. Bırakalım çocuklarımız kendi istekleri doğrultusunda geleceklerine yön versinler. 
Biz büyükler hiç mi karışmayacağız Elbette karışacağız. Ama gözlemci olarak. 
Onlara sağlayacağımız en büyük destek, gelecekleriyle ilgili farklı seçenekleri önlerine koyma ve ilerlemek istedikleri yönde kendilerine destek çıkma yönünde olmalıdır. 
Büyüklerin birikimleri, tecrübeleri elbette önemli. Ama onların da hayalleri var. Bazen bırakalım mini minnacık hatalar da yapsınlar, yıl da kaybetsinler. Ama yanlış bir mesleğe yönlendirerek, geleceklerini tümden riske sokmasınlar. 
Bizden önceki kuşaklar ile bizim aramızdaki kuşak çatışması neyse, şimdiki çocuklarla bizim aramızdaki frekans uyumsuzluğu da o boyutta. Hatta aradaki makas da giderek açılıyor. 
Peki doğru olan ne 
Bu işin en doğrusu herkesin şapkasını önüne koyup düşünmesi. Çocuklarımızla ilgili kararlar alırken daha objektif olmalıyız. Kaçırdığımız hayallerin peşinden koşma yerine onların hayallerine kulak vermeliyiz. 
Başkaları için iyi olanın, onun için de iyi olup olmayacağını, enine boyuna düşünmeliyiz. Yoksa, başarı ve mutluluğu ararken, cadı kazanının içine düşmek işten bile değil. 
Özetin özeti Çocuk ve gençlerin keyifleri yerinde değil. İşin kötüsü, bu oran okumuşlarda giderek artıyor .. 



</TEXT>
</DOC>
