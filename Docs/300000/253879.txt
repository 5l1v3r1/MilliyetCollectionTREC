<DOC>
<DOCNO> 253879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo05.html </URL>
<DATE> 2004/07/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hidayet Türkoğlu Orlando Magic yolunda... 
</HEADLINE>
<TEXT>

     
     Mehmet ÖZEN 

     
NBA'deki gururumuz Hidayet Türkoğlu, Orlando Magic'in bol sıfırlı kontrat önerisine "Evet" dedi. Phoenix Suns'ın 6 yıl için 24 milyon dolarlık önerisini reddeden Hido, Orlando'nun 6 yıl için 39 milyon dolarlık teklifini kabul etti. 
     Hido'nun temsilcisi Lon Babby, iki tarafın anlaştığını açıklayarak Hidayet'in gelecek sezon Orlando'da forma giymek için sabırsızlandığını söyledi. 
     
     İLK BEŞ GARANTİSİ YOK 

     Hidayet'in birçok takım arasından Magic'i seçtiği ifade eden Babby, "Hido'ya ilk beş garantisi verilmedi. Ancak o bunu büyük bir fırsat olarak görüyor" dedi. 
     ESPN'e konuşan bir Orlando Magic yetkilisi, Hido için "Kendi pozisyonunda en yetenekli oyunculardan biri. Topla ilerleyen ve bol bol koşan bir takım hedefliyoruz. Ve bu da Hido'nun San Antonio'da bizlere gösterdiği oyun tarzıydı." diye konuştu. 
     
     SAN ANTONIO İSTERSE KALIR 

     San Antonio Spurs'ün, 15 günlük süre içinde, "sınırlı serbest oyuncu" olan Hidayet'e verilen tekliflerin aynısını sunarak oyuncumuzu kadrosunda tutma hakkı bulunuyor. Ancak öncelikli olarak Arjantinli Manu Ginobili'yi elinde tutmayı isteyen Spurs'ün 39 milyonu Hidayet için harcaması zor bir olasılık olarak gözüküyor. Orlando'lu yöneticilerin Hido'ya 6 yıllık büyük bir kontrat önermelerinin, Spurs'ün bu rakamı "eşleme" ihtimalini düşürmek için yapıldığı tahmin ediliyor. Çünkü Spurs yönetimi bir yandan Ginobili'ye yapılan teklifleri gözlerken bir yandan da Kobe Bryant'ı kapmanın yollarını arıyor. 
     
     ÇOK YÖNLÜ HİDO 

     Birçok pozisyonda görev alabilen Hidayet NBA'in en yönlü oyuncularından biri olarak kabul ediliyor. Bu yıl 9.2 sayı, 4.5 ribaund ortalamarıyla oynayan Hido, normal sezonda ligin en iyi 3'lük atan 8. oyuncusu olmuştu. Playoff'ta ve Lakers serisinde şut yüzdesi düşen Hidayet, San Antonio'nun elenmesi üzerine eleştirilere hedef olmuştu. 
     
     GRANT HILL HEYECANLI 

     Orlando ise Tracy McGrady'yi Houston'a takas ettikten sonra üç numaralı pozisyonda yeni bir isme ihtiyaç duyuyordu. Guard posizyonlarında bu takasla aldıkları Steve Francis ve Mobley'i başlatacak olan Orlando'da sakatlıktan çıkan Grant Hill, Pat Garrity ve Hido "kısa forvet" pozisyonu için forma mücadelesi verecek. 
     Hidayet'in temsilcisi Babby tarafından temsil edilen Hill ve Garrity ise Hidayet'in takımlarına katılmasından büyük heyecan duyduklarını belirtti. 
     Yorumculara göre de Hidayet'in de Hill gibi birden fazla pozisyonda oynayabilmesi Orlando koçunun işini bir hayli kolaylaştıracak. 
     

Hido'nun 2003-2004 istatistikleri Oynadığı maç Sayı Ribaund Asist Şut yüzdesi Serbes atış yüzdesi 80 9.2 4.5 1.9 .406 .708      
</TEXT>
</DOC>
