<DOC>
<DOCNO> 287252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas03.html </URL>
<DATE> 2004/11/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İlginç bir yüksek lisans tezi ''İmkansız işler'' günlüğü... 
</HEADLINE>
<TEXT>

     ''Bir dolmuşu kaçır'', ''Bugün kimseyi tanıma'', ''Bir travestiye çiçek ver, bir dilenciden para al'', ''Çankaya'dan Kızılay'a vitrin mankeni taşı''... 
     Birbirinden garip, kamera şakalarını andıran bu eylemler, Hacettepe Üniversitesi öğrencisi Ali Sarugan'ın ''imkansız işler günlüğünden'' sadece birkaç yaprak. Bir şakayla başlayan ve daha sonra gerçeğe dönüşen ajanda, Ali'nin çoğu arkadaşı olan kişilerin yazdığı imkansız işlerden oluşuyor. 
     Sarugan, dünyada belki de ilk kez yapılan ve yüksek lisans tezi olarak okuluna teslim edeceği ajandasının yapraklarını çevirmeye başladı. İşte Ali'nin günlüğünden ilk yapraklar 
     1 Kasım 2004 Günlüğündeki işleri birer birer yapmaya başlayan Sarugan, arkadaşı ressam Ali Kotan'ın saçlarını yıkadı. Kotan'ın Bestekar Sokak'taki atölyesine gelen Sarugan, banyo küvetinde ressamın saçlarını şampuanladı. 
     2 Kasım 2004 Stajyer avukat Alev Tevfik'in yazdığı notu hayata geçiren Ali, bir bayan kuaföründe uzun saçlarını kırmızıya boyattı. Yine aynı gün kulağına da saçlarının renginde kırmızı bir küpe taktı. 
     
     HERKESİ KENDİ GİBİ RESSAM YAPTI 

     3 Kasım 2004 Bu gün, Ali için biraz daha sakin geçti. Şeniz Aksoy'un isteği üzerine evinde yeşil bir tişört giyen Sarugan, mantarlı omletle güne başladı. Öğleden sonra bir kafeye giderek bir ressamın günlüğüyle ilgili hikaye yazdı. 
     4 Kasım 2004 Bir başka ressam arkadaşının notu üzerine Ali, ajandada ismi bulunan herkese 30x30 ebadında tuval hediye etti. Tuvali alanlar için Ali'nin bir şartı var ajandadaki herkes not düştükleri güne dair bir resim yapacak ve altını imzalayacak. Bu tuvaller daha sonra sergilenecek. Yani kısacası herkes Ali gibi birer ressam olacak. 
     
     EYLEMCİLER 1 ALİ 0... 

     5 Kasım 2004 Tez hocası Ferhat Özgür, Ali'ye hiç de insaflı davranmamıştı. Özgür'ün isteği üzerine Sarugan, Kurtuluş kavşağında kırmızı ışıkta bekleyen bir otomobilin üzerinden yürüyerek geçti. Geçmeden önce otomobilin sahibinden izin alan Sarugan, kazasız belasız bu eylemi de atlattı. 
     6 Kasım 2004 Arkadaşı Sevcan'ın isteği üzerine YÖK karşıtı eyleme katıldı. Burada çıkan olaylarda polisin biber gazı atması, eylemcilerin de kaldırım taşlarını fırlatması üzerine Ali buradan hemen ayrılmak zorunda kaldı. Günler öncesinden ''www.ajanda.projesi.com'' yazılı bir döviz de hazırlayan Sarugan, bu pankartını bile açamadı. 
     Hareketli bir haftaya daha ''merhaba'' demeye hazırlanan Ali Sarugan, ajandanın ilerleyen günlerinde bir travestiye çiçek verecek, bir minibüsü kaçıracak ve sonunda da ajandasını yakacak. 

     
</TEXT>
</DOC>
