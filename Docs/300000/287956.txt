<DOC>
<DOCNO> 287956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yazar/sazak.html </URL>
<DATE> 2004/11/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Atatürk'ten sonra... 
</HEADLINE>
<TEXT>


29 Ekim Cumhuriyet Bayramı'nda ünlü tarihçimiz Halil İnalcık'ın 'Doğu Batı' dergisine yazdığı 'Atatürk ve Atatürkçülük' makalesinden alıntılarla bir 'modernleşme projesi' olarak Türkiye Cumhuriyeti'nin kuruluş felsefesini aktarmaya çalışmıştık. 10 Kasım Atatürk'ü Anma Günü nedeniyle 1930'ların tek parti düzeniyle CHP çok partili siyasal döneminin geçen 50 yılına damgasını vuran 'Atatürk'ten sonra Atatürkçülük' tartışmasından görüşler aktaralım. 
Halil İnalcık, sosyolog S. N. Eisenstadt'ın analizinden hareketle Türkiye'deki Kemalist devrimi benzerlerinden ayıran 'Toplumun, İslami çerçevesinden çekilerek yeni bir Türk milleti kurgulanmak istenmiş olması'nın günümüzdeki sancılarına değiniyor 
"Türkiye'de ulus - devlet, laik eğitim sistemi, endüstrileşme ile demokrasi birbirinden bağımsız gelişmeler gösterdi. Fabrika ve tren yolları mutlaka zihniyet değişimi getirmedi. 
Bölünmez ülke bütünlüğü, herkes için Türk vatandaşlığının zorunlu olması, bu yüzden de devletin seküler - laik olması, dinlerin bireysel vicdana bırakılması ve bütün bunların kanun zorunluluğu altına alınması. 
Son on yılda Batı'dan gelen bu kavram ve kurumlara karşı bir direnç ve sorgulama akımının güçlü biçimde kendini gösterdiği ortadadır. 
İslamlaşma akımının toplum ve politikada güçlenmesi, etnik sorunların ilk sırayı almasını, Türkiye misalinde ulus - devletin ortaya çıkan özgün gelişmeleri olarak algılayabiliriz." 
Oysa Mustafa Kemal ve arkadaşları, Batılılaşma hedefi olan yeni bir 'toplum haritası'yla ütopya yola çıkmışlardı. Prof. Şerif Mardin Max Weber gibi sosyologların formüle ettikleri biçimiyle yeni sosyal düzen 'onur ve mevki' esasına göre kuruluyordu. Metin Heper bunu 'sultan - halifenin patrimonyal devletinden halk egemenliğine geçiş' olarak tanımlıyor 
"Mustafa Kemal'in düşlediği devlet, bir yandan sultan - halifenin şahsi egemenliğinden, öbür yandan Avrupa'nın emperyalist sömürüsünden ve egemenliğinden kurtulmuş, Avrupa devletleriyle eşit, haysiyetli, modern bir devlet ideolojisiydi." 
Halil İnalcık, Kemalist devriminin toplumu 'yukarıdan aşağıya değiştirme'sine yönelik eleştirilerin onun 'tarihi değerini küçültmeyeceği' görüşünde Fransız İhtilali dahil, devrimin bilinçli ifadesini aydınlar temsil etmiştir. Buna karşılık Batı modernitesinin kültürel gelişim prensiplerinin geleneksel yapıyı değiştireceği varsayımı Türkiye'deki son gelişmeler ışığında sorgulanıyor. 
Türkiye'ye özgü yeni bir durum da, bugüne dek Cumhuriyet'in modernleşme projesine dirençli gözüken kesimlerin AKP'nin siyasi önderliğinde Avrupa'yla bütünleşme iradesidir. 
Atatürk'ün ilerleme ve 'çağdaş uygarlık' ütopyası boşa çıkmadı. 



</TEXT>
</DOC>
