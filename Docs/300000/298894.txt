<DOC>
<DOCNO> 298894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/soneko01.html </URL>
<DATE> 2004/12/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Renault, pazarda daralma bekliyor... 
</HEADLINE>
<TEXT>

     Renault, yıl içinde yapılan vergi değişiklikleri ve bu yıl satışların yüksek olması nedeniyle 2005'de otomotiv pazarında yüzde 10'luk daralma bekliyor. 
     Renault Motorlu Araçlar İmal ve Satış MAİS Genel Müdürü İbrahim Aybar, AA muhabirine yaptığı açıklamada, otomotiv sektöründeki tüm kuruluşların yıl içindeki iniş-çıkışlardan önemli derecede etkilendiğini kaydetti. 
     Aybar, ilk olarak hurda indiriminde Bakanlar Kurulu kararıyla yapılan ani değişikliğin sektörü sarstığını, bu yüzden tüm bağlantıları tamamlanmış, siparişleri verilmiş ve işlemleri son noktaya gelmiş müşterilerin mağdur olduğunu bildirdi. 
     Hurda indiriminin ardından art arda şokların devam ettiğini vurgulayan Aybar, TBMM kapanmadan önce çıkartılan vergi kanunuyla ticari araçlarda vergi artışına gidildiğini, bunun da sektörde yeni bir sıkıntı yarattığını kaydetti. 
     Yılın son aylarının otomotiv sektörü için hareketli geçmesi gerekirken beklenen satışın yaşanamadığını ifade eden Aybar, şunları söyledi 
     ''ÖTV indirimindeki değişikliğin ardından çıkarılan vergi kanunu da yetmedi. Yılın son ayları satış açısından hareketli aylardır. Yıl sonuna 20 yılın istatistik değerleriyle girerken, bu sefer de 2 Kasım'da bir başka şok daha yaşadık. Yine ÖTV artışı geldi.'' Aybar, yaşanan sıkıntılar nedeniyle sektörde ciddi kaygıların oluştuğunu, stokların etkisiyle ciddi bir rekabet içine giren sektörün yılın son döneminde zor günler yaşadığını, yeni yılla ilgili umutların kırıldığını kaydetti. 
     Sektörün etkilendiği kadar müşterilerin de değişiklikten tedirgin olduğunu belirten Aybar, ''Son yapılan vergi ayarlamaları ve bu yılın başlarında satış performansının yüksekliğini göz önüne alırsak, en iyimser tahminle 2005'de pazarda yüzde 10 daralma bekliyoruz'' dedi. 
     
     YENİ MODELLER, GENÇLER VE KADINLAR 
     Aybar, 2005 yılında da pazarda en iyi olmak için çalışacaklarını bunun için yeni yatırımlar ve kampanyalar yürüteceklerini söyledi. 
     Aybar, Euro NCAP'tan en yüksek not olan ''5 yıldız'' alan Renault Espace, Megane Coupe Cabriolet ve Modus modellerinin yenilerini gelecek yılın ilk yarısında Türkiye pazarına sunacaklarını kaydetti. 
     Pazarın ve sınıfının en güvenlisi olan bu modellerden oldukça umutlu olduklarını söyleyen Aybar, yeni modellerde hedef kitle olarak gençler ve kadınları gördüklerini belirterek, şunları kaydetti 
     ''Özellikle zarif modellerimizle kadınları Renault bayilerine çekmek istiyoruz. Çünkü, artık kadınlar kendi kazançlarını sağlayabiliyor ve kazandıkları parayı nereye ve nasıl harcayacaklarına kendileri karar verebiliyorlar.'' Aybar, 2004'de otomotiv pazarından yüzde 16 pay hedeflediklerini ve bunda başarılı olduklarını, 2005'deki hedeflerini ise yüzde 17 olarak belirlediklerini ifade etti. 
     
</TEXT>
</DOC>
