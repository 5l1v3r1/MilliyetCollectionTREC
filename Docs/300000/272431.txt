<DOC>
<DOCNO> 272431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur24.html </URL>
<DATE> 2004/09/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tren kazalarında ölenlerin yakınları tazminat için başvurmaya başladı 
</HEADLINE>
<TEXT>

     Pamukova ve Tavşancıl'da meydana gelen tren kazalarında hayatını kaybeden vatandaşların yakınları, tazminat için TCDD'ye başvuruyor. Kuruma şu ana kadar 8 aile başvuruda bulundu. Diğerleri de evraklarını tamamlamaya çalışıyor. 
     A.A muhabirinin aldığı bilgiye göre TCDD Genel Müdürlüğü, Pamukova'da hayatını kaybeden 37 ve Tavşancıl'da hayatını kaybeden 8 kişinin ailelerine 17 Ağustos 2004 tarihinde birer yazı göndererek hem başsağlığı dileğinde bulundu hem de tazminat ödemeye hazır olduğunu bildirdi. Genel Müdürlük, kazalarda hayatını kaybeden yabancı uyruklu vatandaşların ailelerine de aynı yazıları iletti. 
     Bunun üzerine kazalarda ölenlerin yakınları, hayatını kaybedenlerin yaş, meslek, gelir ve eğitim durumuna ilişkin belgeleri Genel Müdürlüğe göndermeye başladılar. Şu ana kadar 8 aile evraklarını tamamladı. Diğer ailelerin ise TCDD'nin istediği evrakları tamamlamaya çalıştığı öğrenildi. 
     TCDD, tazminat ödemelerinde mahkemelerde esas alınan hesaplamalarla belirleme yapacak. Her bir ölen için yaş, gelir durumu, eğitim durumu ve mesleğine göre ayrı ayrı tazminat miktarı verilecek. 
     Hayatını kaybedenlerin yakınları, belirlenen tazminat miktarlarını kabul etmemeleri halinde de mahkemelere başvurabilecekler. TCDD'nin, ölen kişilerin yakınlarına ödenmek üzere oluşturduğu Dahili Sigorta Fonu'nda yaklaşık 48 trilyon lira bulunuyor. 
     Bu arada TCDD Genel Müdürlüğü'nün, daha önceki kazalarda hayatını kaybedenlere tazminat ödenmesinde mahkeme kararlarını beklerken ilk kez Pamukova ve Tavşancıl'da meydana gelen kazalarda ölenlerin yakınlarına mahkemeye başvurulmadan ödeme yoluna gittiği belirtildi. 
     Öte yandan TCDD Genel Müdürlüğü, her iki kazada yaralananlara ödenecek tazminat konusunda da bir çalışma yapıyor. Genel Müdürlük, yaralılara ödenecek tazminatlar konusunda da yaralıların malullük durumlarını belirten kesin raporları bekliyor. 
     
</TEXT>
</DOC>
