<DOC>
<DOCNO> 275639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy02.html </URL>
<DATE> 2004/09/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Erdoğan kabineye revizyonunu milletvekillerine danışmayacak 
</HEADLINE>
<TEXT>

     Başbakan Tayyip Erdoğan, kabinede yapacağı değişikliğin sayısı ve zamanlamasını belirlerken, beklenenin tersine milletvekillerine danışmayıp tek başına karar verecek. Erdoğan'ın kabine revizyonunu yalnızca Dışişleri Bakanı Abdullah Gül'le istişare etmesi bekleniyor. 
     Meclis'in açılacağı ekim ayı başında TBMM Başkanı ile Meclis'teki yönetim organlarında yapılacak değişiklikler, AKP'de çok uzun süredir beklenti halinde olan kabine revizyonu tartışmasını da yeniden gündeme getirdi. 
     Erdoğan'ın Grup Başkanvekilleri seçimi için Kızılcahamam'daki kampta milletvekillerinin görüşlerini alacak olmasının kabine revizyonunu da gündeme getireceği değerlendirmelerine yol açtı. 
     Edinilen bilgilere göre Başbakan Erdoğan, kabinede yapacağı olası bir revizyonu hiçbir şekilde parti içindeki kurulların gündemine getirmeyecek. Buna göre Erdoğan, önce 2003'teki ilk Büyük Kongre, ardından da yerel seçimler 
     döneminde yapmak istediği, ancak her ikisinde de ertelemek durumunda kaldığı kabine revizyonunun boyutuna ve zamanlamasına kendisi karar verecek. Parti içinde Erdoğan'ın bu konuda izleyeceği tutum, "Bakanlar Kurulu listesini belirleme ve bakanların görevlerine son verme yetkisi Başbakanındır. Erdoğan da asla bu yetkisini kimseyle paylaşmaz. Zaten daha önce ertelemek zorunda kaldığı dönemlerde de yapacağı değişiklikleri, isimlendirme boyutunda asla parti içinde paylaşmamıştır" şeklinde ifade edildi. Aynı değerlendirmelere göre Erdoğan'ın kabine revizyonunu paylaşma konusunda tek bir istisnası olacak. Erdoğan, yapacağı değişiklik konusunda Başbakanlığı devraldığı Dışişleri Bakanı ve Başbakan Yardımcısı Abdullah Gül ile istişarede bulunacak. Erdoğan Gül'e, değiştireceği ve görevlendireceği bakanlar hakkında bilgi verirken, diğer partililerin hemen tamamı değişiklikleri kararnamelerin Cumhurbaşkanı Sezer'in onayına sunulması aşamasında öğrenecekleri belirtiliyor. Erdoğan'ın yaz aylarından bu yana kabinede yapacağı değişikliğin sayısını kafasında oluşturduğu değerlendirmesi de yapıldı. Erdoğan'ın özellikle AB süreciyle ilgili bir zamanlama yaparak ve parti içinde de sıkıntılara yol açmayacak bir kararla bu değişiklikleri gerçekleştirmesi bekleniyor. 
     
</TEXT>
</DOC>
