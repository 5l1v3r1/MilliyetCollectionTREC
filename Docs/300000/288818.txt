<DOC>
<DOCNO> 288818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur20.html </URL>
<DATE> 2004/11/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bayramda yağış var .. 
</HEADLINE>
<TEXT>

     Marmara'nın batısı ve Kıyı Ege'de yarın sağanak ve gökgürültülü sağanak yağış beklenirken, yağışlı hava bayramın son günü Doğu Anadolu'nun güneyi ile Güneydoğu Anadolu'da etkili olacak. 
     Devlet Meteoroloji İşleri Genel Müdürlüğü'nden yapılan ''Meteorolojik Değerlendiremeye'' göre, yurdun batı kesimleri bugün öğle saatlerinden itibaren Orta Akdeniz üzerinden gelen yağışlı hava kütlesinin etkisi altına girdi. 
     Marmara'nın batısı ve Kıyı Ege'de öğleden sonra başlayacak yağışlar, gece etki alanını genişleterek Marmara, Ege ve Batı Akdeniz'de görülecek. Sağanak ve gökgürültülü sağanak şeklinde görülecek yağışlar bu akşam saatlerinde ve gece Marmara'nın Batısı ile Kuzey Ege kıyılarında etkili olacak. Lodos batı kesimlerde öğle saatlerinden itibaren kuvvetli ve kısa süreli fırtına şeklinde esecek. 
     Buna göre yarın Marmara, Ege, Akdeniz, İç Anadolu, Batı Karadeniz, Orta Karadeniz'in iç kesimleri ile Doğu ve Güneydoğu Anadolu bölgeleri yağışlı geçecek. Yağışlar Marmara'nın batısı ve Kıyı Ege'de etkili olmak üzere, sağanak ve gökgürültülü sağanak şeklinde olacak. Batı kesimlerdeki lodos etkisini kaybedecek. Hava sıcaklığı kuzeybatı kesimlerde biraz azalacak. 
     Bayramın son günü olan 16 Kasım Salı günü bütün bölgeler çok bulutlu ve yağışlı geçecek. Yağışlar, Doğu Anadolu'nun güneyi ile Güneydoğu Anadolu'da etkili olacak. Kuzeybatı kesimlerde rüzgarın poyraza dönmesiyle birlikte, batı bölgelerde hava sıcaklığı azalacak. 
     17 Kasım Çarşamba günü Marmara'nın batısı ve Kıyı Ege dışında kalan tüm yurtta yağış bekleniyor. Yağışlar Orta ve Doğu Karadeniz'de etkili olmak üzere, yağmur ve sağanak, Batı Karadeniz'in iç kesimlerinde karla karışık yağmur yükseklerinde kar şeklinde olacak. Poyraz batı kesimlerde kuvvetli esecek ve hava sıcaklığı poyrazla birlikte kuzey ve iç kesimlerde hissedilir derecede azalacak. 
     
</TEXT>
</DOC>
