<DOC>
<DOCNO> 261554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/soneko09.html </URL>
<DATE> 2004/08/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüzmen Yurt dışı müteahhitlerin projeleri, 3 milyar doları aştı 
</HEADLINE>
<TEXT>

     Güliz Demircan 

Devlet Bakanı Kürşad Tüzmen, yurt dışında faaliyet gösteren Türk müteahhitlerinin bu yılın ilk 7 ayında üstlendikleri projelerin 3 milyar 100 milyon dolara ulaştığını bildirdi. 
     Tüzmen, yurt dışında faaliyet gösteren Türk müteahhitlik firmalarının çalışmalarını başarılı bir şekilde sürdürdüklerini belirterek, firmaların bu yılın ilk 7 ayında yurtdışında toplam 149 proje üstlendiğini söyledi. 
     Bakan Tüzmen, şöyle devam etti 
     ''Afganistan, Azerbaycan, Birleşik Arap Emirlikleri, Bosna Hersek, Bulgaristan, Cezayir, Fas, Gürcistan, Irak, İran, Katar, Kazakistan, Kırgızistan, KKTC, Kuveyt, Moldova, Pakistan, Romanya, Rusya Federasyonu, Suudi Arabistan, Tacikistan, Türkmenistan, Ukrayna, Umman ve Ürdün'de üstlenilen projelerin toplam tutarı 3 milyar 100 milyon dolara ulaştı. 2004 yılı için yurt dışı müteahhitlik sektöründe 5 milyar dolar hedef belirlemiştik. Müteahhitlerimizin ilk 7 aylık performansı bu hedefe ulaşacağımızı gösteriyor.'' Son dönemde Afrika ülkelerinin Türk müteahhitleri için önemli bir pazar olarak ortaya çıktığını kaydeden Tüzmen, bu yıl hem ihracatta hem yurt dışı müteahhitlik alanında Afrika ülkelerini hedef ülkeler arasına aldıklarını ve çalışmaların sonuçlarının alınmaya başladığını bildirdi. 
     Tüzmen, özellikle Kuzey Afrika ülkelerinde Türk müteahhitleri için çok olumlu gelişmeler olduğunu kaydederek, Türk müteahhitlik sektörünün üstlendiği projelerin yüzde 35'inin Ortadoğu ülkelerinde, yüzde 34'ünün Avrupa ve Doğu Avrupa ülkelerinde, yüzde 18'inin Bağımsız Devletler Topluluğu'nda, yüzde 10'unun da Afrika ülkelerinde yer aldığını belirtti. 
     
     PETROL ÜRETİCİSİ ÜLKELERDE, YENİ İŞ OLANAKLARI 

     Gelirleri artan petrol üreticisi ülkelerin yatırımlarını da artırdığına dikkat çeken Tüzmen, şöyle devam etti 
     ''Petrol fiyatlarının yükselmesiyle geliri artan petrol üreticisi ülkeler yatırımlarını da artırıyorlar. Bu Türk müteahhitleri için yeni fırsatlar yaratıyor. On milyarlarca dolarlık bu artı yatırımlardan yararlanma fırsatı doğuyor. 
     Türk müteahhitlerinin bu fırsatı en iyi şekilde değerlendireceklerine inanıyorum. Devlet olarak bizler de müteahhitlerimize her türlü desteği vermeye hazırız. Petrol fiyatlarının artışı nedeniyle uğradığımız zararı bu ülkelerde alacağımız ihalelerle kapatmayı hedefliyoruz. Bu konuda başarılı çalışmalar yapabiliriz. Ben Türk müteahhitlerinin bunu başaracağına inanıyorum.'' 
     
</TEXT>
</DOC>
