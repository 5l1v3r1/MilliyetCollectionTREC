<DOC>
<DOCNO> 283099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun22.html </URL>
<DATE> 2004/10/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
47 nüfuslu Pitcairn adasında 7 sanıktan 6'sı tecavüzcü çıktı 
</HEADLINE>
<TEXT>

     Güney Pasifik'te bulunan 47 nüfuslu İngiliz sömürgesi Pitcairn adasında, aralarında adanın belediye başkanının da bulunduğu 7 erkekten 6'sı, 12 yaş civarındaki küçük kızlara çok sayıda tecavüz ve cinsel saldırıdan suçlu bulundu. 
     Yeni Zelanda televizyonunun haberine göre, suçlu bulunan erkekler, küçük yaştaki kızlarla birlikte olmanın 18. yüzyılda ''Bounty'' gemisi isyancılarının Tahitili eşleriyle birlikte adaya ayak bastığı günlerden bu yana gelenek olduğunu öne sürdüler. 
     Şu anda yetişkin olan kurbanlarsa Yeni Zelanda'dan video bağlantısıyla katıldıkları mahkemede yaptıkları açıklamada, kızlara ''seks objeleri'' olarak davranıldığını söyledi. 
     Yeni Zelanda'daki İngiliz Yüksek Komiserliği sözcüsü Bryan Nicolson, 7 sanıktan 6'sının suçlu bulunduğunu, sanıklar arasında bulunan Belediye Başkanı Steve Christian'ın 5 tecavüz vakasından ve bir dizi cinsel saldırıdan suçlandığını belirtti. 
     Savcılık, yaşındaki Christian'ın 1789 yılında adaya gelen ''Bounty'' isyancılarına önderlik eden Fletcher Christian'ın soyundan geldiğini, adadaki topluluğun lideri olduğunu ve genç kızlarla cinsel ilişkiye girmenin hakkı olduğuna inandığını kaydetti. 
     Yargılananlardan Christian'ın oğlu Randy ile kuzeni Dennis Christian, Len Brown ve oğlu Dave Brown ile Terry Young adlı şahıslar çeşitli tecavüz ve cinsel saldırıdan suçlu bulundu, diğer sanık Jay Warren aklandı. 
     Sanıklara yöneltilen cinsel saldırı ve tecavüz suçlamaları, 1999 yılında adaya gelen bir İngiliz kadın polisin raporlarından hareketle 40 yıllık bir geçmişe uzanıyor. 
     Güney Pasifik'teki son İngiliz toprağı olan 47 nüfuslu Pitcairn Adası'nın yüzölçümü 5 kilometrekare. 
     
</TEXT>
</DOC>
