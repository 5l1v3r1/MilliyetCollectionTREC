<DOC>
<DOCNO> 259193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/siyaset/siy05.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fransa, Ermenileri kullandı' 
</HEADLINE>
<TEXT>


ÖNDER YILMAZ Ankara 


Hükümet, Fransa'nın sözde Ermeni soykırım tasarısını benimsemesi üzerine atağa geçti. Başbakanlık Devlet Arşivleri Genel Müdürlüğü, Fransa'nın Ermenileri kullandığını belgeleriyle ortaya çıkardı. 2 yıl süren çalışma sonrası "Osmanlı Belgelerinde Ermeni - Fransız İlişkileri" adlı 3 ciltlik kitap hazırlayan Arşiv Genel Müdürlüğü, 1879 - 1922 arasındaki döneme ait 289 belgeye ulaştı. Fransızların Ermenileri kışkırtması, bölücü propagandalar, Anadolu'da Türk halkına yönelik katliamlar ve askeri karakollara saldırıların belgelerle ortaya konulduğu araştırmada, Fransızca belgelerin orijinalleri ve tercümeleriyle Osmanlıca belgelerin de sadeleştirilmiş metinleri yer aldı. Başbakanlık Devlet Arşivleri Genel Müdürü Yusuf Sarınay, araştırmayla ilgili şunları kaydetti "Fransa, kendi ordusunda binlerce Ermeniyi Mısır, Kıbrıs ve Lübnan'da eğiterek 1. Dünya ve Kurtuluş savaşları sırasında Türklere karşı savaştırdı. Maraş ve Adana'da Fransa askerlerini çekip Ermeni askerlerini yerleştirerek halkın katledilmesine yol açtı. Osmanlı belgelerinde bunlar tek tek kayda geçirilmiş." 
Sarınay, araştırmanın Avrupa Komisyonu nezdinde kabul görmesi için çalıştıklarını da belirtti. Sarınay, Batılı diplomatlara "Biz Osmanlı'nın soykırım gibi bir niyeti olsaydı, en güçlü olduğu dönemde neden yapmadı Neden çöküş döneminde böyle bir katliama yönelsin' diye soruyoruz" dedi. 


</TEXT>
</DOC>
