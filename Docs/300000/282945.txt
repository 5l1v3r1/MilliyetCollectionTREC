<DOC>
<DOCNO> 282945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo07.html </URL>
<DATE> 2004/10/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İngiltere'de Manchester United-Arsenal kapışacak... 
</HEADLINE>
<TEXT>

     İngiltere’de iki teknik direktör Alex Ferguson ile Arsene Wenger arasında artık kan davasına dönüşen karşılaşmada Manchester United yarın Old Trafford’da lider Arsenal’i konuk edecek. Ezeli rakibinin 11 puan gerisinde bulunan Kırmızı Şeytanlar kendileri için ya tamam ya devam anlamı taşıyan dev maça mutlak galibiyet parolasıyla çıkacak. 
     Primier Lig'de 48 maçtır yenilmeyen ve otoritelerce Avrupa'nın en iyi futbol oynayan takımı olarak kabul edilen Arsenal, Manchester'ı kendi sahasında yenerse rakibine büyük bir darbe indirmiş olacak. 
     Alex Ferguson'ın Manchester United'ı kazandığı takdirde ise hem Arsenal'in yenilmezlik ünvanını yok edecek hem de aradaki puan farkını 8'e indirecek. 
     Geçen sezon iki ekibin karşılaşmasından sonra futbolcular sahada yumruk ve tekmelerle birbirine girmiş, olaylı maç uzun süre konuşulmuştu. 
     Öte yandan bu akşam gözler Rooney'de olacak. Genç yıldız Everton forması giyerken Arsenal'e son dakikada mükemmel bir gol atmış, Londra ekibinin yenilmezlik ünvanına son vermiş ve İngiliz basınının gündemine bir anda bomba gibi düşmüştü. Bu akşam Manchester taraftarı yine böyle bir patlama bekliyor. 
     
</TEXT>
</DOC>
