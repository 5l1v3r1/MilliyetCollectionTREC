<DOC>
<DOCNO> 289611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur28.html </URL>
<DATE> 2004/11/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Uludağ'da kar kalınlığı 7 santimetreye ulaştı... 
</HEADLINE>
<TEXT>

     Kış turizminin önde gelen merkezlerinden Uludağ'da, kar kalınlığı 7 santimetreye ulaştı. 
     AA muhabirinin Uludağ Meteoroloji İstasyonu yetkililerinden aldığı bilgiye göre, ''Beyaz cennet''te iki gün önce yağmurla karışık başlayan kar yağışı, dün akşamdan beri etkili oluyor. 
     Yetkililer, Oteller Bölgesi'nde kar kalınlığının 7 santimetreye ulaştığını, yağışın akşam geç saatlere kadar devam edeceğini, bu nedenle kar kalınlığının 10 santimetreyi bulabileceğini bildirdiler. 
     Yarından itibaren iki gün süreyle yerini parçalı bulutlu havaya bırakacak olan kar yağışının 20 Kasım'da yeniden başlayacağını kaydeden yetkililer, hava sıcaklığının eksi 3 dereceye kadar düştüğü bölgede sisin de etkili olduğunu, görüş mesafesinin 150-200 metreye kadar düştüğünü söylediler. 
     Bu arada, kar yağışını fırsat bilen ''beyaz cennet''in günübirlik ziyaretçileri, kar üstünde mangal keyfi yaptılar, kartopu oynamayı da ihmal etmediler. 
     
</TEXT>
</DOC>
