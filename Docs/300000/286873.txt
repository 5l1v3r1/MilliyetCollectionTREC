<DOC>
<DOCNO> 286873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/soneko04.html </URL>
<DATE> 2004/11/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kaçak cep telefonlarının neden olduğu vergi kaybı... 
</HEADLINE>
<TEXT>

     Türkiye'de yılda yaklaşık 30 milyon cep telefonu satışının yapıldığı, bunların yüzde 20'sinin yurda kaçak yollarla getirilerek piyasaya sürüldüğü bildirildi. 
     Mobil İletişim Sistemleri ve Araçları İşadamları Derneği MOBİSAD Yönetim Kurulu Başkanı Murat Dursun, AA muhabirine yaptığı açıklamada, kaçak cihazların telefon sektörünün önündeki en önemli problem olduğunu kaydetti. 
     Dursun, bu nedenle dernek olarak önceliği kaçak telefonla mücadeleye verdiklerini, bu problemi destekleyen unsurları tespit etmeye ve tek bir vücut halinde hareket etmeye çalıştıklarını belirtti. 
     Türkiye'de kaçak telefon sektörünün doğduğunu anlatan Dursun, ''Ülkede satılan 30 milyon cep telefonun yüzde 20'si kaçak yollarla yurda getiriliyor. Yani, her 5 cep telefonundan 1'i kaçak'' dedi. 
     Dursun, piyasada kaçak telefon satma gerekçelerinin başında yüzde 26'ya varan vergi oranlarının geldiğini, buna bir de bu telefonların yurda kaçak getirilişindeki kolaylık eklenince sorunun büyüdüğünü anlattı. 
     İletişimin ve bunun günümüzdeki en etkin aracı olan telefonun artık lüks olmaktan çıkarak ihtiyaç haline geldiğini vurgulayan Dursun, şöyle devam etti 
     ''Cep telefonu insanların vazgeçemeyeceği en önemli ihtiyaçlardan biri. Bu nedenle mobil iletişim sektörüne yoğun bir talep var. Daha ucuz bir ürünü gören vatandaşlar ise fiyatına aldanıp garantisiz, içindeki parçaların bir çoğu değiştirilmiş kaçak telefonları almak zorunda kalıyor. Çözümün temelinde bilinçlendirme yatıyor. Ama bu da kolay yapılamıyor. Kaçak telefondan sadece işini dürüstçe yapan cep telefonu satıcıları değil devlet de büyük zararlar görüyor. Kaçak telefonlardan oluşan yıllık vergi kaybı yaklaşık 160 trilyon lira, bu büyük bir rakam.'' Avrupa ülkelerindeki vergi oranlarının yüksek olmadığını ifade eden Dursun, Türkiye'de ise ciddi vergi yükünün bulunduğunu belirtti. 
     Dursun, vatandaşları da uyararak cep telefonu alırken fatura alınmasını, garanti kağıtlarının incelenmesini, e-mail numarası olmasına dikkat edilmesini ve pil kapağının kontrol edilmesini istedi. 
     Dursun, bu kontroller konusunda MOBİSAD üyesi kuruluşların yardımcı olmaya hazır olduğunu sözlerine ekledi. 
     
</TEXT>
</DOC>
