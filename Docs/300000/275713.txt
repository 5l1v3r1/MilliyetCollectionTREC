<DOC>
<DOCNO> 275713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur20.html </URL>
<DATE> 2004/09/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mersin'de deprem 4.4 
</HEADLINE>
<TEXT>

     Mersin'in Erdemli ilçesinde orta şiddette bir deprem oldu. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, Erdemli'de saat 11.02'de 4.4 büyüklüğünde deprem kaydedildi. Depremde ilk belirlemelere göre can ve mal kaybı olmadığı bildirildi. 
     AA muhabirinin Mersin Valiliği, Erdemli Kaymakamlığı ve Erdemli İlçe Jandarma Komutanlığı yetkililerinden aldığı bilgiye göre, saat 11.02'de meydana gelen 4.4 büyüklüğündeki depremde can ve mal kaybının olmadığı, araştırmaların sürdürüldüğü belirtildi. 
     
     ''GELİŞMELERİ İZLİYORUZ'' 

     Jeofizik Mühendisleri Odası Adana Şube Başkanı Melih Baki de merkez üssü Mersin'in Erdemli İlçesi olan depremle ilgili olarak ''Endişe edilecek bir durum yok. Gelişmeleri izliyoruz'' dedi. 
     Baki, depremin, Adana ve Mersin'in bazı ilçelerinde de hissedildiğini söyledi. Adana Şubesi olarak Erdemli ve çevresinde yaklaşık 1 yıldır çalışma yürüttüklerini belirten Baki, Akdeniz Bölgesi'nin, yer hareketleri açısından aktif bir dönem geçirdiğini kaydetti. 
     Vatandaşlardan korkuya kapılmamalarını isteyen Baki, gelişmeleri takip ettiklerini belirtti. 
     Erdemli'de 18 Ağustos Çarşamba günü sabah saat 8.57'de 4.6 büyüklüğünde deprem meydana gelmiş, can ve mal kaybı yaşanmamıştı. 
     

     
</TEXT>
</DOC>
