<DOC>
<DOCNO> 269749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko31.html </URL>
<DATE> 2004/09/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Mayada KDV indirimi ekmek fiyatına yansımayacak... 
</HEADLINE>
<TEXT>

     Türkiye Fırıncılar Federasyonu Başkanı Halil İbrahim Özsoy, mayada KDV'nin yüzde 18'den yüzde 8'e indirilmesinin yeterli olmadığını, ekmek katkı maddeleri dahil, unda olduğu gibi yüzde 1'e indirilmesi gerektiğini söyledi. 
     Özsoy, düzenlediği basın toplantısında, işçilik giderlerindeki artışa dikkati çekerek, mayadaki KDV düşüşünü ekmek fiyatlarına yansıtamayacaklarını, ancak un fiyatlarının geçen yıla göre fazla değişmemesi nedeniyle, ekmekte zam yapmama politikasını yıl sonuna kadar sürdüreceklerini belirtti. 
     Türkiye genelin ekmeğin kg fiyatının 1 milyon 250 bin lira ile 1.5 milyon lira arasında değiştiğini, Temmuz itibariyle son 1 yıldır bu fiyatların artmadığını anlatan Özsoy, maliyetlerde önemli artış olmazsa, bu fiyatların yıl sonuna kadar korunacağını kaydetti. 
     Ekmekte satış yerlerinin düzenlenmesi, hijyenik olmayan ortamlarda ekmek satışlarının önlenmesi konusunda Tarım ve Köyişleri Bakanlığı'nın bir yönetmelik hazırladığını, bu konuda kendilerinin de işbirliği yaptığını belirten Özsoy, bakanlığın denetimlerine de destek verdiklerini söyledi. 
     Fırıncıların eğitimi konusunda faaliyetlerinin sürdüğünü anlatan Özsoy, fırıncıların 1 haftalık eğitim ile sorumlu yönetici olabilmesine ilişkin soru üzerine, şöyle konuştu 
     ''Gıda mevzuatı uyarınca, her gıda işletmesinin sorumlu yönetici çalıştırması gerekiyor. Ancak her fırıncı esnafı bunu kaldıracak güçte değil. Sonra 5 işletmeye bir sorumlu yönetici, gıda mühendisi bakabilir dendi. Bu haliyle sorumlu yönetici istihdamının sektöre bir faydası yoktu. Bunların yaptırımı yoktu. Önce esnafı para kazanır hale getirmek lazım. Uygun hale gelen fırıncı o zaman sorumlu yönetici istihdam edebilir. Şu aşamada, fırıncıların eğitimi daha yararlı.'' Halil İbrahim Özsoy, federasyonun zam yapmama kararına karşın Ankara Fırıncılar Odası'nın bir süre önce ekmek fiyatlarına zam istediğinin hatırlatılması üzerine, federasyonun uygun görüşü alınmadan ekmekte fiyat ayarlamalarına gidilememesi yönünde, Sanayi ve Ticaret Bakanlığı'na düzenleme önerdiklerini açıkladı. 
     
     TÜRKİYE, DÜNYA FIRINCILAR FEDERASYONU ÜYESİ 
     Dünya Fırıncılar Federasyonu'nun 28 Ağustos'ta Meksika'da yaptığı toplantıda, Türkiye Fırıncılar Federasyonu'nun üyeliğe kabul edildiğini de açıklayan Özsoy, federasyonun 2005 yılı 6 aylık toplantısından birinin Ankara'da yapılacağını bildirdi. 
     Dünya Fırıncılar Federesyonu, Yunanistan ve Polonya fırıncılar federasyonu başkanlarının, bu ay içinde İstanbul'da yapılacak Ekmek Üretim Teknolojileri Fuarı'na katılacağını kaydeden Özsoy, burada Yunanistan ile ''kardeş federasyon'' sözleşmesi imzalayacaklarını kaydetti. 
     
</TEXT>
</DOC>
