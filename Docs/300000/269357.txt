<DOC>
<DOCNO> 269357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/yazar/altan.html </URL>
<DATE> 2004/09/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Abstre 
</HEADLINE>
<TEXT>


Sonsuza açılmış uçan mavilik. Mavilerden doğan beyaz maviler, mavilerin boyutsuz aynasında, geniş maviler, boy boy maviler... Gözlerin imbiğinden süzülen aydınlıkta usul usul kımıldayan mavi bir böcek. Mavi ten, mavi saç, mavi düşünce. Ve mavi düşüncede mavi ölecek. 
Bir avuç açılır büyük ve korkunç. Bir avuç açılır gecede parmakları. Bir avuç ki boşlukta, bir avuç ki sarkar kenarlarından yırtılmış ufuklar, bir avuç ki minicik kalmış içinde bütün yıldızlar, güneş ve dünya... 
Siyahın sarhoşluğunda sallanır ağaçlar. Dallarda yaprak yaprak gerinen siyah yokluk. Bir siyah yol uzar dudaklardan öteye. Ve bir siyah at ürperir, yollardan yokluklara hediye. 
Tükenmez derinliklerin dibinden su kabarcıkları gibi yüzeye çıkan çocuk pabucu. Esen saç, yağan şafak ve susuzluk. Ve aklın kaybolan ucu. 
Bir tabut gider büyük değil bir tabut gider kızgın menekşe kokusunda... Açılmış pencerede buruşur bir bekleyiş. Bu bekleyişin son meyvesinde sallanır bir iskelet. Bir iskelet ki gözleri oyuk değil, bir iskelet ki elleri sıcaktır. Bir iskelet ki göğsünde yürek, fısıldar mavilere 
- Ne zaman doğacağım 
Geçmişten süren filizde ne kadar değişmiş renkler. Yaşanmış yaşantılar tek tek tamirden geçmede... Ayak uçlarına basa basa rüyaya giren ölü şuurda bir eriyiş ve bir bilmece çözümü 
- O ölü siz misiniz Çokça değişmiş yüzünüz, bakışlarınız başka. Niçin bu biçimde çıkıverdiniz karşıma 
Aynı kaynaktan uzanan arzu, bir ebedir ki bu saklambaç oyununda, her köşedeki gölgeye sevinçle bağırır 
- Sobe. 
- Yok, hayır kimse yokmuş orada... Ya peki siz 
Başka bir saklambacın oyuncusu olmalı... Değişik oyunlardan çıkıp da yaklaşırlar. Ve dalarlar maviye... 
Elsiz, ayaksız ve vücutsuz kalmanın hafifliği... Bir nefes gider gelir, karışır maviliğe... Mavilik gider gelir ve karışır nefese... Nefes ve mavilik. Ve sonra yalnız mavilik... Yalnız mavilik... Yalnız mavilik... 
Birden mavi bir tayfunda bir müthiş dönüş başlar yüzler geri gelir, eller, ayaklar geri... Kayalar yerlerine oturur, gemiler yerlerine... Masa, sehpa ve koltuk yerlerine... 
Bir duman savrulur havaya, iki parmak tablada bir sigara söndürür ve uzanır ikinci bir sigaraya... 

Not 36 yıl önce yazılmış bir yazı... "Kopuk Kopuk"tan... 



</TEXT>
</DOC>
