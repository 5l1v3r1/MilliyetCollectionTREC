<DOC>
<DOCNO> 293253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/magazin/axmag01.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kapanmayı istiyordum' 
</HEADLINE>
<TEXT>


Alman Focus dergisine konuşan Sibel Kekilli, çocukken kapanmak istediğini, 36 duayı ezbere okuduğunu anlattı 

FRANKFURT Milliyet 

Berlin Film Festivali'nde 'Duvara Karşı' filmiyle önce Altın Ayı, ardından da Bambi Ödülü'nü kazanan oyuncu Sibel Kekilli, Türk kızlarını özgürlüklerine sahip çıkma yolunda cesaretlendirmeyi hedeflediğini açıkladı. 
Kekilli, Alman Focus dergisinin 'Kadın özgürlüğü, İslam, entegrasyon ve kimlik' konusundaki sorularını yanıtladı. Kekilli, "Neden, kendinizi eşitlik ve özgürlük savaşçısı olarak görüyorsunuz " sorusuna şu yanıtı verdi "Bu role aday olmamıştım. Ancak özgürlüğümü kazanmayı başardım. Bugün birçok Türk kökenli genç kız için, örnek haline gelmek bana onur veriyor. Bu kızlara cesaret vermek ve 'Kendi hayatınızı yaşayın, bu herkesin hakkı ' mesajını vermek istiyorum." dedi. Almanya'daki Türk kökenli genç kızların baskı altında olduğunu iddia eden Kekilli, dini kurallar ve Kuran'ın bu baskılarda 'bahane' olarak kullanıldığını ileri sürdü. 

'İnancımı kaybettim' 
Kendisini 'kökleri Türk bir Alman' olarak tanımlayan Kekilli, küçükken 36 duanın Arapçasını ezbere bildiğini, İslam dinine hayran olduğunu, hatta tamamen kapanmak istediğini, ancak, artık inancını kaybettiğini söyledi. 
Almanya'daki Türklerin son zamanlarda kendi içlerine kapandıklarını da vurgulayan Kekilli, entegrasyon konusunda hem Almanların hem de göçmenlerin hata yaptığını savundu. 



</TEXT>
</DOC>
