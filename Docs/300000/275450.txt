<DOC>
<DOCNO> 275450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/ekonomi/eko05.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tekel'i marka marka satmak daha kolay' 
</HEADLINE>
<TEXT>


Rekabet Kurulu Başkanı Mustafa Parlak, Tekel'in sigara markalarının bölünerek satılmasının, blok satışa göre daha sağlıklı olacağını söyledi 

EKONOMİ SERVİSİ 

Rekabet Kurulu Başkanı Mustafa Parlak, Tekel'in sigara markalarının bölünerek satılması halinde, 'blok satışa' göre daha rekabetçi bir yapının elde edilebileceğini açıkladı. Parlak, "Böylece Amerikan harmanlı sigara pazarında üç ya da dört oyunculu, şark tipi pazarda ise iki ya da üç oyunculu pazar elde edilebilir. Diğer durumda ise rekabet ortadan kalkabilir. Bölünerek satılırsa Tekel'in tüm markalarının, gerek mevcut, gerekse de potansiyel oyunculardan talep görmesi olası'' diye konuştu. 
Parlak, "Vergi adaletsizliği, Tekel'i alacak firmalara avantaj sağlamaz mı " sorusu üzerine şunları kaydetti 
"Sağlayabilir. Özelleştirmede sadece gelir düşünülüyorsa alıcıya, vergi konulmayacağının, rakip yaratılmayacağının güvencesini verirseniz, bu özelleştirmeyi yüksek fiyatta yapabilirsiniz. Fas'ta, Türkiye'nin yedide 1'i büyüklüğündeki bir pazar, 1.8 milyar dolara özelleştirildi. Ama rakip yaratılmayacağı ve yeni vergi konmayacağı garantisi verildi. Ona oranlanırsa Tekel'in 8 - 10 milyar dolar olması lazım." 

Varlıklar da satılıyor 
Özelleştirme İdaresi Başkanlığı ÖİB , Tekel'e ait bazı tesisleri özelleştirmek amacıyla bugün verdiği ilanlarla ihaleye çıkıyor. İhaleye çıkılacak varlıklar arasında Manisa Akhisar'daki sigara fabrikası inşaatı, Ankara'daki Tekel Başmüdürlük, idare, ambar ve genel müdürlük inşaatı, Gümüşhane'deki kapatılan kibrit fabrikası makine ve ekipmanları ile Kristal Tuz Rafinerisi'ndeki yüzde 99.3'lük kamu hissesi yer alıyor. Kağızman Kaya Tuzu Tuzlası'nın ise işletme hakkının satışı öngörülüyor. 




</TEXT>
</DOC>
