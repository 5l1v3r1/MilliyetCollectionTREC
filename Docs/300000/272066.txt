<DOC>
<DOCNO> 272066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo27.html </URL>
<DATE> 2004/09/15/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İstanbulspor'a psikolojik destek... 
</HEADLINE>
<TEXT>

     Birinci Süper Futbol Ligi'nde bu sezon henüz galibiyetle tanışamayan İstanbulspor'da, yönetim kurulu futbolculara psikolojik destek sağlıyor. 
     Sarı-siyahlılar, motivasyon ve takım ruhu konularında uzmanından ders alıyor. 
     Beyni yönlendirme, programlama konularında Uluslararası NLP Uzmanı Ali Dinler'in, bir otelde İstanbulsporlu futbolculara ders verdiği bildirildi. 
     Sarı-siyahlı kulübün asbaşkanı Orhan Seyfi Güner, AA muhabirine yaptığı açıklamada, yönetimin isteği üzerine gerçekleştirilen uygulamanın haftalık veya 15 günlük zaman dilimleri içinde süreceğine dikkat çekerek, futbolcularının bunun faydasını göreceğine inandıklarını söyledi. 
     Öte yandan Samsunspor maçı hazırlıklarını sürdüren sarı-siyahlılarda, sağ göz küresi tabanındaki kırık nedeniyle daha önce ameliyat olan Ahmet Dursun'un, doktor raporuna göre maçta özel maske ile forma giyebilme olasılığı bulunduğu, Güven'in ise sakatlığının geçtiği bildirildi. 
     
</TEXT>
</DOC>
