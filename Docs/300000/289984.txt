<DOC>
<DOCNO> 289984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas29.html </URL>
<DATE> 2004/11/18/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
'Karpuz Kabuğundan Gemiler Yapmak' Selanik Festivali'nde yarışacak 
</HEADLINE>
<TEXT>

     Yönetmen Ahmet Uluçay'ın ilk uzun metrajlı filmi ''Karpuz Kabuğundan Gemiler Yapmak'', 19-28 Kasım 2004 tarihleri arasında yapılacak 45. Selanik Film Festivali'nin uluslararası yarışma bölümünde Türkiye'yi temsil edecek. 
     İstanbul Film Festivali'nde geçen yıl en iyi film seçilen, San Sebastian Film Festivali'nde Altın Denizkabuğu'nu ve 26. Montpellier Akdeniz Filmleri Festivali'nde büyük ödül Altın Antigone'yi kazanan film, sinemaya sevdalı iki çocuğun tahta bir kutudan projeksiyon makinesi yapma serüvenini konu alıyor. 
     Selanik Film Festivali'nin ''Balkanlara Bakış'' adlı yarışma dışı programında ise Zeki Demirkubuz'un ''Bekleme Odası'' ve Yeşim Ustaoğlu'nun ''Bulutları Beklerken'' filmleri gösterilecek. 
     Selanik Film Festivali'nde bu yıl toplam 186 yerli ve yabancı film gösterime girecek. Bunlardan 14'ü uluslararası yarışmaya, 27'si ise yerli film yarışmasına katılacak, diğerleri ise festivalin çeşitli programları çerçevesinde gösterilecek. 
     Uluslararası yarışmada birinciliği kazanan film Altın İskender ödülü ve 37 bin euro, ikinci olan film ise Gümüş İskender ödülü ve 22 bin euro alacak. 
     
</TEXT>
</DOC>
