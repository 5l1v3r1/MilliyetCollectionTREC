<DOC>
<DOCNO> 257399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo24.html </URL>
<DATE> 2004/07/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Del Bosque'den kamp değerlendirmesi Herşey iyi gidiyor 
</HEADLINE>
<TEXT>

     Ligde yeni sezon hazırlıklarını Almanya'da sürdüren Beşiktaş'ın teknik direktörü Vicente Del Bosque, kamp çalışmalarının bazı sakatlıklar dışında planladıkları gibi gittiğini söyledi. 
     Vicente Del Bosque, bu sabah yapılan antrenmanın ardından düzenlediği basın toplantısında, uzun bir kamp dönemi geçirdiklerini belirterek, şöyle konuştu 
     ''Kamp hem bizler, hem de oyuncularım açısından çok iyi geçti. Takımımı tanımak açısından iyi oldu. Oyuncularım kampın uzun sürmesi nedeniyle evlerini ve ailelerini çok özlediler. Artık doğal olarak dönmek istiyorlar. Antrenman olarak ne az, ne de çok çalıştık. Herşey tam planladığımız şekilde ilerledi. İlk düşüncemiz takımı iyi hazırlamaktı. Biz de ekibimizi fizik ve teknik açıdan iyi bir seviyeye getirmeye çalıştık. Birkaç sakatlık dışında büyük bir sorunumuz olmadı. Yasin Sülün ve Kaan Dobra'nın ufak sakatlıklarının yanında İbrahim Toraman'ın sakatlığı onun hakkında yaptığımız planlarımızı biraz bozdu. Carew'in 10 gün bizimle çalışamayacak olması da bir dezavantaj.'' Türk oyuncuları şu ana dek çok disiplinli ve iş ahlaki açısından çok dürüst bulduğunu kaydeden İspanyol çalıştırıcı, sözlerini şöyle sürdürdü 
     ''Hem antrenör, hem de oyuncu olarak saha içi ve dışındaki hareketlerimizle her zaman kulübümüze yakışan iyi bir imaj sergilemeliyiz. Futbol her zaman insanın önüne zorluklar çıkarabilecek bir spordur. Biz ise bu durumlara hazırlıklı olmalıyız. En sakin oyuncu bile bazen kendinden geçebilir ve hiç beklenilmeyen davranışlar içinde olabilir. Bütün bunları düşünerek, hazırlıklarınızı ona göre yapmalısınız. Futbolcularımızın işlerini daha iyi yapabilmeleri amacıyla, idmanları neşeli hale getirmeye çalışıyoruz. Taktiksel ve stratejik çalışmalar üzerinde özellikle çok duruyorum. Çünkü bunları sahada futbolcularım uygulayacak. Biz de çalışmalarımızda futbolcuların bu stratejik çalışmaları anlamasına yardımcı oluyoruz. Bu kamp süresince oyuncularımın kulüple olan bağlarının da güçlendiğini düşünüyorum.'' 
     
     ''CAREW BURADA MUTLU'' 
     Del Bosque, yeni transfer John Carew'in de Beşiktaş'ta bulunmaktan mutlu olduğunu söyledi. 
     Bir futbolcunun hangi kulüpten geldiğinin değil, oynadığı kulübe ne denli katkı yaptığının önemli olduğuna dikkati çeken İspanyol teknik adam, ''Carew ileride bizim için çok önemli bir isim olacak. Potansiyel olarak çok kaliteli bir oyuncu. Hem yerden hem de havadan çok etkili. Ayrıca kendisine uygulanan markajdan da rahatlıkla kurtulabilmesi, çok büyük bir özellik. Kendisini çok mutlu görüyorum. Beşiktaş'a çok çabuk alıştı. Kendisiyle de konuşmamda çok mutlu bir ortamda olduğunu söyledi. Zaten bu da her halinden belli oluyor'' dedi. 
     Del Bosque, olaylara her zaman gerçekçi yaklaşan bir kişiliğe sahip olduğunu kaydederek, ''Ben işimi her zaman sabırla yapan ve olaylara realist yaklaşan bir insanım. Başarısızlığın sonunda neler olabileceğini de biliyorum'' diyerek sözlerini tamamladı. 
     
</TEXT>
</DOC>
