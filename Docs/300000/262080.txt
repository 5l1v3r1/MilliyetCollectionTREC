<DOC>
<DOCNO> 262080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko56.html </URL>
<DATE> 2004/08/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
TV satışlarına olimpiyat dopingi... 
</HEADLINE>
<TEXT>

     Geçen ay gerçekleşen Avrupa Futbol Şampiyonası ve yakında başlayacak olan Atina Olimpiyat Oyunları'nın, dev ekran televizyon satışlarına doping etkisi yaptığı belirtildi. 
     Profilo Telra Elektronik Grup Başkan Yardımcısı Göksen Körezlioğlu yaptığı yazılı açıklamada, büyük spor organizasyonlarının özellikle büyük ekran TV satışlarını artırıcı yönde olumlu etki yaptığını, şu anda tüketicilerin gerek fiyat gerekse boyut olarak en çok rağbet ettiği ürünlerinin başında dev ekran projeksiyon TV'lerin geldiğini kaydetti. 
     Türkiye genelinde büyük ekran olarak bilinen 70 ekran ve üzeri TV üretim payının 3 yıl içinde yaklaşık yüzde 25 oranında artışla yüzde 55 seviyelerine geldiğini kaydeden Körezlioğlu, büyük ekran TV pazarında da başta 109 ve 151 cm ebadında dev ekran projeksiyon TV'ler ve geniş büyük ekran TV gamları ile iddialı olduklarını vurguladı. 
     Büyük spor organizasyonlarına paralel olarak büyük ekran TV satışlarını artıracak, tüketicilere avantajlar sağlayan kampanyalar yaptıklarını belirten Göksen Körezlioğlu, son üç ayda Profilo Telra'nın 10 bin adet dev ekran Projeksiyon TV satışı gerçekleştirdiğini bildirdi. 
     Projeksiyon TV'lerin yanı sıra 106 cm plasma TV, dijital uydu alıcılı ve kombi DVD oynatıcılı 70 ekran TV'ler gibi farklı ve tüketicilerin her türlü ihtiyacına cevap verecek zengin bir ürün gamına sahip olduklarını aktaran Körezlioğlu, önümüzdeki ay 70 ekran entegre DVD yazıcılı televizyonların da pazara sunulacağını ve bu televizyonlara sahip tüketicilerin seyredecekleri programları kaçırma riskinin ortadan kalkacağını kaydetti. 
     
</TEXT>
</DOC>
