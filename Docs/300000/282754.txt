<DOC>
<DOCNO> 282754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo16.html </URL>
<DATE> 2004/10/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
''Devler Ligi'nde şansımız azaldı, umudumuz 2. olarak gruptan çıkmak'' 
</HEADLINE>
<TEXT>

     Fenerbahçe Kulübü Yüksek Divan Kurulu Olağan Toplantısı yapıldı. 
     Faruk Ilgaz Tesisleri'nde, Yüksek Divan Kurulu Başkanı Yüksel Günay'ın başkanlığında gerçekleştirilen toplantıda, kulüp yönetim kurulu adına konuşan asbaşkan Mithat Yenigün, futbol takımının Birinci Süper Lig'de başarılı sonuçlar aldığını belirterek, ''Şampiyonlar Ligi'nde Manchester United ve Olympique Lyon yenilgileriyle gruptan çıkma şansımız azaldı. Umudumuz, kalan maçları kazanıp, 2. olarak gruptan çıkmak'' dedi. 
     Yenigün, Fenerbahçe Sportif Hizmetleri A.Ş.'nin ilk genel kurulunun yapıldığını vurgulayarak, ''5 ayda 16 trilyon lira net kar açıklanmıştır. 10 bin 500 liradan satışa çıkan hisseler, şu anda 12 bin lira civarındadır. Sportif A.Ş.'nin bugünkü değeri 200 milyon ABD dolarıdır'' diye konuştu. 
     Amatör şubelerin faaliyetleri hakkında da bilgi veren Mithat Yenigün, boksta Atagün Yalçınkaya, atletizmde de Eşref Apak'ın Atina Olimpiyat Oyunları'nda madalya almasının kendilerini mutlu ettiğini, 2008 Pekin Olimpiyatları'nda daha iddialı olmak için çalışacaklarını söyledi. 
     
     DENETLEME KURULU RAPORU 

     Yenigün'ün konuşmasının ardından Denetleme Kurulu'nun 1 Ocak 2004 ile 30 Eylül 2004 arasındaki 9 aylık hesaplamalara göre hazırladığı rapor okundu. 
     Rapora göre, 9 ayda gerçekleşen gelirler toplamı 88 trilyon 411 milyar lira, giderler toplamı ise 86 trilyon 8 milyar lira oldu. Gelirler ve giderlerin yıllık bütçesinin 86 trilyon 520 milyar lira olduğu belirtildi. 
     Sözleşmeye dayalı borçların toplamının 61 milyon 928 bin dolar, sözleşmeye dayalı olmayan borçların 16 trilyon 320 milyar lira olduğu, ayrıca kasada 1 trilyon 110 milyar liralık çek bulunduğu açıklandı. 
     Kulübün alacaklarının, Digitürk'ten 31 Mayıs 2008'e kadar toplam 68 trilyon 900 milyar, Avea'dan 31 Mayıs 2008'e kadar toplam 17 milyon 500 bin dolar, Şampiyonlar Ligi katılım payı 5 milyon 500 bin İsviçre Frangı, Sparta Prag galibiyeti 500 bin İsviçre Frangı, Şampiyonlar Ligi pazar payı 2 milyon 850 bin İsviçre Frangı olduğu kaydedildi. 
     
     ORTEGA'DAN 2 MİLYON DOLAR GELDİ 

     Denetleme Kurulu raporunda, Ariel Ortega sorununun çözülmesinin ardından Arjantin'in New Old Boys Kulübü'nün yapılan anlaşma sonucunda bu ay kulübe 2 milyon dolar ödediği bildirildi. 
     Arjantin Kulübü'nün 2005 yılından itibaren de 6 ayda bir 500 bin dolar ödeyeceği, toplamda 4 milyon 500 bin doların kulübün kasasına gireceği, ayrıca 7 milyon dolarlık teminat mektubunun da kulübe iade alındığı açıklandı. 
     
     ''DAUM'U BAŞI BOŞ BIRAKMAYIN'' 

     Denetleme Kurulu raporunun ardından üyeler, söz alarak görüşlerini açıkladı. 
     Üye Mahir Danyal, futbol takımı antrenörü Christoph Daum'u eleştirerek, ''Antrenörümüz midemizi ağzımıza getiriyor. 1.5 senede hala takımı oturtamadı. Galatasaraylılar, Beşiktaşlılar bizimle alay ediyor. Başkanım, Daum'u başı boş bırakmayın, ağırlığınızı koyun. Takıma Yılmaz Vural'ın alınması lazım. Yılmaz, Daum'u cebinden çıkarır'' diye konuştu. Danyal ayrıca, başkandan, belediyenin Fenerbahçe'ye otobüs seferlerini artırmasını istedi. 
     
     ''FENERBAHÇE CUMHURİYETİ'' TARTIŞMASI 

     Üye Mustafa Kemal Sayıl, ''Fenerbahçe Cumhuriyeti'' gibi uydurma, yakışıksız ve suni benzetmelerin Fenerbahçe'yi yüceltmediğini belirterek, ''Bunlar bizim ağırlığımıza yakışmıyor. Cumhuriyet kelimesini kullanmak kolay değil'' demesi üzerine, üyelerden Naci Barlas, söz alarak Sayıl'a cevap verdi. 
     Barlas'ın ''Fenerbahçe Cumhuriyeti'' adını Türkiye Cumhuriyeti'nin eski maliye bakanlarından Tekin Müftüoğlu'nun koyduğunu anlatarak, ''Müftüoğlu, bir ziyaretinde beni Fenerbahçe Cumhuriyeti'nin Ankara Büyükelçisi olarak çağırttırdı. Ondan sonra 20 sene Fenerbahçe Cumhuriyeti'nin Ankara Büyükelçisi oldum. Fenerbahçe, cumhuriyet kelimesinden daha büyüktür. Fenerbahçe cumhuriyettir, cumhuriyet kalacaktır'' demesi üzerine salondaki üyelerden alkış aldı. 
     Bu arada, Mustafa Kemal Sayıl, konuşmasında geçmişte eski yöneticilerden Atilla Kıyat'ın bir gazetedeki demecinde ''Biz bu işi beceremiyoruz. Ombudsman lazım'' şeklinde sözlerinin yer aldığını ifade ederek, ''Atilla Kıyat'a bunu sordum, Belki sürç-ü lisan olmuştur dedi. Bu acizlerin sığındığı bir bahanedir'' dedi. 
     Konuşmaların ardından Yüksek Divan Kurulu Başkanı Yüksel Günay, kulüp başkan Aziz Yıldırım ve yönetime dönerek, konuşmak isteyip istemediklerini sordu. Başkan Yıldırım ise konuşmak istemediklerini söyledi. 
     Öte yandan, toplantıda 25 yılını dolduran üyeler tanıtıldı. 
     Bu arada, toplantı öncesinde başkan Aziz Yıldırım, Atina Olimpiyatları'nda gümüş madalya alan boksör Atagün Yalçınkaya, Avrupa Bayanlar Şampiyonası'nda birinci olan Gülsüm Tatar ve Avrupa Yıldızlar Şampiyonası'nda birinciliği elde eden Alp Turhan Dursun'a plaket verdi. 
     
</TEXT>
</DOC>
