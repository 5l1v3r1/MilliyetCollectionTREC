<DOC>
<DOCNO> 254882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur22.html </URL>
<DATE> 2004/07/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Barış Anneleri" terörist Öcalan'ın serbest bırakılmasını istedi 
</HEADLINE>
<TEXT>

     Abdi İpekçi Parkı'nda toplanan ve kendilerine "Barış Anneleri" adını veren bir grup kadın, İmralı Adası'nda hükümlü bulunan terör örgütünün elebaşı Abdullah Öcalan'ın serbest bırakılmasını istediler. 
     Diyarbakır, Batman, Van, Siirt, Hakkari, İstanbul ve Şanlıurfa'dan otobüslerle Ankara'ya gelen kadınlar, öğle saatlerinde Sıhhiye'deki Abdi İpekçi Parkı'nda toplandılar. 
     Terör örgütünün elebaşı Öcalan'ın serbest bırakılmasına ilişkin dilekçelerini TBMM'ye vermek istediklerini belirten kadınların yürüyüşüne polis, güvenlik gerekçesiyle izin vermedi. 
     Yaklaşık 2 saatlik bekleyiş sonunda gruptan seçilen 40 kişinin, dilekçelerini TBMM'ye götürmelerine imkan sağlandı. 
     Grup, dilekçeyi TBMM Dilekçe Komisyonu'na iletilmek üzere danışmaya bıraktı. 
     Dilekçede, "Türkiye Cumhuriyeti Devleti'nin Kürt bir yurttaşı Abdullah Öcalan'ı halk önderi olarak kabul ettikleri ve özgür bırakılmasını istedikleri" kaydedildi. 
     
</TEXT>
</DOC>
