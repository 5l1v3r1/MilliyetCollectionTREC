<DOC>
<DOCNO> 254687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/siyaset/asiy.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye karşı can yeleği ABD ve güçlü ordumuz 
</HEADLINE>
<TEXT>


Karpat, "Avrupa'nın kökeninde Türk-İslam korkusu var. Türkiye'den 'ey Müslüman ülkesi' diye bahsederdi papazlar. Bu çekingenlik sürüyor" diyor 

SOHBET ODASI 
DERYA SAZAK 


KİMDİR 
Kemal Karpat, Dobruca'nın Babadağ kasabasında doğdu. Akademik çalışmalarına 1950 yılında New York ve Washington üniversitelerinde başladı. ODTÜ, SBF, Bilkent, Princeton, Harvard, John Hopkins, Colombia üniversitelerinde öğretim üyeliği ve yöneticilik yaptı. 1970 - 88 yılları arasında Wisconsin Üniversitesi Ortadoğu çalışmalarını yürüten Prof. Karpat, halen Tarih Bölümü'nde öğretim üyeliği görevini sürdürüyor. Osmanlı Tarihi ve Türkiye'nin sosyal yapısı hakkında yazılmış çok sayıda yapıtı var. 

Osmanlı'da yenileşme hareketleri ve II. Abdülhamid dönemini araştıran 7 yıllık çalışmanız, Şiar Yalçın'ın İngilizceden çevirisiyle Bilgi Üniversitesi tarafından 'İslamın Siyasallaşması' adıyla basıldı. Günümüzdeki din-devlet ilişkileri tartışmaları nedeniyle de hayli güncel... 
- Benim anlatmak istediğim, bugün Türkiye sınırları içinde yaşayan ve eski bir isim altında yeni bir siyasi ve kültürel kimlikle ortaya çıkan modern Türk milletinin nasıl oluştuğudur. Aynı zamanda kimlik meselesi üzerinde durdum. Kimlikler eski isimlerini muhafaza ederek durmadan değişir ve yenileşir. Kültürlerin karışımı sonucu ortaya yepyeni bir toplum çıkıyor. Bu anarşist bir karışım değil, tarihi, kültürel mihveri var. Osmanlı'da bu mihver, İslamiyet. Ancak bu ülkeye has olan bir İslamiyet. 

Osmanlı, din devleti değil 
Arap dünyasından ve bugünkü radikal İslamcı modellerden ayrışan, katı olmayan bir anlayış, Osmanlı bir din devleti değilmiş. 
- Kesinlikle değil ve hiçbir zaman olmamıştır. Çünkü Anadolu'ya Müslümanlık Araplardan değil, Orta Asya'dan gelmiştir, Ahmet Yesevi'den tutunuz da Nakşibendilik, Sufilik, bunlar Osmanlı ve Türkiye İslamiyetine çok daha dünyevi hümanist ve spiritüel ruhani şeyler katmıştır. Bu bizim İslamımızdır. 19. yüzyıl toplumunda değişimin etkisini hatta İslamın da değiştiğini görüyoruz. 
Osmanlı sosyal yapısında 1800'lü yılların ortalarına doğru başlayan değişimle yeni bir 'orta sınıf' doğuyor. Mülkiyeti koruma duygusu eski hukuk kurallarını iflasa götürüyor. Devlet yeni garantiler veriyor, bireyselleşme başlıyor. Menfaat düşüncesi artıyor. 

İngiltere'nin içten fethi 
Kitabınızda Rumeli'de 19. yüzyılda 200 dönüm üzerinde toprağı olan 250 bin kişiden söz etmişsiniz. 
- 1858 yılında arazi kanunnamesi çıkmış, eski miri rejime son verilmiştir. Böylece devletle fert arasındaki diyaloğun kurulması aşamasına geliniyor ki, demokrasinin kökeni de budur. Osmanlı'da o zamana kadar bu yoktu. Alabildiğine kuvvetli bir devlet var ve bu devlet bugüne kadar gücünü muhafaza ederek bu diyaloğu kuruyor. Müslüman küçük burjuva, tarım burjuvazisi devleti ele geçirmedi, geçiremiyor. 
Aslında bizim Avrupa tarzında bir sınıfımız yok, bunlar cemaat tipi örgütlenmeler. Toprak sahibi, yerli cemaatlerle birlikte çalışıyor. Çoğu, cemaati devlete karşı savunuyor ve genelde devletin kendisine karşı değiller, doğru görmedikleri icraatlara tepki gösteriyorlar. Toplumumuzun kuvveti de oradan geliyor. Devletin varlığını tanıyoruz. İslamiyetle de ilgisi vardır. Devlet, İslamiyetle beraber oluşmuştur. Hıristiyanlık, devlete karşı mücadele etti. En büyük siyasi hatalardan birisi, başka yerden aldığımız modeli buraya aynen yapıştırmak. 

Osmanlı'da yenileşme hareketleri, Tanzimat dönemleri hep Avrupa'nın baskısıyla olmuş. Reformlar ve uluslaşma adımlarıyla bunalan ve sonuçta dağılan bir imparatorluk var. Günümüzün AB serüveni ile tarihte yaşananlar arasında nasıl bir bağ kurulabilir 
- Esasen 19. yüzyıl hatta 20. yüzyıl modernleşmesini dış ilişkileri hesaba katmadan anlayamazsınız. O dönemde kilit ülke İngiltere'dir. İngiltere, önce Osmanlı Devleti'ni kendi devamını sağlayacak bir faktör olarak görmüş, Kırım harbine girmiş. Aynı zamanda İngiltere, Osmanlı devletine de hakim olmak istiyor. Savaşla değil, yavaş yavaş müesseselerini, hatta personelini tesiri altına alarak yapacak, çünkü bunu İngiltere Hindistan'da yapmıştır. Bunu en iyi anlayan Abdülhamid olmuştur. Kitabıma bir belge koydum. Aldülhamid, 'İngiltere bizi içerden fethetmek istiyor' diye uyarıyor. İngilizler bunu affetmedi. 

Abdülhamid dönemine hayli olumlu bakıyorsunuz. 
- Abdülhamid bu oyunu bozdu. Çok keskin bir siyasi zekası vardı. Büyük bir filozof, geniş bilgisi olan sofistike bir adam değildi Abdülhamid, fakat Osmanlı bürokrasisine has gerçekleri görme kabiliyeti vardı. Aynı kabiliyetlerin çok daha ileri gitmiş modern şeklini Atatürk'te görüyoruz. Abdülhamid'in ana siyaseti şu olmuştur İngiltere'yi eski siyasetine döndürmek, yani Osmanlı Devleti'nin devamı sizin varlığınızın da garantisidir, içişlerimize karışmayınız ve bizi destekleyiniz. Fakat İngiltere bunu tanımamıştır. 

Abdülhamid, dağılan Osmanlı'yı bir arada tutmanın formülü olarak İslamiyeti mi görüyor 
- Tahta çıktığı 1876'da henüz İslamı kullanmak gibi bir düşüncesi oluşmamıştı. 

Halk çocuk gibiydi 
Osmanlı tarihinin en baskıcı padişahlarından biri olarak anılır. 
Abdülhamid demokrat değildi, halkın siyasi olgunluğuna da katiyen inanmıyordu. Onun için halk küçük bir çocuk gibiydi, elinden tutup istediğin yere götüreceksin. Abdülhamid, siyasi alanda kendi otoritesinin Allah'tan geldiğine ve buna kulların karışmaması gerektiğine kesinlikle inanıyordu. Hatta istibdat idaresinin Osmanlı'ya, Müslümanlara en uygun şekil olduğunu Ahmet Mithat Efendi'ye çıkardığı Tercüman - ı Hakikat'te yazdırmıştır. 

Abdülhamid neyi savunuyor 
- Ülkeyi kurtarmak için toplumu güçlendirmek lazım, Abdülhamid'i Tanzimatçılardan ayıran budur. Tanzimatçılar, devleti kuvvetlendirmek istemiş, Abdülhamid ise modern manada toplumu güçlendirmeye çalışmıştır, Abdülhamid'i ideolog yapan budur. Üçlü okul sistemi, üniversite eğitimi. Harbiye'den tutun da mühendislik okullarına kadar meslek okulları ve uzmanlaşma fikri onun zamanında geliştirildi. Mülkiye kuruldu. Abdülhamid, bürokrasiyi ilk defa reforme etmeye kalkışan adamdır. Modern basın onun devrinde girmiştir Türkiye'ye. 

Sansür, sürgün ve gazete kapatmalar da... 
- Padişahın şahsına dokunacak bir şey söylemediğiniz takdirde hatta 'hürriyet' lafını kaleme almadığınız takdirde her şeyi yayımlamaya serbestsiniz. Abdülhamid devrinde, siyaset hariç her alanda, matematik, tıp, biyoloji, mühendislik gibi müspet bilimlerde, önemli gelişmeler olmuş, kitaplar basılmıştır. Modern Türk edebiyatının temelleri o devirde atılmıştır. Ahmet Mithat Efendi'yi alın, 200 kitabı vardır. 

Neden korkmuş Abdülhamid 
- Abdülhamid devrinde bir tarafta insanlar kitap okuyor, bilinçleniyor, herkesin ezberlediği şiir Namık Kemal'in Hürriyet'i. Nedir, hürriyet kimsenin bildiği bir şey değil. Hürriyet demek, Abdülhamid'in istibdatına son vermek demektir. Bugün yaptığımız gibi demokrasi gelirse Türkiye'de her şey hallolur. 

28 Şubat'ı makul gördüm 

Siz, 'Modernleşme ile İslamın ölüm kalım savaşına girişmiş olduklarını kabul etmiyorum' diyorsunuz. 
- Evet, bu düşünce hatalıdır. Çünkü İslam da değişmiştir. bugün bir AKP'liyle konuştuğunuz zaman bunun 30 sene evvel MSP'deki adamla aynı olmadığını anlıyorsunuz. Ben, Erbakan hükümetini çok büyük tehlike olarak gördüm. Çünkü gerçek manada bir İslami siyasallaşmaya doğru, hatta rejimi İslamlaştırmaya doğru gitmekteydi. 28 Şubat muhtırasını ben makul gördüm, demokrasiyle ilişkisi olmadığı halde... 

28 Şubat'ta Refah'la rejimi İslamileştirme çabası vardı diyorsunuz. Tayyip Erdoğan ve AKP açısından durum nedir, aynı şeyi söyleyebilir misiniz 
- Söyleyemem, ama aynı zamanda kuvvetli bir devletin bulunmasını şart görüyorum. Türkiye'nin gerçek manada modern bir İslama doğru gidişi, ilerlemesi içinde kuvvetli bir devleti esas görüyorum. Laiklik ve din karşısında devlet bitaraf olacaktır. Diyanet bunu yapamaz, hakemlik görevi için yeni bir kurum oluşturulabilir. 
Entelektüel enerjimizin yüzde 75'i din - devlet - laiklik tartışmasına gidiyor, Türkiye artık bu kabustan kurtulmalı. Bu mesele Demokles'in kılıcı gibi durdukça demokrasimiz de ilerlemez. 

AKP'nin Türkiye'yi AB'ye taşıma politikasına ne diyorsunuz 250 yıllık Batılılaşma serüveninde ilk hedefe böylesine yaklaşıldı ve İslami kökleri olan bir parti iktidarında müzakere tarihi alacağız. Ne dersiniz AB müzakereleri başlayacak mı 
- Avrupa yine oyalayacak. Ben tarihe önem veriyorum. İnsanın kişiliğinin kökleri o tarihten geliyor, Avrupa'nın kökeninde Türk - İslam korkusu var. Türk dediğimiz zaman Avrupa'nın bizi kendisi gibi laik Fransız kabul etmesi beklenmez, o düşünce yok. Papazlar, 19. yüzyılın sonuna kadar bile Türkiye'den 'ey Müslüman ülkesi' diye bahsediyor. Avrupa'nın bu çekingenliği devam ediyor. 
Hemen Avrupa sarhoşluğuna kapılmayalım. Türkiye, Avrasya'nın ortasında duruyor. Avrupa gelecek, ABD'nin daima ihtiyacı olacak. 
AB olmazsa iki can yeleğimiz var Birisi ABD, öteki de güçlü ordumuz. Türkiye bir güçtür. Bunu anlayabilmesi için kendini iyi tanıması lazım. Ben, bu tek yönlü aşırı cereyandan ve hissiyattan kaçınıyorum, bir kişiyle dost olduk mu canımızı veriyoruz. İslam dünyasına karşı, Avrupa'ya karşı nerede olduğumuzu tayin edip öyle hareket edelim. 

Jön Türkler İslamı kullandı 

Kitabınızda şunu savunuyorsunuz 'Osmanlı toplumu derin bir sekülerizasyona uğramış ve İslam, hem birey için bir din, hem de milletin kültürünün kaynağı haline gelmiştir. Nitekim laikleşme, İslamı yeni toplumun yeni milletin milli kültürü edinişinin bir parçası yaptı' diyorsunuz. 
- Evet. Abdülhamid, İslamı nerede kullanmıştır, onu anlatayım. Arapların çözülmesine, Osmanlı Devleti'ni terk edip gitmelerine karşı çıkmak için müşterek bağ olan İslamı ileri sürmüştür. 

İmparatorluk dağılmasın diye... 
- Dağılmasın diye, ayrıca ikinci bir nokta olarak Fransa ve Rusya'ya karşı kullandı, çünkü bunlar hala Osmanlı Devleti'ni parçalamak istiyorlardı. Abdülhamid, onlara "Müslümanların Halifesi olduğumu unutmayınız" mesajı verdi, çünkü oralarda da İslam dinine mensup topluluklar vardı. "Onları size karşı kullanırım" demek istedi. Abdülhamid yapmadı ama Jön Türkler bunu yaptılar. 

AKP'nin tavrı bir devrimdir 

Bugün de ABD, Afganistan'dan, Irak'a uzanan coğrafyada 'Büyük Ortadoğu Projesi'yle yeşil kuşak oluşturuyor. Türkiye de 'ılımlı İslam'a dayalı bir rol modeli olarak öne çıkıyor. AKP'ye Batı'nın desteğini neye bağlıyorsunuz 
- Amerika'nın ve Avrupa'nın AKP'ye olan tutumunu tayin eden faktör var Birincisi AKP, İslam kökenli olmasına karşın, 'laik ve demokratız' diyor. Siyasal İslamcı olmadıklarını ilan ettiler. Bu bence İslam dünyasında ve Türkiye'de devrimdir. AKP'liler tercihlerini net olarak yaparlarsa, Türkiye'de din - devlet çekişmesi gibi bir sorunu ortadan kaldırırlar. İkinci adımı devlet tarafından bekliyorum. Ben buna 'Büyük barış' diyorum. İslami kesim laikçi devletin şimdiye kadar savunduğu bütün noktaları kabul etmiştir. Ama devlet İslamın demokrat, modern oluşunu kabul etmiyor. 

Cumhurbaşkanı sorunu çözebilir 

Geri planda bir İslami rejim projesi var diye ürkülüyor. Başbakan Erdoğan, imam hatipler sorununda halkı tepki göstermeye çağırdı. 
- İki taraf birbirini açık gönüllülükle kabul etmezse barış olmaz. 

Devlet ne yapmalı 
- Devleti temsil eden organlar mesela Cumhurbaşkanı, İslam bu ülkenin dinidir, kültürüdür, siyasete karışmadıkça her Müslüman korkuya kapılmadan ibadetini yapar desin, mesele kalmaz. 

İnanan bir insanın Türkiye'de dinin gereklerini, ibadetini yerine getirmesine ne engel var Yanılmıyorsam 80 binin üzerinde cami var. Türban tartışması kamusal alanla ilgili... 
- Dini kesim kendini tehlikede görmediği sürece ille İslamı korumak, kişileri de daha fazla Müslüman yapmaktan vazgeçecektir. 

Laiklik yanlış tarif edildi 

AB'ye girersek... 
- Demokrasi sayesinde AB'ye girersek Avrupa bize bol bol para verecek, iş verecek, biz de o sayede gelişeceğiz. Öyle umuluyor ama hiç de öyle olmayacak. 

AKP'nin İslam ve modernleşmeyi Türkiye'nin üyeliğinde bir kaldıraç gibi kullanmasına ne diyorsunuz 
- Osmanlı Devleti'nde bir akılcılık cereyanı vardır İslami akılcılık. Bu, İslamın doğuşundaki şartlara uygun bir gelişmedir. Fakat akıl, dünya işlerini yeni bir yoruma tabi tuttuğu gibi din işlerini de yorumluyor. Dini, toplumun gerçeklerine daha uygun bir hale sokmak, İslamı değiştirmek değildir. İslam anlayışını dünyevileştirmek, çağa uydurmaktır. 

Cumhuriyet'le birlikte Türkiye laik düzene geçti. 
- Cumhuriyet'te laiklik bence biraz yanlış tarif edildi, Osmanlı Devleti'nde din - devlet ayrımı geçerliydi. Geleneksel olarak, 14, 15 ve 16. yüzyıllarda buydu. 


</TEXT>
</DOC>
