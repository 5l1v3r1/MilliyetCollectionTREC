<DOC>
<DOCNO> 285716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko06.html </URL>
<DATE> 2004/11/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Avrupalı aynı otomobili 10 milyar ucuza alıyor 
</HEADLINE>
<TEXT>

     Türk halkı, fabrika çıkış fiyatı 14 milyar lira olan bir otomobile, ÖTV artışıyla birlikte 24 milyar lira ödeyecek. AB'de ise aynı araç 10 milyar lira daha ucuza satılıyor. 
     Binek otomobile gelen yeni vergi, sektör ve tüketicilerde şok etkisi yaptı. Özel Tüketim Vergisi'ne ÖTV getirilen 7 ile 9 puan arasındaki artış, otomobillerin fiyatını yaklaşık 1.5- 20 milyar lira arasında artırdı. 
     Yeni vergilerle fabrika çıkış fiyatı 17.8 milyar lira olan Fiat Palio 1.3 Multijet'e Türk halkı artık 29.2 milyar liraya sahip olacak. Avrupa Birliği AB yolunda ilerleyen Türkiye'de otomobil vergileri yeni rekorlar kırmaya da devam ediyor. 
     Binek otomobillerde ÖTV oranları, 1600 cc'ye kadar yüzde 37'ye, 2000 cc'ye kadar yüzde 60'a, 2000 cc'nin üzerindeki otomobillerde ise yüzde 84'e çıkarıldı. 
     Resmi Gazete'nin dünkü sayısında yayımlanan konuyla ilgili Bakanlar Kurulu Kararı, yayımını izleyen ikinci günden itibaren geçerli olmak üzere yürürlüğe girdi. Otomobillerde ÖTV'nin yanı sıra, ÖTV'li matrahtan yüzde 18 oranında KDV de alındığı için vergi yükü 8.3-10.6 puan daha artış göstermiş oldu. 
     Buna göre otomobil fiyatlarına yaklaşık yüzde 5 oranında zam geldi. Özellikle de lüks araçlara gelecek artış 20 milyarı bulacak. 
     Türk halkı AB ortalamalasının üzerinde vergi ödüyor. AB'de 1.600 cc'nin altındaki otomobillerde ortalama vergi yükü yüzde 18 iken, Türkiye'de bu rakam yüzde 60. Örneğin Fransa'da Fiat Panda 1.2, 14.7 milyara satılırken, Türk tüketiciler aynı modele 24.7 milyar liraya sahip oluyor. 
     Türkiye'de 17.6 milyar fabrika çıkış fiyatına sahip Ford Focus,ÖTV, KDV, bandrol, sigorta, plaka, ruhsat masrafı ile 29 milyara satılıyor. Bir başka deyişle Focus'un üzerindeki vergi yükü 12 milyar liraya varıyor. 

     
</TEXT>
</DOC>
