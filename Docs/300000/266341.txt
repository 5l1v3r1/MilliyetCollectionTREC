<DOC>
<DOCNO> 266341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur02.html </URL>
<DATE> 2004/08/25/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Ulucanlar Cezaevi'nde yangın... Başlayan gerginlik sona erdi... 
</HEADLINE>
<TEXT>

     Ulucanlar'daki Merkez Kapalı Ceza ve Tutukevi'nde bir grup mahkumun kaldıkları koğuşta yangın çıkarmasıyla başlayan gerginlik sona erdi. 
     AA muhabirinin emniyet yetkililerinden aldığı bilgiye göre, bir grup mahkum, henüz belirlenemeyen nedenle, akşam saatlerinde kaldıkları koğuştaki bir yatağı ateşe vermiş ve küçük çapta bir yangın çıkmasına neden olmuşlardı. 
     Yangın ihbarının yapılması üzerine koğuşun elektrikleri kesilmiş ve itfaiyeye haber verilmişti. 
     Cezaevi görevlileri ve Ankara Büyükşehir Belediyesi itfaiyesinin müdahalesiyle, kısa sürede söndürülen yangının ardından koğuşa yeniden elektrik verildi. 
     Yangının ardından tedbir amacıyla itfaiye olay yerinde bekletilirken, cezaevi içi güvenliğin sağlanması için takviye jandarma birlikleri cezaevine geldi. Cezaevi dışında ise Çevik Kuvvet, Altındağ İlçe Emniyet Müdürlüğü ve asayiş ekiplerine bağlı polisler geniş güvenlik önlemleri aldı. 
     Cezaevi önü kordonla araç ve yaya trafiğine kapatılırken, cezaevi içerisinde ise yangının çıktığı koğuşun etrafında jandarmaların güvenlik çemberi oluşturduğu görüldü. 
     Hükümlüler ile cezaevi yönetimi arasında yaklaşık 6.5 saat süren görüşmelerin ardından gerginlik sona erdi. 
     Bu arada, cezaevi önünde toplanan tutuklu yakınlarından biri, nakil aracının cezaevinden çıkmasını engellemeye çalıştı. Tutuklu yakını olduğu bildirilen kadın, görevli polisler tarafından güçlükle sakinleştirildi. 
     
</TEXT>
</DOC>
