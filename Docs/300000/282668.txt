<DOC>
<DOCNO> 282668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/sazak.html </URL>
<DATE> 2004/10/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Veli Göçer'in cezası 
</HEADLINE>
<TEXT>


Veli Göçer mağdurlarını depremin ertesi günü Çınarcık'ta Çamlık Sitesi'nde tanımıştık. 
Tepenin üzerine kurulu blok apartmanlar, kağıttan kule gibi yıkılmışlardı. Yüzlerce insan enkazın altındaydı. 
Hasan Cemal ve Duygu Asena'yla Milliyet helikopterindeydik, Sapanca'dan başlayarak 17 Ağustos felaketinin yaşandığı Marmara Körfezi'ndeki durumu acı içinde, dehşetle gözlemliyorduk. Ankara'da 'devlet tutulması' yaşanıyordu, hükümet yüzlerce kilometrekare alanı kapsayan yıkım karşısında aciz kalmıştı. Haberleşme çökmüştü. 
Savaştan beter bir manzara vardı. 
Yalova üzerine geldiğimizde sitelerin yerle bir olduğunu ve toprak seviyesine inen çatılarda binlerce asker ve sivilin kurtarma çalışmalarına katıldığını gördük. Televizyonlar, Gölcük, Değirmendere, Yalova çevresinde büyük can kaybı olduğunu haber veriyordu ancak binlerce kişinin toprak altında kaldığını henüz İstanbul'da oturanlar da fark edebilmiş değildi. 
Helikopterin ulaştığı her yerde, depremzedeler önce yardım çağrısı yapıyorlardı. 
Çınarcık'taki Çamlık Sitesi'ne de benzer koşullarda indik. 
Kenan Çakal'ı orada tanıdık, Veli Göçer'in sitesinden sağ çıkan komşularıyla birlikte eşini ve 18 yaşındaki kızını kurtarmaya çalışıyordu. 
Umutla çırpınıyordu, haberciliği unuttuk, televizyonlardan Çınarcık ve benzer durumdaki yerlerde hala kurtarılacak canlar olduğunu belirten çağrılar yaptık. Ne yazık ki, Kenan Bey, dördüncü günün sonunda sevdiklerinin cansız bedenleriyle karşılaştı. Dokuzuncu gün sağ çıkan küçük bir çocuk sitenin tek tesellisi oldu. 
Veli Göçer, depremden 5 yıl sonra Konya 2. Ağır Ceza Mahkemesi'nce 25 yıl hapis cezasına mahkum edildi. Mahkeme Göçer'i 'tedbirsizlik ve dikkatsizlik sonucu birden fazla kişinin ölümüne neden olmaktan' suçlu buldu. 
Çınarcık'ta Göçer'in sitesinde 195 kişi yaşamından olmuştu. 
Müteahhidin oğlu ve ortağı da mahkum oldular. 
Adaletin mazlumların yanında olduğunu ve 'yapanın yanına kar kalmadığı'nı göstermesi açısından 'Göçer'e 25 yıl ceza' kararı Çınarcık'taki depremzedelerin beklediği bir sondur. Ancak 'kamu vicdanı'nın tümüyle tatmin olduğu söylenebilir mi 
Hayır. 
Veli Göçer, depremin belki de tek 'günah keçisi' olarak görülmüş, binlerce insanın ölümüne yol açan çürük yapıların sorumlusu nice müteahhit hiçbir bedel ödemeden kurtulmuştur. 
Bürokrasi de 17 Ağustos'un hesabını vermemiştir. Avukat Filiz Saraç, 'Olayda kusuru bulunan kamu görevlilerinin yargılanması için Avrupa İnsan Hakları Mahkemesi'ne gideceğiz' diye konuşmuş. 
Yalova'nın elma bahçelerinde, dere yataklarında, kıyılarında yükselen beton bloklara onay veren yerel yöneticiler, siyasiler de en az Veli Göçer kadar suçlu değiller mi 



</TEXT>
</DOC>
