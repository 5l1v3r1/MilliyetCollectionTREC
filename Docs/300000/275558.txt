<DOC>
<DOCNO> 275558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun26.html </URL>
<DATE> 2004/09/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Le Monde Dışişleri Bakanı Barnier, Türkiye'ye sıcak bakıyor 
</HEADLINE>
<TEXT>

     Fransa Dışişleri Bakanı Michel Barnier, ''olumlu yanları olumsuz yanlarından daha fazla'' diyerek, Türkiye'nin AB üyeliğine sıcak baktığını bildirdi. 
     Le Monde gazetesinde yarın yayınlanacak röportajda, Türkiye'nin AB üyeliğine ilişkin sorularını yanıtlayan Barnier, ''Bizim için ve Türkiye için olumlu yanları, karşılaşacağımız sorunlardan daha fazla'' dedi. 
     ''Jeopolitik olarak risklerin büyük olduğunu'' hatırlatan Barnier, ''AB sürecinin engellenerek, Türkiye gibi büyük bir ülkenin Avrupa'dan uzaklaşmasının da çok önemli bir risk teşkil ettiği'' uyarısında bulundu. 
     Barnier, ''Bugün sorgulamamız gereken şu Türkiye'yi Avrupa modelini seçmek için cesaretlendirecek miyiz, yoksa onun başka bir model seçme riskini göz önüne alacak mıyız '' dedi. 
     ''Gelecek yıllarda Türkiye ile sürdürülen diyaloga duyarlı olmak gerektiğini'' belirten Barnier, ''müzakerelerin sonunda Türkiye'nin üyeliğine karar verebileceğiz'' diye konuştu. 
     Michel Barnier, Türkiye'nin üyeliği konusunda referandumun uzun vadede gündeme gelebilecek bir konu olduğunu ifade etti. 
     Fransız bakan, dün basına yaptığı açıklamada, Fransa'da Türkiye'nin üyeliği konusunda referandum yapılmasıyla ilgili tartışmalara açıklık getirerek, olası referandumun AB'nin Türkiye ile tam üyelik müzakereleri bitirdikten sonra düzenlenebileceğini söylemişti. 
     
</TEXT>
</DOC>
