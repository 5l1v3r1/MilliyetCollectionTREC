<DOC>
<DOCNO> 271752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo30.html </URL>
<DATE> 2004/09/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Akyüz Egaleo maçını, risk bırakmayacak bir sonuçla bitirmek istiyoruz 
</HEADLINE>
<TEXT>

     Gençlerbirliği Basın Sözcüsü Muammer Akyüz, UEFA Kupası 1. turunda Yunanistan'ın Egaleo takımıyla perşembe günü yapacakları maç öncesi sakat oyuncuları bulunduğunu, ancak zengin kadroları sayesinde bu durumun takım için bir eksiklik olmayacağını söyledi. 
     Akyüz, UEFA Ligi'ne kalabilmek için bu maçın kendileri açısından çok önemli olduğuna değinerek, ''Deplasmanda oynayacağımız bu maçı, ikinci maça risk bırakmayacak bir sonuçla bitirmek istiyoruz'' dedi. 
     Gençlerbirliği'nin Yunanistan takımlarıyla yapacağı bu ilk maçın, Yunan halkıyla son yıllardaki dostluğun pekişmesine aracı olacağını belirten Akyüz, şöyle konuştu 
     ''Yunanistan milli takımıyla milli takımımızın arasında geçen hafta oynanan maçta ortaya konan dostça müsabaka ve taraftarların olumlu tavrının bize karşı da olacağını umuyorum. Gençlerbirliği olarak biz de onlara Türkiye'ye geldiklerinde en iyi Türk misafirperverliğini göstereceğiz.'' Muammer Akyüz, bu hafta Avrupa kupalarında mücadele edecek Fenerbahçe, Trabzonspor ve Beşiktaş takımlarına da başarılar diledi. 
     
</TEXT>
</DOC>
