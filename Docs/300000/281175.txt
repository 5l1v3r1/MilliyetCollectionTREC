<DOC>
<DOCNO> 281175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun31.html </URL>
<DATE> 2004/10/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Eski satranç şampiyonu Fischer, ABD'ye dava açıyor... 
</HEADLINE>
<TEXT>

     Satrançta en genç yaşta ''Büyük Usta'' unvanını kazanan Amerikalı eski dünya şampiyonu Bobby Fischer 61 , ABD hükümetine karşı dava açmaya hazırlanıyor. 
     BM ambargosuna rağmen 12 yıl önce Yugoslavya'da maç yaptığı için ABD hükümeti tarafından pasaportu gıyabında iptal edilen Fischer'in, bu nedenle ABD hükümetine dava açacağı kaydedildi. 
     Fischer'in geçen hafta tuttuğu Amerikalı avukatı Richard Vattuone, Associated Press ve Reuters ajanslarına açıklamasında şunları kaydetti 
     ''Fischer'e çocukluğumdan beri hayranım. Davayı sonuna dek savunacağız. O ne hırsız, ne katil. Tüm yaptığı 1992'de eski Yugoslavya'da eski Sovyet rakibi Spasski ile maç yapmak'' dedi. 
     Fischer ile Tokyo'da sadece 2 dakika görüşebilen insan hakları uzmanı avukat Vattuone, ''Washington hükümeti saçma sapan uygulamalarda bulunabiliyor'' dedi ve ''Fischer'in pasaportunun iptalinin yasal olmadığını kanıtlamak için ABD federal mahkemesinde dava açabileceğini'' belirtti. 
     Japonya'nın başkenti Tokyo'nun Narita havalimanında 13 Temmuz'da Filipinler'e gitmek isterken ABD pasaportunun geçersiz olduğu anlaşılınca gözaltına alınan Fischer, ABD vatandaşlığından çıkmak istediğini başkent Tokyo'da açıklamıştı. Babası Alman olduğu için Alman vatandaşlığına da geçebileceğini belirten Fischer, asıl isteğinin Japon yurttaşlığı olduğunu bildirmişti. 
     Pasaportunun ABD hükümetince haber verilmeksizin geçersiz kılındığını söyleyen Fischer, 2 Ağustos'ta Japon vatandaşlığına geçmek istediğini kaydetmişti. 
     Fischer, Japonya'dan sınır dışı edilmemesi için açtığı davanın eylül ayında görülebilir bulunması üzerine nihai mahkeme kararına kadar ülkede kalma hakkını kazandı. 
     
     JAPON REFİKA 
     Fischer, aslında uzun zamandır Japonya Satranç Federasyonu Başkanı Vekili Miyoko Vatai ile hayat arkadaşı ve bir Japon belediyesinde evlenme hakkını sağlamış bulunuyor. 
     Fischer'in Japon Vatai ile evliliği, bu pasaport sorunu yüzünden yapılamadı. Fischer'in avukatı Masako Suzuki, Büyük Usta'nın bir süre vatansız kalacağını ve taraftarlarının BM Mülteciler Yüksek Komiserliği'nin Fischer'i mülteci olarak kaydetmesini sağlamaya çalışacaklarını da söylemişti. 
     
     11 EYLÜL TERÖR SALDIRILARINI ÖVMÜŞTÜ 
     New York'un 110 katlı İkiz Gökdelenleri ve Savunma Bakanlığı Pentagon'un bir kanadını yıkan 11 Eylül 2001 terör darbesini ''haklı bulmuş ender bir kişi olarak'' Fischer, her yönüyle ''eksantrik'' satranç devi olarak büyük ilgi görebiliyor. 
     El Kaide örgütü ve Mısırlı Kamikaze pilotunun önderliğinde düzenlendiği bildirilen ABD tarihinin en vahim terör yıkımı olan 11 Eylül felaketi üzerine Fischer, bu terör darbesini ''övücü'' konuşmasını Filipin radyosuna yapmıştı. 
     
     ESKİ YUGOSLAVYA'DA 
     İzlanda'nın başkenti Reykjavik'te 1972 yılının Ağustos ayında Sovyetler Birliği'nin Büyük Ustası Boris Spasski'yi yenen ve dünya şampiyonu olan Fischer, 20 yıl aradan sonra eski Yugoslavya'da Sırbistan'da yine Spasski ile satranç oynamıştı. 1972'de 29 yaşında olan Fischer, 35 yaşındaki Spasski'yi yendiğinde, rakibi son üç yılın üst üste dünya şampiyonuydu. Fischer, Spasski'yi 20 yıl aradan sonra 1992'de Yugoslavya'da da yenmişti Fischer'in 1972'de, 16 yaşında ''usta'' olan ve 1955'te Dünya Gençler Şampiyonası'nı kazanarak ''uluslararası büyük usta'' unvanını elde eden Spasski'yi yenişi, dünya kamuoyunda satranca tarihteki en büyük ilgiyi doğuran hadiselerden biriydi. 
     
     EN GENÇ BÜYÜK USTA 
     Chicago doğumlu Fischer, ''Büyük Usta'' unvanını kazanan en genç satranç oyuncusu unvanını 1958'de 15 yaşında elde etti. 
     Büyük ustalar arasında Dünya Satranç Şampiyonu olmuş tek Amerikalı olan Fischer, 1975'te Dünya Şampiyonluğu için Anatoli Karpov SSCB ile karşılaşmayı reddedince Uluslararası Satranç Federasyonu FIDE Fischer'in unvanını geri aldı ve Karpov'u hükmen galip sayarak dünya şampiyonu ilan etti. 
     
</TEXT>
</DOC>
