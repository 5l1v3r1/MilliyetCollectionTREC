<DOC>
<DOCNO> 288168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur55.html </URL>
<DATE> 2004/11/11/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Doktor ve ekibi için ölüme sebebiyetten suç duyurusu yapıldı 
</HEADLINE>
<TEXT>

     Mersin'de yoksul bir kişinin tedavisini yapmadıkları ve ölümüne neden oldukları iddiasıyla bir doktor ve ekibi hakkında, ölen kişinin oturduğu mahallenin sakinleri tarafından savcılığa suç duyurusunda bulunuldu. 
     Cumhuriyet Savcılığı'na suç duyurusunda bulunan Kiremithane Mahallesi Muhtarı Ali Gürgen ve 12 mahalle sakini, 112 Hızır Acil Servis doktoru ve sağlık ekibinin, geçen hafta pazar günü bir kişinin ölümüne neden olduğunu ileri sürdüler. 
     Muhtar ve mahalle sakinlerinin iddiasına göre, Kiremithane Mahallesi'nde, bir evin bahçesine kurulan barakada kardeşi Mehmet Zorlular ile yaşayan Ahmet Zorlular 42 , geçen pazar günü rahatsızlandı. Çağırdıkları 112 Acil Servisi'ne ait ambulanstaki görevliler, Ahmet Zorlular'ın yaşadığı barakaya, 'pis ve kirli' olduğu gerekçesiyle girmedi. Ahmet Zorlular, olaydan bir gün sonra hayatını kaybetti. 
     Mahalle Muhtarı ve mahalle sakinlerinin şikayet dilekçelerinde, ambulansta görevli doktor ve sağlık görevlilerinin, ''Bu çöplükle uğraşamayız'' dediğini iddia ettiler. 
     
     KARDEŞİ DE AYNI KADERİ PAYLAŞIYOR 
     Cumhuriyet Savcılığı'na verilen şikayet dilekçesinde, Ahmet Zorlular'ın kardeşi, Mehmet Zorlular'ın da ağabeyi ile aynı kaderi yaşadığı belirtilerek, şunlar kaydedildi 
     ''Ağabeyinin ölümünün üzerinden kısa bir süre sonra kanser olduğu öğrenilen Mehmet Zorlular fenalaşınca, yine 112 Acil Servisi'ni çağırdık. Ama aldığımız yanıt Hastanın sorunu, kronik rahatsızlık, Verem Savaş'a başvurun oldu. Israrımız üzerine hastaneye kaldırılan Mehmet Zorlular, yeşil kartının kaybolması nedeniyle tedavi kabul edilmek istenmedi. Ancak, ısrarlı davranınca göğüs hastalıkları bölümüne yatırdılar. Ancak, şimdi hastane yetkilileri, hastanın yeşil kartı bulunmadığı için çıkarılacağını belirtiyorlar.'' 
     
</TEXT>
</DOC>
