<DOC>
<DOCNO> 297244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko24.html </URL>
<DATE> 2004/12/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
DaimlerChrysler ile GM, melez teknolojisinde güçbirliği yapacak 
</HEADLINE>
<TEXT>

     Dünyanın en büyük otomobil üreticilerinden Alman DaimlerChrysler ile ABD'li GM'nin ''melez motoru teknolojisi'' geliştirmek konusunda işbirliği yapacağı bildirildi. 
     Projeye yakın kaynaklardan alınan bilgiye hem benzinle hem elektrikle çalışabildiği için melez olarak adlandırılan otomobil motoru geliştirmek isteyen iki şirket, bu konuda hızlı yol alan Japonlarla rekabette maliyetleri paylaşmayı hedefliyor. 
     DaimlerChrysler şirketinin araştırma ve geliştirme sorumlusu Thomas Weber, daha önce yaptığı açıklamada, Mercedes marka melez otomobillerin ABD ve Japonya gibi önemli pazarlarda 5 yıl içinde satışa sunulacağını bildirmişti. 
     Avrupa'da dizel otomobillere olan talebin şimdilik melez otomobil satışını cazip kılmadığını kaydeden Weber, şartların değişmesi halinde durumu yeniden gözden geçireceklerini ifade etmişti. 
     Melez otomobiller şehir içinde düşük hızlarda elektrikle çalışarak yakıt tasarrufu sağlıyor. 
     Dünyanın hem benzinli, hem de elektrikli motora sahip ilk melez otomobili Toyota Prius'un Japonya'da satışına Aralık 1997'de başlanmıştı. İlerleyen yıllarda sürekli geliştirilerek ABD'de ve Avrupa'da da pazara sunulan model ''Yılın Otomobili 2004'' ödülünün de sahibi olmuştu. 
     
</TEXT>
</DOC>
