<DOC>
<DOCNO> 298479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/soneko10.html </URL>
<DATE> 2004/12/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Levi’s iflasın eşiğinde... 
</HEADLINE>
<TEXT>

     Levi's her an iflasla karşı karşıya kalabileceğini açıkladı ABD'nin ünlü jean markası Levi Strauss'un LEVİ'S finansal zorluk yaşadığı ve her an iflasla karşı karşıya kalabileceği bildirildi. 
     1999 yılında 5.1 milyar dolar olan satışlarının geçen yıl 4.1 milyar dolara gerilediğini açıklayan şirket, 2.3 milyar dolar seviyesindeki borçlarının finansmanını karşılamakta başarısız olabileceğini kaydetti. 
     
     Nakit sıkıntısı başgösterdi 

     ABD sermaye piyasası kurumu SEC'e açıklama gönderen şirket, ''Varlıklarımızı satmaya zorlanabiliriz ya da borçlarımızı yeniden yapılandırırız. Bunlar olmazsa iflasa sürükleniriz'' ifadesine yer verdi. 
     San Francisco merkezli şirketin yükümlülüklerini karşılama konusunda nakit sıkıntısı yaşadığı, gerileyen satışlarına rağmen karlılığını yükseltmeye çabaladığı belirtiliyor. 
     
     Dockers’ı satmaya çalışıyor 

     Şirketin diğer markası Dockers'ın satışlarının ise bu yıl önemli oranda gerilediği, bu nedenle Levi Strauss'un markayı satmaya çalıştığı ifade ediliyor. 
     Almanya göçmeni Levi Strauss'un ABD'de kendi adıyla 18'te kurduğu şirket, 11 bin çalışanıyla 100'den fazla ülkede faaliyet gösteriyor. Şirketin asıl ünü ise 1873'te jeans adıyla bilinen kot kumaşını keşfetmiş olmasından geliyor. 

     
</TEXT>
</DOC>
