<DOC>
<DOCNO> 266111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas06.html </URL>
<DATE> 2004/08/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Elma ve havuç, doğal diş fırçası... 
</HEADLINE>
<TEXT>

     Elma ve havuç gibi meyvelerin, mekanik olarak diş temizliği sağladığı bildirildi. 
     Kayseri Diş Hekimleri Odası Başkanı Diş Hekimi Tülay Tacettinoğlu, AA muhabirine yaptığı açıklamada, ağızda biriken mikropların, besin parçalarından asit açığa çıkarması sonucunda diş ve dişeti hastalıklarının ortaya çıktığını, bu hastalıklardan korunmak için diş ve dişeti temizliğinin iyi yapılması gerektiğini belirtti. 
     Diş ve dişeti temizliği için en iyi yöntemin, dişlerin düzenli olarak fırçalanması olduğunu, ancak bazı besinlerin de ağız temizliği açısından faydalı olduğunu bildiren Tacettinoğlu, şu bilgileri verdi 
     ''Peynir, süt, elma ve havuç gibi besinler, içeriklerindeki bazı maddelerle tükürük akışını uyararak, ağızdaki asit miktarını azaltarak temizliğe yardımcı olurlar ve dişin yapısını güçlendirirler. Ayrıca elma ve havuç gibi meyvelerin ısırılarak yenmesi, dişlerin mekanik olarak temizlenmesine ve dişeti sağlının korunmasına yardımcı olur. Bu meyvelerin lifleri, çiğneme sırasında doğal diş fırçası görevi yapar. Şekersiz veya karbamid, bicarbonat, flor, kalsiyum ve fosfat içeren cikletler de tükürük akışını hızlandırarak plak birikimini azaltır ve diş çürümelerini engeller.'' Diş ve dişeti hastalıklarının ortaya çıkmasında beslenme alışkanlıklarının da önemli rol oynadığına dikkati çeken Tülay Tacettinoğlu, yetersiz ve dengesiz beslenmenin, ağız ve diş dokularının gelişimini olumsuz etkilediğini vurguladı. 
     
</TEXT>
</DOC>
