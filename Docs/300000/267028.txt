<DOC>
<DOCNO> 267028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/guncel/axgun01.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şölende ilahiyle pop karıştı 
</HEADLINE>
<TEXT>


Yetkisi olmadığı halde Kuran kursu düzenleyen Anadolu Gençlik dergisinin Bahçelievler'de düzenlediği "yaz şöleni"nde hadis, ilahi ve pop müzik eşliğinde "kurs başarı sertifikası" dağıtıldı 

ŞÜKRAN ÖZÇAKMAK, GÜRKAN AKGÜNEŞ İstanbul 

Okulların kapanmasının ardından "yaz etkinlikleri" adı altında abonelerinin çocuklarına Kuran, ilahi ve hadislerin öğretildiği kurs düzenleyen Anadolu Gençlik Dergisi Bahçelievler Temsilciliği, "Atatürk'ün izindeyiz" posterinin altında düzenlediği yaz şöleninde öğrencilerine hadis, ilahi ve pop şarkıları eşliğinde başarı sertifikası dağıttı. İstanbul Valiliği, derginin Kuran kursu verme yetkisinin olmadığı bildirdi. 
Türkiye'nin 81 ilinde temsilcilikleri bulunan, "Kuran'la buluşuyoruz" kampanyasını düzenleyerek ücretsiz 1 milyon Kuran dağıtan Anadolu Gençlik Dergisi'nin Bahçelievler Temsilciliği, dün Bahçelievler Belediyesi Necip Fazıl Kısakürek Kültür Merkezi'nde yaz şöleni düzenledi. 
1.5 ay süren eğitime katılan öğrenciler şenlikte hünerlerini gösterdi. İlköğretim okulu düzeyindeki çocukların, hadis okuduğu, ilahi söylediği ve sema gösterisi ile defile yaptığı etkinlikte çocuklar, Mehmet Akif Ersoy'dan, Arif Nihat Asya'ya kadar birçok şairin de şiirlerini okudu. Hadislerden uyarlanmış kısa skeçler, insanın yaşam evrelerini anlatan tiyatro gösterileri de sahnelendi. Anadolu Hastanesi'nin bedava muayene kartının ödül olarak verildiği yarışmalarda çocuklar, kaşıkta yumurta taşıyıp balon şişirerek yarıştı. 

Erkek erkeğe, kız kıza dans 
Erkek ve kız öğrenciler, hemcinsleriyle birlikte karşılıklı olarak ağızlarında tuttukları makarna telini kırmadan, pop ve oryantal müzik eşliğinde dans etti. Ödülü, makarnayı kırmadan dans etmeyi başaran kız çiftler aldı. 
Etkinlik sonunda öğrencilere, "Milli ve manevi değerlerine bağlı nesiller yetiştirmeyi amaçlayan Anadolu Gençlik dergimizin ilk gençlik çağı dergisi Genç İstikbal ile müştereken düzenlemiş olduğu 'yaz etkinliklerine' katılmanız ve göstermiş olduğunuz başarıdan dolayı sizi tebrik ediyor, Cenab - ı Hak'tan başarılarınızın devamını niyaz ediyoruz" yazılı güllerle süslenmiş bir başarı belgesi dağıtıldı. 

'Manevi duygular aşıladık' 
Anadolu Gençlik Dergisi Sorumlusu Fatih Canbay, dergi çatısı altında Kuran kursu vermediklerini söyledi. Ancak dergiyi aradığımızda, Kuran kursu verildiği yanıtını aldık. Derginin Bahçelievler Temsilcisi Murat Abatay, okulların kapanmasının ardından çocukları motive edici etkinlikler düzenlediklerini belirterek, "Miniatürk, piknik ve havuz gezileri yaptık. Buralarda çocuklara manevi duygular aşıladık" dedi. 

Kuran kursu izinleri yok 

Başarı belgesi alan öğrenciler, kurs sırasında Kuran öğrendiklerini anlattı. Bu öğrencilerden Kübra Korkmaz, Kuran dersleri aldığını ve hadis ve ilahiler öğrendiğini söyledi. İstanbul Vali Yardımcısı Gazi Kaya, "Kuran kursu için başvuran öyle bir kuruluş yok" dedi. İstanbul Müftülüğü yetkilileri de, Bahçelievler Müftülüğü ile de görüştüklerini, söz konusu derginin Kuran kursu açma yetkisinin olmadığını, açtıkları tespit edilirse müfettişlerin konuyu soruşturup savcılığa suç duyurusunda bulunacağını belirtti. Müftülük yetkilileri, Diyanet İşleri Başkanlığı'na bağlı kurum ve kuruluşların dışında Kuran kursu açmanın mümkün olmadığını hatırlattı. 


</TEXT>
</DOC>
