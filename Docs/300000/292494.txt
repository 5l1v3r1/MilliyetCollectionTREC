<DOC>
<DOCNO> 292494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/dunya/adun.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Seri üretim devrim 
</HEADLINE>
<TEXT>


ABD, yolsuzluğa batmış, baskıcı yönetimlere sahip ülkelere devrim ihraç ediyor. Ukrayna'daki öğrenci hareketi 'Zamanı Geldi'nin de arkasında ABD var. Sırada Moldova ve Orta Asya'nın olduğu söyleniyor 

DIŞ HABERLER SERVİSİ 


Sırbistan, Gürcistan ve şimdi de Ukrayna... Bu ülkeleri ortak bir kategoride birleştiren özellik ise son yıllarda, halkın ayaklanarak meşruiyetini kaybetmiş eski rejimleri devirmesi. Ayaklanmalar, gül ve kestane devrimleri olarak akılda yer etti. Bir başka ortak yönleri daha var. İngiliz "The Guardian"a göre, hepsi de ABD'nin kapitalist pazarlama teknikleri kapsamında tasarlandı ve Amerikalı uzmanlar tarafından uzaktan kumanda yöntemiyle uygulandı. Finansman ve eğitimli uzman desteği, hepsi Beyaz Saray tarafından karşılandı. 
Ancak bu kötü niyetle yapılan bir iş değil, başka bir ülkeyi karıştırarak bundan yarar sağlama amacı güdülmüyor. Devrim ihracında maksat, yönetimleri yolsuzluğa batmış, yoksul ve siyasi hürriyetleri kısıtlanmış halklara yardım ederek dünyada demokrasinin gelişmesini sağlamak. 
İşte Ukrayna örneği. "Pora" Zamanı Geldi Örgütü'ne mensup öğrenciler, demokrasi gerillaları gibi çalışıyor. Bilgisayarları başında, göstericilerin kullanacağı sloganları, afişleri, pankartları hazırlıyorlar. Ancak rejimi değiştirme kampanyasının arka planında Amerikan yaratıcılığı yatıyor. Kampanyada Beyaz Saray, Cumhuriyetçi ve Demokratik Parti'nin örgütleri hatta milyarder George Soros'un Açık Toplum Enstitüsü fiilen yer alıyor. 

İlk icraat Belgrad'da 
ABD güdümlü demokrasi mühendislerinin nüvesi Belgrad'da ortaya çıktı. Bunlar bir iki kelimelik kısa anlaşılır sloganlar bulup ayaklanmanın sembolü olacak logoları tasarladı. Örneğin Belgrad'da Miloşeviç'i kastederek, "işin bitti" sloganı ve sıkılmış yumruk logosunu kullandılar. Ukrayna'da eski rejimin günlerinin sayılı olduğunu ifade eden bir saat logosu devrimin sembolü oldu. 
Sprey boya, çıkartmalar hepsi bu demokrasi mühendislerinin silahları arasında. Mevcut yönetimle dalga geçilen sokak gösterileri de etkili oluyor. Böylelikle ayaklanan halka moral veriliyor. 
Piyasa devriminde şu strateji izleniyor. Önce muhalefetin arkasında birleşebileceği bir aday objektif bir şekilde belirleniyor. Bu adayın ABD yanlısı olması şart değil. Sonra gösteriler devreye sokuluyor. En önemlisi ise seçim zamanı oyların kontrol edilmesi. Seçim zamanı ABD'de eğitilmiş çok sayıda uzman gözlemci devrim cephesine sürülüyor. Ardından sandık çıkışı anketleri yayımlanıyor. Böylelikle muhalif adayın kazandığı duyuruluyor. 

Sırada lale devrimi 

"The Guardian", Sırbistan, Gürcistan ve Ukrayna'daki "devrimleri" yenilerinin izleyeceğini bildirdi. Gazete, devrimlere gebe ülkeler olarak Moldova ve Orta Asya cumhuriyetlerini gösterdi. BBC ise en önemli adayın 2005'te devlet başkanlığı seçiminin yapılacağı Kırgızistan olduğunu belirtti. BBC, burada 60 cins lale yetiştiğini ve bu yüzden olası devrime lale devrimi denileceğini kaydetti. 

İktidar abluka altında 

CENK BAŞLAMIŞ Moskova 

Ukrayna'da seçimlere hile karıştırıldığını öne süren muhalefet, başkanlık ve hükümet binalarını abluka altına alırken, bunalımın başlamasından bu yana taraflar ilk kez görüşme masasına oturdu. 
Dün gece yapılan görüşmeye Ukrayna Devlet Başkanı Leonid Kuçma, seçimi kazandığı açıklanan Başbakan Viktor Yanukoviç, muhalefet lideri Viktor Yuşçenko, Polonya Devlet Başkanı Aleksander Kwasniewski, Litvanya Devlet Başkanı Valdas Adamkus ve Avrupa Birliği AB adına Javier Solana'nın da aralarında bulunduğu uluslararası arabulucular katıldı. Toplantı sonunda Yanukoviç ile Yuşçenko arasındaki görüşmelerin sürdürülmesi kararlaştırıldı. Kuçma, iki liderin kanlı olayların çıkmasını engellemek için ellerinden geleni yapacaklarını söyledi. Görüşmeden sonra taraftarlarına seslenen Yuşçenko, seçimlerin yenilebileceğini bildirdi. 

Gösteride Türk bayrağı 
Başkent Kiev'e akın etmeye devam eden Yuşçenko'nun taraftarları, önceki geceden itibaren Başkanlık Sarayı'nı 3 çember halinde ablukaya aldı. El ele tutuşan göstericiler, binaya Kuçma dahil hiç kimsenin girmesine izin vermedi. Bağımsızlık Meydanı'ndaki gösteride Türk bayraklarının da sallandığı görüldü. Başbakan Yanukoviç de abluka nedeniyle başbakanlık binasına giremedi. Bu nedenle AB üyesi ülkelerin büyükelçileriyle yapılması gereken görüşme iptal edildi. Muhalefet sözcüleri, Kuçma'nın iktidarı Yanukoviç'e devredeceği söylentileri nedeniyle devir teslim törenini engellemek amacıyla söz konusu binaların kuşatıldığını açıkladı. Göstericilerle polis arasında ilk çatışma Çernihiv'de yaşandı ve güvenlik kuvvetleri göz yaşartıcı gaz kullandı, ancak can kaybı olmadı. 


</TEXT>
</DOC>
