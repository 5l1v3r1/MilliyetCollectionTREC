<DOC>
<DOCNO> 280280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun05.html </URL>
<DATE> 2004/10/15/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Fransa eski başbakanından Türkiye'nin AB'ye tam üyeliğine destek 
</HEADLINE>
<TEXT>

     Fransa'nın eski başbakanı Raymond Barre, hem 2005'te referanduma sunulacak Avrupa Anayasası'na hem de Türkiye'nin AB'ye tam üyeliğine destek verdi. 
     Parisien Aujourd'hui en France'ın bugünkü sayısı için verdiği mülakatta, Avrupa Anayasası'na evet diyen Barre, ''25 üyeli AB'nin, önceki belgelerde, özellikle de Nice Anlaşması'nda bulunmayan bazı işleyiş kural ve ilkelerine gereksinimi var. Fransızlar'ın hayır demesi, Fransa'nın Avrupa geçmişine ya da gelecek kaygısına yakışmaz'' ifadesini kullandı. 
     Türkiye'nin AB'ye girişiyle ilgili olarak da Barre, ''Şartları yerine getirdikten sonra Türkiye'nin AB'ye tam üyeliği bizim için dikkate değer bir avantaj olacaktır'' dedi. 
     Türkiye'den ''laiklik gibi bazı ilkelere bağlılığı kanıtlanmış, dinamik nüfuslu büyük bir ülke'' olarak söz eden Barre, laik olsa da büyük bir Müslüman ülkenin AB'ye girmesinden endişe duyan bazılarının bu endişelerini yersiz bulduğunu belirterek, ''Bu tavır, 'medeniyetler çatışmasını' kabul etmeye çalışmaktadır veya bu niyeti besler'' ifadesine yer verdi. 
     
</TEXT>
</DOC>
