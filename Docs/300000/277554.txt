<DOC>
<DOCNO> 277554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur47.html </URL>
<DATE> 2004/10/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
"Otobüs korsanı" Bursa'da yakalandı 
</HEADLINE>
<TEXT>

     Düzce'nin Kaynaşlı İlçesi'nde 3 yıl önce, mola veren bir yolcu otobüsünü kaçırarak bir kişinin ölümüne neden olduğu gerekçesiyle hakkında 5 yıl hapis cezası kararı bulunan firari sanık, Bursa'da yakalandı. 
     Bursa Emniyet Müdürlüğü İnfaz Büro Amirliği'nden yapılan açıklamaya göre, Kaynaşlı'da bir benzin istasyonunda mola veren ''Show Turizm''e ait bir yolcu otobüsünü kaçırdığı sırada otobüsten atlayarak yaşamını yitiren avukat Jale Toğrul'un ölümüne neden olduğu gerekçesiyle Düzce Ağır Ceza Mahkemesi'nce 5 yıl hapis cezasına çarptırılan Olcay Karataş 25 , Bursa'nın Gemlik İlçesi'ndeki evinde gözaltına alındı. 
     Hakkında gıyabi tutuklama kararı bulunan sanık, 27 Şubat 2001 tarihinde, Ankara-İstanbul seferini yaparken Kaynaşlı'da mola veren yolcu otobüsünü kaçırmıştı. Otobüsün kaçırılışından önce diğer yolcular mola yerinde inmiş, uyuduğu için otobüste kalan avukat Jale Toğrul 50 , yaklaşık 15 kilometre gittikten sonra uyanınca otobüsten atlamış ve başını yere çarparak ölmüştü. 
     Kaçırdığı otobüsle yakalanan ve tutuksuz yargılanan Karataş, Düzce Ağır Ceza Mahkemesi'nce ''tedbirsizlik ve dikkatsizlik sonucu ölüme sebebiyet verme'' suçundan 5 yıl hapse mahkum edilmişti. 
     
</TEXT>
</DOC>
