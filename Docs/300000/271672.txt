<DOC>
<DOCNO> 271672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko21.html </URL>
<DATE> 2004/09/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Migros 50. yaşını kutluyor... 
</HEADLINE>
<TEXT>

     Migros Genel Müdürü Ömer Bozer, önümüzdeki 4 yılda cirolarını ikiye katlamayı hedeflediklerini bildirdi. 
     Bozer, Migros'un kuruluşunun 50. yılı dolayısıyla düzenlediği basın toplantısında, 2004 yılını yurtiçinde 1.9 katrilyon lira ciroyla tamamlayacaklarını, yurtdışında ise 460 milyon dolar civarında ciro öngördüklerini belirtti. 
     Şu anda 7 bin çalışanı bulunan Migros'un 2003'de 11 milyon olan aylık müşteri sayısının, bu yıl 12 milyon sınırını zorladığını kaydeden Bozer, Eylül'de 12 milyon müşteri rekorunu aşmayı beklediklerini söyledi. 
     Migros'un yurtiçi ve yurtdışı mağaza sayılarındaki artışla net satış alanlarını da artırdığını belirten Bozer, bu yılın ilk 6 ayında 21 mağaza açtıklarını bildirdi. 
     Bozer, 2003'ün ilk yarısında 375 bin metrekare olan net satış alanını, bu yılın aynı döneminde 405 bin metrekarenin üzerine çıkardıklarını ve metrekare başına 3 bin 644 dolarlık bir satışın söz konusu olduğunu ifade etti. 
     
     KONSOLİDE SATIŞLAR 1 KATRİLYON LİRAYI AŞTI 
     Ömer Bozer, Migros'taki fiyat artışlarının ilk 6 aylık TÜFE rakamlarının altında gerçekleştiğini, TÜFE'de yüzde 11.6'lık bir artış olurken, Migros'taki artışın yüzde 7.1 düzeyinde kaldığını belirtti. 
     Migros'un ilk 6 aylık sonuçlarını göre konsolide satışlarının 1 katrilyon lirayı aştığını ve dolar bazında yüzde 15'lik büyüme sağladığını kaydeden Bozer, faaliyet karının geçen yılın aynı dönemine göre reel bazda yüzde 45 artırıldığını ve 34.9 trilyon lira düzeyinde esas faaliyet karı elde edildiğini bildirdi. 
     Migros Genel Müdürü Bozer, ''4 senede ciromuzu ikiye katlamayı hedefliyoruz. Bu aşağı yukarı 4 katrilyon lirayı ifade ediyor'' dedi. 
     
</TEXT>
</DOC>
