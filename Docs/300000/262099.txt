<DOC>
<DOCNO> 262099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo02.html </URL>
<DATE> 2004/08/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bakan Şahin "Süreyya'nın savunması istendi" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Süreyya Ayhan konusunda yanlış anlaşılmalar olduğunu düşündüğünü ifade ederek, ''Kendisinden savunması istendi, tüm aşamalar geçildikten sonra değerlendirme yapılmalıdır'' dedi. 
     Şahin, Atina Olimpiyatları'nda mücadele edecek Yüzme, Grekoromen ve Judo takımlarına, Akgün Otel'de bir yemek verdi. 
     Burada basın mensuplarının Süreyya Ayhan ile ilgili sorularını yanıtlayan Bakan Şahin, ''Gönlümüzden böyle olmasını istemezdik. Kendisinin savunması istendi, bundan önce farklı bir değerlendirme yapılmasını doğru bulmuyorum. Süreyya Ayhan'ın bu sıkıntıları atlatıp, spor hayatına devam etmesini diliyorum'' dedi. 
     Bakan Şahin, törende sporculara yönelik yaptığı konuşmada ise olimpiyatlara 67 sporcu ile katılmayı planladıklarını, ancak bu sayının 66'ya düştüğünü anlatarak, ''Bunu bir talihsizlik olarak değerlendiriyorum. Sizlerin, bu katılamayacak arkadaşınızın eksiğini giderecek performansı göstereceğinize inanıyorum. Asla geriye bakmamalıyız. Engelleri aşıp daima ileriye gitmeliyiz'' şeklinde konuştu. 
     Mehmet Ali Şahin, Ulu Önder Atatürk'ün ''Ben sporcunun zeki, çevik ve ahlaklısını severim'' sözünü de hatırlatarak, ''Sporcularımızın Atatürk'ün tarif ettiği gibi sporcular olarak, Türkiye'yi Atina Olimpiyatları'nda örnek bir şekilde temsil edeceğine inanıyorum. Sporcularımızın başarısı, göğsümüzü kabartıp, yüzümüzü güldürecektir'' dedi. 
     Toplantıya katılan Gençlik ve Spor Genel Müdürü Mehmet Atalay ise çarşamba günü ana kafilenin Atina'ya gideceğini belirterek, sporcuları, hazırlıklarını en iyi şekilde yapabilecekleri tarihlerde Atina'ya götüreceklerini söyledi. 
     İstanbul Valisi Muammer Güler de Atina Olimpiyatları'nda madalya kazanacak sporcuları kendilerinin de ödüllendireceklerini söyledi. 
     Öte yandan Bakan Şahin, olimpiyatlara katılacak sporcularla teker teker ilgilenerek, başarılar diledi. 
     Bakan Şahin ayrıca, Dünya Kürek Şampiyonası'nda şampiyon olan Emre Vural ve Ahmet Yumrukaya ile 6. olan Mete Yeltepe'ye plaket verdi. 
     
</TEXT>
</DOC>
