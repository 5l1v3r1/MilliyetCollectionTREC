<DOC>
<DOCNO> 281014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonspo23.html </URL>
<DATE> 2004/10/17/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Galatasaray'ın 100. yıl kutlamaları... 
</HEADLINE>
<TEXT>

     Galatasaray Kulübü, 99. yılını doldurup 100. yılına ayak bastığı günü, Ali Sami Yen Stadı'nda coşkulu bir törenle kutladı. 
     100. Yıl Kutlamaları'na düzenlenen muhteşem törenle başlayan Galatasaray Kulübü, Kayserispor ile oynanan maç öncesinde 100. yaşına ayak basışını, tribünleri dolduran taraftarıyla paylaştı. 
     Statta yapılan ışık ve laser gösterileri taraftarları coştururken, taraftarlar yaptıkları tezahüratlarla adeta yeri göğü inlettiler. 
     
     CANAYDIN ''EN BÜYÜK GALATASARAY'' 

     Taraftarların ''Büyük Başkan'' tezahüratlarıyla kürsüye gelen Başkan Özhan Canaydın, hep birlikte 100. yıl meşalesini yaktıklarını ve bu meşalenin birçok anlam içerdiğini söyledi. 
     Türkiye'nin her yerinde ve tüm dünyada kendilerini izleyen taraftarlara seslenen Canaydın, şunları kaydetti 
     ''Bu meşale, 100 yıl önce ve sonsuzluğa doğru akan şanlı tarihimizdir. Büyük Atatürk'ün sporcu Türk gençlerine bıraktığı emri yerine getirmenin gururu ve bahtiyarlığını taşıyoruz. İnanıyorum ki kurucumuz Ali Sami Yen ve arkadaşlarının aziz ruhları bugün aramızda. Bizlere mutlulukların en büyüğünü, 'Ben Galatasaraylıyım' dedirttiğiniz için önünüzde de saygıyla eğiliyoruz, aslan Galatasaraylılar. 100 yıllık bir kulübün, şanlı tarihin ve kültürün parçası olmakla gurur duyalım. Göğsümüzü gere gere tüm dünyaya haykıralım, çünkü biz Galatasaraylıyız. Tüm dünyadaki Galatasaraylılar'a sesleniyorum. Saat 19.05'ten itibaren bayraklarını camlarınıza asın. Her zaman, her yerde en büyük Galatasaray, her şey Galatasaray için, 100. yılımız kutlu olsun. Hepinize teşekkür ediyoruz.'' 
     
     SAAT 19.05'DE KUTLAMALARA START VERİLDİ 

     Başkanın konuşmasının hemen ardından saat 19.05'de kutlamalara start verilirken, statta havai fişek ve ışık gösterileri başladı. 
     Taraftarları, sahaya çıkan Anadolu Ateşi Grubu'nun 120 davulcusu yaptıkları şov ile coşturdu. Yaklaşık 5 dakika süren ''Davool Şov'', taraftarların büyük beğenisini kazandı. 
     
     
     100. YIL MEŞALESİ YAKILDI 

     Galatasaray Lisesi'nde yakılan 100. Yıl Meşalesi, atletler tarafından stada getirildikten sonra, stat ışıkları söndürülüp, Dünya Gençler Kürek Şampiyonası'nda birinci olan Ahmet Yumlukaya ve Emre Oral tarafından birlikte yakıldı. 
     Yeni açık tribünde bulunan 100. Yıl Meşalesi'nin yakılışı sırasında, tribünler coştu. Taraftarlar, ışıkları söndürülen stadı yaktıkları meşalelerle aydınlatırken, Galatasaray marşları büyük bir coşkuyla söylendi. 
     
     GALATASARAY VE TÜRK BAYRAĞI STATTA TUR ATTIRILDI 

     Galatasaray ve Türk Bayrakları, 10. Yıl ve Dağ Başını Duman Almış Marşları eşliğinde sahada tur attı. 
     Sporcuların bayrakları taşıması sırasında, statta büyük bir duygu yoğunluğu yaşanırken, taraftarlar büyük bir coşkuyla marşlara katıldı. 
     
     
     TARAFTARLARA BAYRAK VE ASLAN GİYSİSİ 

     Galatasaray Kulübü, maça gelen taraftarlara, 18 biner adet aslan giysisi ve bayrak dağıttı. 
     100. Yıl kutlamalarının başladığı günde, Ali Sami Yen Stadı sarı-kırmızılı renklere büründü, taraftarlar atkı ve bayraklarıyla müzik eşliğinde şov yaptılar. 
     Galatasaraylı futbolcular da sahaya, ellerinde, ''100. Yıl'da Hep Birlikte Elele'' yazılı Galatasaray bayraklarıyla sahaya çıktılar. Futbolcular, ayrıca üzerinde aslan resminin bulunduğu eşofmanlarla ısınma çalışması yaptılar. 
     
     BAŞKANLAR KENETLENDİ 

     Galatasaray Kulübü eski başkanları Selahattin Beyazıt, Ali Tanrıyar ve Mehmet Cansun, Başkan Özhan Canaydın ile birlikte şeref tribününde bir arada oturdular. 
     Tribüne gelişleri anons edilen başkanlar, elele vererek taraftarları selamladı. Eski başkanlardan Faruk Süren ve Alp Yalman'ın törenlere katılmaması dikkat çekti. 
     Faruk Süren ve Alp Yalman'ın mazeretleri olduğu için kutlamalara gelemedikleri bildirildi. 
     
     ÇEŞİTLİ ÜLKELERDEN TELEFONLA BAĞLANTI 

     Ali Sami Yen Stadı'nda etkinliklerin sunumunu yapan Alem FM DJ'i ''Hop dedik Ayhan'', ABD, Avustralya, Belçika, KKTC, Güney Kore, İngiltere'de bulunan Galatasaray taraftarlarından, yapılan telefon bağlantılarıyla 100. Yıl kutlama mesajları aldı. 
     Taraftarlar, stat hoparlörlerinden de verilen mesajlarında, Galatasaray'ın 100. Yılında şampiyonluğa ulaşmasını temenni ettiler. 
     
     
     BÜTÜN TRİBÜNLERE HAKAN ŞÜKÜR POSTERİ 

     Galatasaray taraftarları, 100. Yıl kutlamalarının start verildiği Kayserispor maçında, Hakan Şükür'ü de unutmadılar. 
     Taraftarlar, Hakan Şükür'e verdikleri özel önemi vurgulayarak, bütün tribünlere posterlerini astılar. Taraftarlar, ayrıca zaman zaman ''Hakan Şükür, Hakan Şükür'' diye tempo tutarken, skorboardlarda futbolcunun attığı golleri seyredip ''Oley'' çektiler. 
     Taraftarlar, UEFA Kupası'nın alındığı sezon oynanan maçları skorboarddan izlemeleri sırasında da ''İmparator Fatih Terim, ölene kadar seninleyiz'' şeklinde şarkı söylediler. 
     Taraftarlar kapalı, tribünlere, ''100 yıldır 100'ümüz seninle gülüyor'' ve ''100 Yılın Sultanı'' pankartı astılar. 
     
     GEÇİT TÖRENİ 

     Etkinlikler çerçevesinde, bir geçit töreni de gerçekleştirildi. 
     Galatasaray Lisesi ve üniversitesi ile eski sporcular, şubeler ve altyapı sporcular geçit törenine katılıp, ellerindeki bayraklarla tribünleri selamladılar. 
     
     ESKİ BAŞKANLARIN GÖRÜŞLERİ 

     Galatasaray'ın 100. yılına girmesini, kulübün eski başkanları da coşkuyla yaşadılar. 
     Eski başkanlardan Ali Tanrıyar, takımın 100. yılından dolayı büyük gurur yaşadıklarını belirterek, ''Bugün büyük mutluluk yaşıyorum. Stattaki tabloyu görünce mutluluğum daha da artıyor. Tüm branşlarda şampiyonluk arzu ediyorum. Galatasaray demek şampiyonluk demektir'' dedi. 
     Mehmet Cansun ise kulübün 1 asırı geride bıraktığını vurgulayarak, ''Bu gurur duyulacak bir durum. Bunda emeği geçen herkese teşekkür ediyorum. Alp Yalman ve Faruk Süren mazeretleri nedeniyle gelmediler. Yoksa kesin burada olurlardı'' diye konuştu. 
     
     
     GÜRSOY ''ESKİ GÜNLERİ YAŞAR GİBİYİM'' 

     Galatasaray Kulübü İkinci Başkanı Ergun Gürsoy ise 100. yıl kutlamalarının kendisini mutlu ettiğini belirterek, ''Statta yaşanan ortamdan dolayı eski günleri yaşar gibiyim'' dedi. 
     Gürsoy, gelecekte de mutlulukları bu şekilde yaşamak istediklerini kaydederek, şöyle konuştu 
     ''Geçen sene Galatasaray'dan kimse birşey beklemiyordu. Ama genel kurul sonrası hareketlilik başladı. Galatasaray eski günlerine dönecektir. Maddi sıkıntıları da aşmak için çözümler üretiyoruz. Şampiyonluk için gerekirse takviye yapacağız. Ara transferde kesin bir oyuncu alacağız. Şimdi isim söylemenin bir anlamı yok. Ama kafamızda bazı isimler var.'' Galatasaray Kulübü Başkan Yardımcısı ve 100. Yıl kutlamalarının organizasyon komitesinin başında bulunan Turgay Kıran ise yaklaşık 4.5 aydan beri kutlamalar için hazırlandıklarını ifade ederek, sözlerini şöyle sürdürdü 
     ''100 arkadaşla birlikte yoğun bir şekilde çalıştık. Bu sadece bir başlangıç. Hazırlıklar sırasında çok keyif aldık. Türkiye'deki bütün Galatasaraylılar, takımın renklerinin değerini bize gösterdiler. Herkes büyük Galatasaraylı. 1.5 yıl içinde çok gösterimiz olacak. Galatasaray'ın değeri, paralarla ölçülmez. Camia içindeki herkes kutlamalar için birşeyler yaptı. Biz para harcamadık, ama bu güzel ortam yaşandı.'' 
     
     PAF LİGİ'NDE GALATASARAY 5-4 KAZANDI 

     Galatasaray ile Kayserispor PAF takımları arasında oynanan karşılaşmayı, Galatasaray 5-4 kazandı. 
     Galatasaray'ın gollerinden 4'ünü Cafercan atarken, diğer golünü Orçun kaydetti. 
     
</TEXT>
</DOC>
