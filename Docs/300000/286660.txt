<DOC>
<DOCNO> 286660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonsiy07.html </URL>
<DATE> 2004/11/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan'dan gazeteciye ilginç cevap... 
</HEADLINE>
<TEXT>

     Başbakan Recep Tayyip Erdoğan, Rize Adliye Sarayı'nda incelemelerde bulunurken bir duruşma salonuna geldiğinde, bir gazetecinin, ''Burada bulunmak sizi ürküttü mü '' sorusuna, ''Burası sanık sandalyesi değil, tanık sandalyesi... Şunu unutmayın, bu işler biraz da hancı-yolcu meselesidir'' yanıtını verdi. 
     Rize'de bulunun Başbakan Erdoğan, sabah saatlerinde Güneysu ilçesindeki evinden ayrılarak, Güneysu Sağlık Merkezi'nin inşaatında incelemelerde bulundu. Erdoğan, yetkililerden inşaat hakkında bilgi aldı. 
     Daha sonra Rize şehir merkezine gelen Erdoğan, Rize Adliye Sarayı'nın açılış törenine katıldı. 
     Erdoğan, burada yaptığı konuşmada, Türkiye'de büyük bir değişim yaşandığını vurguyalarak, ''Bu değişimle birlikte şüphesiz ki bir gelişim de ortada'' dedi. 
     Erdoğan, şöyle konuştu 
     ''Adliye inşaatları, dönemimizde halkın hizmetine sunulmakla kalmadı. Bugüne kadar adeta kahve köşesinde hüküm vermeye mahkum edilmiş olan savcılarımız, hakimlerimiz, bütün adli erkan, bu vesileyle artık huzurlu bir ortamda çalışma imkanı da bulmaya başlıyor. Bizler de üzerimize düşeni yapmanın mutluluğunu taşıyoruz. Çünkü Türkiye'ye, Türk insanına bu eserler yakıştığı için bunları yapmak zorundayız. Selçuklu'da, Osmanlı'da bu eserlere baktığımızda huzur verir, güven verir. Ama ondan sonra bir de bakıyorsunuz ki, tüm bu örnek eserleri kaybetmişsiniz. Artık övüneceğiz, gururlanacağız bu eserler yok. Tam aksine güven değil, şüphe veren, ürküntü veren binalar var. Kasvetten dolayı daha içeri girerken, ürkmeye, korkmaya başlarsınız. Ama artık şimdi bunlar kalkıyor ve yeniden tarihin bize verdiği gücü çağdaş, modern dünya ile birleştirmek suretiyle yarışa girmiş Türkiye var. Şimdi bunu başarıyoruz ve başaracağız.'' 
     
     ''DOĞAYI KATLEDİYORUZ'' 
     Rize'yi farklı bir şekilde görmek istediklerini kaydeden Erdoğan, ''Biz doğayı ne yazık ki mahfediyoruz, katlediyoruz'' dedi. 
     Çevre bilinci ile doğaya saygının kaybedilmesi durumunda bunun tarihe hesabının verilemeyeceğini vurgulayan Erdoğan, şöyle konuştu 
     ''Övünmemiz gereken şeyler bizim de olacaktır. Biz insanlar olarak şehirlerimizi buna göre imal etmezsek yarın ah, vah deriz. Ama iş işten geçer. Rize'ye her gelişimde söylüyorum Nolur, bu beton yığınları içerisinde yaşamayı bırakın, dedelerimizden kalan şu Rize evini gelin yaşatın, bunları çoğaltın, yaygınlaştırın. Ama bakıyoruz ki biz çalıyoruz, biz oynuyoruz. Bir heyelan, sel olduğunda başlıyoruz ağlamaya, çok ağlarız...'' 
     
     RİZE'YE YAPILAN YATIRIM 
     Rize'ye yapılan 25 trilyonluk yatırımın devam ettiğini belirten Erdoğan, Rize'nin alınan hizmet açısından ön sıralarda yer aldığını söyledi. 
     Konuşmasında Köy Hizmetleri Genel Müdürlüğü'nün faaliyetlerinin il özel idarelerine devredilmesi çalışmalarının devam ettiğini de hatırlatan Erdoğan, ''Türkiye genelinde köylerin yol ve su problemini tamamiyle çözmek istiyoruz'' dedi. 
     Erdoğan, il genel meclisi üyelerinin bulundukları ilçe ve köylerdeki ihtiyaçlarının takibini yapacaklarını da ifade etti. 
     Başbakan Erdoğan daha sonra Rize Adliye Sarayı'nın açılışını yaptı. 
     Adliye sarayında incelemelerde bulunan Erdoğan, bir duruşma salonuna geldiğinde, basın mensuplarının fotoğraf çektirme istekleri üzerine, ''Biliyorum ne yapmaya çalıştığınızı. Beni tuzağa düşüremezsiniz'' dedi. 
     Başbakan bir gazetecinin, ''Burada bulunmak sizi ürküttü mü'' sorusuna, ''Burası sanık sandalyesi değil, tanık sandalyesi... Şunu unutmayın, bu işler biraz da hancı-yolcu meselesidir'' yanıtını verdi. 
     
</TEXT>
</DOC>
