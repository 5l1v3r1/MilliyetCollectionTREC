<DOC>
<DOCNO> 263886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur21.html </URL>
<DATE> 2004/08/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Hakkari Valisi'nin geçiş güzergahına mayın .. 
</HEADLINE>
<TEXT>

     Teröristlerce Hakkari-Yüksekova karayoluna döşenen mayın, Hakkari Valisi Erdoğan Gürbüz'ün geçişinden önce Jandarma Komutanlığı ekiplerince tespit edilerek etkisiz hale getirildi. 
     AA muhabirine açıklama yapan Vali Erdoğan Gürbüz, terör örgütü PKK Kongra-Gel üyelerince Yüksekova-Esendere karayolundaki tünel içine döşenen uzaktan kumandalı mayının, Jandarma Komutanlığı ekiplerince etkisiz hale getirildiğini söyledi. 
     Gürbüz, bu güzergahtan saat 11.00 civarında geçeceğini ancak Jandarma Komutanlığı ekiplerince daha önce yapılan inceleme sırasında mayının tespit edildiğini ifade ederek, ''Bu yol sivil vatandaşlarımız tarafından sıkça kullanılmaktadır. Bunu sivil vatandaşa yönelik bir hareket olarak değerlendiriyorum. İran-Yüksekova arasında kullanılan bu yolda, mayının imha edilmesiyle büyük bir facia önlenmiştir'' dedi. 
     Yolun 4-5 saat boyunca ulaşıma kapalı tutulması nedeniyle, vatandaşların bekletilmek zorunda kaldığını kaydeden Gürbüz, yapılan çalışmalardan sonra yolun tekrar ulaşıma açıldığını bildirdi. 

     
</TEXT>
</DOC>
