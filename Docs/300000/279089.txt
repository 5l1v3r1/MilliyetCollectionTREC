<DOC>
<DOCNO> 279089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko07.html </URL>
<DATE> 2004/10/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yabancıların Türkiye yatırımı rekora gidiyor... 
</HEADLINE>
<TEXT>

     Yüksek reel faizler ve TL'nin değerlenmesinin TL cinsinden portföy yatırımcıları için oldukça cazip bir hale getirdiği Türkiye, yabancı portföy yatırımlarında bu yıl rekora gidiyor. Yabancı portföy yatırımcılarının bu yılın ilk sekiz ayında Türkiye'de yaptıkları menkul kıymet alım satımları önceki yılların tümündeki tutarları geride bıraktı. 
     Merkez Bankası'nın verilerine göre, bu yılın ocak-ağustos döneminde yabancı yatırımcılar portföy yatırımı amacıyla Türkiye'ye 14 milyar 619 milyon dolar getirdiler. Söz konusu yatırımın 8 milyar 771 milyon doları AB ülkelerinden, 5 milyar 848 milyon doları ise diğer OECD ülkelerinden geldi. Ancak 
     yabancılar aynı dönemde 11 milyar 491 milyon dolarlık da menkul kıymet satarak parasını çıkardılar. Bu nedenle yabancıların ocak-ağustos döneminde Türkiye'ye yaptıkları net portföy yatırımı tutarı 3 milyar 128 milyon dolarda kaldı. Bunun 1 milyar 877 milyon doları AB ülkeleri, 1 milyar 251 milyon doları da diğer OECD ülkelerinden kaynaklandı. Bu yılın ilk sekiz ayında kaydedilen hem yabancı portföy yatırım girişleri, hem çıkışları hem de net yatırım tutarı önceki yıllardaki yıllık tutarlarının üzerine çıktı. Bu gelişme yabancıların Türkiye'deki menkul kıymet portföylerinin toplam tutarını Ağustos 2004 sonu itibariyle 17.9 milyar dolara kadar yükseltti. Türkiye'nin net 3 milyar 128 milyon dolarlık portföy yatırımı çektiği bu dönemde yabancıların portföyünün toplam tutarı ise 4 milyar 350 milyon dolarlık bir büyüme kaydetti. Yabancıların Türkiye'deki menkul kıymet portföylerinin toplam tutarı geçen yıl sonunda 13.6 milyar dolar düzeyinde bulunuyordu. Portföyün 7 milyar 996 milyon doları Hazine borçlanma kağıtlarından, 9 milyar 943 milyon doları da hisse senetlerinden oluşuyor. 
     
     UZUN VADEDE NET ÇIKIŞ GÖZLENİYOR 
     Yabancı portföy yatırımlarının bu yılın ilk sekiz ayında net girişle sonuçlanmasına rağmen, uzun vadede bakıldığında portföy yatırımları yoluyla Türkiye'den 2.1 milyar dolarlık net çıkış yaşandığı gözleniyor. 1993 yılından bu yılın ağustos ayı sonuna kadar olan dönemde, yabancı yatırımcılar Türkiye'ye menkul kıymet almak amacıyla 63 milyar 332 milyon dolar getirirken, aynı dönemde Türkiye'deki menkul kıymetlerini satarak dışarı çıkardıkları tutar ise 65 milyar 317 milyon dolar olarak gerçekleşti. Buna rağmen yabancıların hala Türkiye'de 17.9 milyar dolarlık bir portföyü bulunuyor. 
     Bu dönemde Türkiye özellikle 1998, 2000 ve 2001 yıllarında çok yoğun yabancı portföy yatırımı çıkışıyla karşı karşıya kaldı. Yabancıların portföy yatırımı işlemleri Türkiye'den 1998 yılında net 4.6 milyar, 2000 yılında 4.5 milyar ve 2001 yılında da 3.8 milyar dolarlık çıkışlarla sonuçlanmıştı. 
     Yabancı yatırımcıların 1993 yılı başından bu yılın ağustos ayı sonuna kadar olan dönemde çıkardıkları net 2.1 milyar dolar ile şu andaki 17.9 milyar dolarlık portföyleri bir anlamda bu dönemde Türkiye'nin portföy yatırımları nedeniyle üstlendiği maliyeti gösteriyor. 
     
</TEXT>
</DOC>
