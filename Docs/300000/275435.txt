<DOC>
<DOCNO> 275435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas15.html </URL>
<DATE> 2004/09/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Herkes onu konuşuyor Motoruyla saatte 328 km hız yaparken yakalandı 
</HEADLINE>
<TEXT>

     ABD, kuzeyinden güneyine saatte 328 km hızla giderken polise yakalanan ve ceza yiyen genci konuşuyor. 
     Kimileri geçen yıl liseden mezun olan Samuel Armstrong Tilley'nin bu kadar hızlı gitmesine karşı olduğunu söylerken, kimileri de bu gencin bu kadar hızlı gitmesinin olanaksız olduğunu savunuyor. 
     Tilley'nin 18 Eylül'de 61 numaralı karayolunda 2002 model Honda RC51 model motosikletiyle 400 metreyi 4.39 saniyede aştığı polis raporuna geçerken, internetteki chat odalarından tamirhanelere, Güney Dakota'dan Los Angeles'a herkes devlet karayolunda bu kadar hızın mümkün olup olmadığını tartışıyor. 
     ABD'nin önde gelen motosiklet dergilerinden Cycle World'un Genel Yayın Yönetmeni David Edwards, tartışmalara katılarak, ''İki tekerlekli araçların dünyasında, polisin gözü önünde yasaları bu kadar yüksek hızla delen kişi belki de günümüzün Robin Hood'u olarak görülebilir, ancak bizim şüphelerimiz var'' diye konuştu. 
     Polisin büyük olasılıkla hızı yanlış hesapladığını söyleyen Edwards, ABD'de birçok kişinin yıllardır 200 Kulübü'ne saatte 320 km hıza ulaşabilenler resmi olarak girmek için çok para ve zaman harcadığını, ancak çoğunun bunu başaramadığını belirtiyor. 
     Motosiklet uzmanı Edwards, motosikletle saatte 240 km hızın üzerine çıkabilmek için motora bir turbo sistemi eklemek gerektiğini kaydediyor. 
     Eyalet polisi ise raporlarının doğru olduğunu ve gencin bu hıza ulaştığını savunurken, olayın kahramanı Tilley, medyanın tüm ilgisine karşın ortalarda görünmüyor. 
     Hızlı genç, 25 Ekim'de mahkemeye çıkacak. 
     
</TEXT>
</DOC>
