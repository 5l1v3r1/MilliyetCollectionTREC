<DOC>
<DOCNO> 269194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun17.html </URL>
<DATE> 2004/09/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rusya'da cenaze törenlerinde gözyaşları sel oldu 
</HEADLINE>
<TEXT>

     Kuzey Osetya'nın Beslan kentindeki bir okulda 3 gün süren ve 333 kişinin ölümüyle sonuçlanan rehine krizinin ardından bugün cenaze törenleri düzenleniyor. 
     Kent mezarlığı yakınında, operasyonda ölenler için mezarlar kazılmaya başlanırken, törenlerin, rehinelerin yakınları tarafından düzenlendiği, ortak bir cenaze töreni planlanmadığı bildirildi. 
     Rusya çapındaki kiliselerde anma törenleri düzenlenirken, ülkede Pazartesi ve Salı günleri ulusal yas ilan edildi. 
     Rus yetkililer, eylemi düzenleyen kişilere yardım ettiklerini söyledikleri 3 kişinin yakalandığını açıklarken, soruşturma kapsamında, eylemcilerin kullandığı silah ve cephanenin binaya önceden saklandığı iddialarının da araştırıldığı kaydedildi. 
     Yetkililer, iyi silahlanmış bir grubun, böylesine iyi planlanmış bir eylemi nasıl yaptığını belirlemeye çalışırken, okulda rehin alınan kişilerden bazıları, eylemcilerin, silahlarını daha önceden okula sakladıklarını söylediler. 

     
</TEXT>
</DOC>
