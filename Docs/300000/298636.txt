<DOC>
<DOCNO> 298636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/siyaset/axsiy01.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Odadan 'Bye bye' diye çıkan Erdoğan'ı Blair yatıştırdı 
</HEADLINE>
<TEXT>


Dayatmalar üzerine görüşmeyi terk eden Erdoğan'ı Gül tutmaya çalıştı. Erdoğan'ın, 'Bye bye' Uğur Ziyal'in 'Dönüyoruz, farkında mısınız' sözleri sonuçta etkili oldu 

ELÇİN ERGÜN Brüksel 


Türk heyetinin, AB'nin 5 önemli ülkesiyle yürüttüğü dünkü pazarlıklar sırasında özellikle Kıbrıs dayatması konusunda değişiklik yapılmaması üzerine büyük bir restleşme yaşandı ve görüşmeler kopma noktasına geldi. Dayatmalar sürünce yerinden fırlayan ve dönem başkanı Hollanda'nın Başbakanı Jan Peter Balkenende'ye "Bye bye güle güle , iyi günler" diyen Başbakan Recep Tayyip Erdoğan'ı önce Dışişleri Bakanı Abdullah Gül, ardından da İngiltere, Almanya ve İtalya başbakanları sakinleştirdi. Erdoğan'ın önceki günkü AB yemeğinde ortaya çıkan olumsuz karar taslağını değiştirmek için yürüttüğü müzakereler dün sabah erken saatlerde başladı. 
Erdoğan, Balkenende'nin de bulunduğu görüşmede, muhatabının, "Ben bu metni liderlere zor kabul ettirdim. Tekrar değerlendirin" sözleri üzerine, "600 bin nüfuslu bir ülkeyi 70 milyonluk Türkiye'ye tercih ettiniz. Ben bunu halkıma anlatamam. Sözümüzü tuttuk, ancak bize verilen sözler tutulmuyor. İyi niyet göremiyoruz. Biz bunu kabul edemeyiz" karşılığını verdi. 

Balkenende anlamadı 
Daha sonra ayağa kalkan Erdoğan, "Hadi gidiyoruz" diyerek heyetteki üyelere seslendi. Bu resti önce anlayamayan Balkenende'nin, Dışişleri Bakanı'nı kastederek, "Sayın Gül kalabilir mi " dediği öğrenildi. Erdoğan bu soruya, "Hayır" yanıtını verirken, Roma Büyükelçisi Uğur Ziyal, Hollanda'nın temsilcilerine dönerek, "Farkında mısınız, dönüyoruz" dedi. Erdoğan da bu sırada, "Bye bye, iyi günler" diyerek odadan çıktı. 
Avrupa Komisyonu'ndaki Türkiye ofisine doğru ilerleyen Erdoğan'ı kolundan tutan Gül, sakinleştirmeye çalıştırdı. Daha sonra İngiltere Başbakanı Tony Blair, Almanya Başbakanı Gerhard Schröder ve İtalya Başbakanı Silvio Berlusconi, Hollanda tarafının da katıldığı beşli zirvede Erdoğan'la bir araya geldiler. Erdoğan'ın, metinden geri adım atılmaması üzerine, bu görüşmede de "Öyleyse, bu işin bittiğini basın toplantısı ile tüm dünyaya ilan edip gidiyorum" dediği öğrenildi. Bunun üzerine zirvenin bir fiyaskoyla sonuçlanması olasılığının büyüdüğünü gören AB kanadının, Türkiye'nin isteği doğrultusunda, başkanlık açıklama taslağında yer alan "Güney Kıbrıs Protokolü'nün bir gün içinde paraflanması" koşulunu metinden çıkarttı. Blair, bu gergin dakikalar sırasında Erdoğan'la bir görüşme yaparak destek verdi ve havanın yumuşatılmasına katkı sağlamaya çalıştı. Blair ve İngiliz diplomatlarının metnin Türkiye tarafından kabul edilebilir hal alması için yoğun çaba gösterdiler. 

Krizin nabzı 
Baş döndüren trafik 

BRÜKSEL Milliyet 

Başbakan Recep Tayyip Erdoğan'ın yoğun görüşme trafiği saat saat şöyle gerçekleşti 

16 Aralık 
İtalya Başbakanı Silvio Berlusconi ile Conrad Otel'de biraraya geldi. 
Dışişleri Bakanı Abdullah Gül'le birlikte, Belçika Başbakanı Guy Verhofstadt, Danimarka Başbakanı Anders Fogh Rasmussen'le öğle yemeği yedi. 
Belçika Başbakanı Jan Peter Balkenende ile görüştü. 
Yunanistan Başbakanı Kostas Karamanlis ile Rönesans Oteli'nde bir araya geldi. 
İngiltere Başbakanı Tony Blair ile görüştü. 
Almanya Başbakanı Gerhard Schröder ile bir araya geldi. 

17 Aralık 
Belçika Başbakanı Balkenende ile görüşmek üzere AB Konseyi'ne gitti. 
Dışişleri Bakanı Abdullah Gül ile birlikte Hollanda Başbakanı Balkenende ve Hollanda Dışişleri Bakanı Bernard Bot ile görüşmek üzere bir kez daha AB Konseyi'ne geldi. 
Kıbrıs konusunda yaşanan tıkanmanın aşılması için İngiltere Başbakanı Tony Blair, Almanya Başbakanı Gerhard Schröder ve İtalya Başbakanı Silvio Berlusconi ile dörtlü görüşme yaptı. Dışişleri Bakanı Gül'ün de katıldığı görüşme bir saat sürdü. 
Erdoğan daha sonra İngiltere Dışişleri Bakanı Jack Straw, Almanya Dışişleri Bakanı Joscka Fischer ve Belçika Dışişleri Bakanı Karel De Gucht ile bir araya geldi. Dörtlü görüşmelere Gül de katıldı. Erdoğan'ın 5 ülke başbakanıyla yaptığı görüşme sonrasında dışişleri bakanları biraraya geldi. 
Erdoğan, Gül ve Balkenende müzakere masasında tekrar buluştu. 
Erdoğan, Gül'le birlikte AB liderleri zirvesine katıldı. 
Zirve sona erdi. Aile fotoğrafı çektirildi. Erdoğan, Konsey binasından ayrıldı. 
Erdoğan, Gül'le birlikte, "başarılı" bulduğunu söylediği zirveyi ve sonuçlarını bir basın toplantısında değerlendirdi. 


</TEXT>
</DOC>
