<DOC>
<DOCNO> 294588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas04.html </URL>
<DATE> 2004/12/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çikolata ve kafein masajı 
</HEADLINE>
<TEXT>

     İbrahim LALELİ DHA 

GÜZELLİKLERİNE düşkün kadınlar için her geçen gün yeni metotlar geliştiriliyor. Güzellik salonlarındaki hamamdan saunaya, jakuziden süt banyosuna kadar olan metotlara, çikolata ve kafein masajı ile çilek banyosu da eklendi. 
     Antalya'nın 5 yıldızlı otellerinden IC Green Palace bünyesindeki Lityum Helt Center'da kadınlar fiyatı 20 ile 150 euro arasında değişen masajlar yaptırıyor. Köpüklü Türk Hamamı'na ilgi gösteren kadınların ikinci tercihi ise içi çiçek yapraklarıyla donatılmış 23 derece sıcaklıktaki jakuzide su keyfi yapmak. 
     Mum ışığı ve tütsü kokularıyla donatılmış jakuzide hoş vakit geçiren kadınlar, rengarenk çiçek yaprakları arasında güzelleşmeye çalışıyor. Son günlerdeki yeni güzelleşme metodu ise içerisine doğranmış çilek doldurulan jakuzide banyo keyfine varmak. Çilek banyosu yaptıranlar 35 euro ödeme yapıyor. 
     Vücuttaki birikmiş toksini atıp derinin nefes almasını sağlayan çikolata ve kafein masajı ise insan vücudunu rahatlatıp dinlendirdiği için kadınların yeni tercihi olmaya aday. Güzellik merkezinde uygulanan sistemde, kadınların vücutları tercihine göre yağlı çikolata veya kafein ile kaplanıyor. Yaklaşık 15 dakika boyunca masörler tarafından ovulan vücut, jakuzideki sıcak suda yıkanıyor. Çikolatalı veya kafeinli masaj yaptırmak isteyenler kadınlar 100 euro ödüyor. 
     Otelin güzellik merkezinde yapılan kil masajının 135 euro, anti- selülit ve aromaterapi masajının 35 euro, shiatsu masajının da 45 euro olduğunu belirten IC Green Palace Basın ve Halkla İlişkiler Koordinatörü Sema Ögel, "En çok Rus ve Alman kadınlar ilgi gösteriyor. 2004 yılında toplam 10 bin kişiye hizmet veren merkeze yerli turistler de büyük ilgi gösteriyor. Salonumuzda üniversiteli 5 masör görev yapıyor'' dedi. 
     
</TEXT>
</DOC>
