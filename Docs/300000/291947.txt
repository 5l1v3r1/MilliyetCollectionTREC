<DOC>
<DOCNO> 291947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yazar/sazak.html </URL>
<DATE> 2004/11/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Futbol cinayeti 
</HEADLINE>
<TEXT>


Beşiktaşlı olmanın dayanılmaz ağırlığını hissetmek için İnönü Stadı'nda 'cinayet işlendiği'ni de görmek gerekiyormuş 
16 yaşındaki genç taraftar Cihat Aktaş'ın İnönü'de kapalı tribün koridorunda bıçaklanarak öldürülmesi, BJK yönetimince 'münferit' bir olay gibi gösterilmeye çalışılsa da, futbolda şiddetin tırmanmasında 'lümpen kültürü' baş tacı eden kulüplerden spor medyasına kadar, çok taraflı bir sorumluluğun olduğunu kabul etmeliyiz. 
Ne zaman Beşiktaş yazısı yazsam, işler kötüye gidiyor 
Fenerbahçe ve Athletic Bilbao galibiyetleri ardından 'yükselişe geçen' Beşiktaş'ın 'makus talihini yendiğini' düşünürken Konyaspor ve Rizespor maçlarıyla öngörümüz tekzip edildi. Pazar akşamı 2-2 biten maçtan sonra 'karalar bağlamışken' acı haberin anonsu geldi. 
Genç bir taraftar statta bıçaklanmıştı. 
Olayın faili olarak yakalanan Fatih Sözüer de, BJK taraftarıydı ve botuna gizlediği bıçakla masum bir genci 'omuz attı' diye koridorda öldürücü darbelerle yere serdikten sonra, maç izlemeye devam edebilmişti. 
Tam bir 'holiganlık ' 
Kuşkusuz ilk cinayet değil, Galatasaray - Leeds United maçı için İstanbul'a gelen 2 İngiliz taraftar da Taksim'de bıçaklanarak öldürülmüştü. Geçen yıl Göztepe - Karşıyaka maçında Murat adlı genç bir sporsever katledilmişti. 
1985'te Brüksel'de 39 kişinin öldüğü 'Heysel faciası' holiganizmin en kanlı örneklerinden biri olarak spor tarihine geçti. Kayseri - Sivas maçında benzer bir trajedi ülkemizde de yaşanmıştı. Neyse ki son yıllarda bu tür 'kitlesel facia'lardan uzağız Ancak, 'bireysel' de olsa İnönü Stadı'nda işlenen 'futbol cinayeti'nin ortaya çıkardığı sosyal, kültürel çözülmeyi gözden kaçırmamalıyız. 
2001 ekonomik krizi ertesinde sosyolog Prof. Nülüfer Narlı'yla yaptığımız bir söyleşide, Türkiye'nin eğitimsiz ve işsiz genç nüfusunun 'demografik bomba' olduğunu belirtmişti. Kent varoşlarından, statlara akan bu bombalar yeni patlamaya başladı. Futbol, ne yazık ki 'alt kültür'lerin maçlarda kendini ifade edebildiği bir 'kimlik gösterisi' haline dönüştü. Kulüp yöneticileri de seçilmek ve başarılı olabilmek uğruna bu 'öfkeli kalabalıkları' tribüne çektiler. 
Beşiktaş'ta 'Kongre sizinse, tribün bizim' sloganları, 'Kapalıyı geri vereceğiz' şeklindeki seçim vaatleri unutulmadı. Spordaki mafyalaşma ve çeteleşmenin kaçınılmaz sonucudur, işlenen cinayetler. 
'Bıçaklama kültürü'nün bu kadar yaygınlaşmasında 'Kurtlar Vadisi' türü dizilerle mafyayı meşrulaştıran, kan dökenleri kahramanlaştıran medyanın da payı yok mu 'Reyting' uğruna, futbol eleştirisini 'hakeme, antrenöre, futbolcuya' hakaret sayan TV'lerdeki spor programlarının da 'üslup' sorununa eğilmeleri gerekiyor. 
'Biz uyarmıştık ' demek yetmiyor. 




</TEXT>
</DOC>
