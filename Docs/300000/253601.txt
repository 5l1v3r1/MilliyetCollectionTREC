<DOC>
<DOCNO> 253601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy15.html </URL>
<DATE> 2004/07/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İTÜ rektörü politikaya sıcak bakıyor 
</HEADLINE>
<TEXT>

     İstanbul Teknik Üniversitesi'nde İTÜ 2 dönemdir rektörlük görevinde bulunan ve gelecek ay görevini devredecek olan Prof. Dr. Gülsün Sağlamer, ''politikayı ciddi olarak düşündüğünü'' bildirdi. 
     Basın mensuplarının sorularını yanıtlayan Prof. Dr. Sağlamer, 8 yılın her gününü üniversitenin projelerine adadığını ve son güne kadar da iş yapacağını söyledi. 
     Prof. Dr. Sağlamer, ''Fakültemi, kendi alanımı özledim. 9 yaşında mimar olmaya karar vermiş bir kişi olarak, mimarlığı çok seviyorum. O nedenle Mimarlık Fakültesi'ne geri döneceğim'' dedi. 
     Rektörlüğü süresince 70 milyon doları bağış olmak üzere üniversiteye 130 milyon dolarlık yatırım yaptıklarını anlatan Prof. Dr. Sağlamer, politikayla ilgili bir soru üzerine şöyle dedi 
     ''Politikayı ciddi olarak düşünüyorum. Şu ana kadar akademisyen olarak çalıştım. Rektörlükte görev sürem Ağustos'ta sona eriyor. Yaklaşık 12 yıllık yönetici deneyimim var. Bunu kullanmak isterim. Dünya görüşüm, dünyayı algılayış biçimime uygun, iyi işler yapacağına inandığım bir hareket olursa, öyle bir hareketin içinde olurum. Daha enerjim var.'' 
     
</TEXT>
</DOC>
