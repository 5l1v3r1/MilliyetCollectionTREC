<DOC>
<DOCNO> 255838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun14.html </URL>
<DATE> 2004/07/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Irak başına bela oldu Blair, 50 yıllık kalesinde kaybetti... 
</HEADLINE>
<TEXT>

     İngiltere'de iki bölgede yapılan milletvekili ara seçimi, Irak savaşının hata olduğunu düşünen seçmenlerin İşçi Partisi hükumetten desteklerini çektiğine işaret ediyor. 
     BBC'nin haberine göre, İşçi Partisi bu ara seçimde, elli yıldır kaybetmediği ve son seçimde en yakın rakibine 13 bin oy fark attığı Leicester South bölgesinde, milletvekilliğini kaybeti. 
     Ama İşçi Partisinin kayıplarından yararlanan ana muhalefet olmadı. Bölgeyi artık savaşa başından beri karşı çıkan Liberal Demokratlar temsil edecek. Hükumeti, Irak'la savaşa gitme konusunda destekleyen muhafazakarlar da büyük oy kaybına uğrayarak ara seçim yapılan iki bölgede de üçüncü parti durumuna düştüler. 
     Ara seçimin yapıldığı Birmingham kentindeki diğer bölgede ise İşçi Partisi milletvekili çıkarmayı başardı ama geçen seçime göre 10 bini aşkın oy kaybetti. Liberal Demokratlar gene ikinci partiydi. 
     Respect ya da Saygı adıyla oluşturulan savaş karşıtı koalisyonun da her iki bölgede kayda değer oy toplaması dikkat çekti. 
     İşçi Partisi sözcüsü, Irak savaşı nedeniyle seçmen tarafından cezalandırıldıklarını kabul etti, ama ana muhalefet muhafazakarların her iki bölgede de üçüncü parti oluşuna dikkat çekti. 
     
</TEXT>
</DOC>
