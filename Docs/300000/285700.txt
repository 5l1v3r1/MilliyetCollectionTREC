<DOC>
<DOCNO> 285700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun46.html </URL>
<DATE> 2004/11/03/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Annan'dan Karzai'ye kutlama 
</HEADLINE>
<TEXT>

     BM Genel Sekreteri Kofi Annan, Afganistan'da seçimi kazanarak demokratik yollardan ülkenin başına geçen ilk devlet başkanı olan Hamid Karzai'yi kutladı. 
     Annan, sözcüsü Fred Eckhard aracılığıyla yaptığı açıklamada, Afganistan'da görev yapan Ortak Seçim Yönetim Organı'nın JEMB 9 Ekim'deki seçimlerde usulsüzlük iddialarına ilişkin incelemelerinden sonra, Devlet Başkanı Hamid Karzai'nin seçimleri yüzde 55,4'lük oy oranıyla kazandığını doğruladığını ifade etti. 
     Açıklamasında Karzai'yi başarısından dolayı tebrik eden Annan, Afganistan'ın kalıcı barış, istikrar ve gelişmiş bir ekonomiye ulaşması yolundaki mevcut sorunlara da dikkat çekti. 
     Annan, Afganistan'ın demokratikleşme sürecinde önemli rol oynadığını belirttiği seçimde yarışan başkan adayları ve bu adayların destekçilerinin yanı sıra seçimlerde görev yapan yerli ve uluslararası gözlemcilere de teşekkürlerini bildirdi. 
     Zor şartlar altında başarılı ve güvenilir bir seçim yapan Afganistan hükümeti ile JEMB'i de kutlayan Annan, seçim sürecinde BM ve BM Afganistan Yardım Ajansı'nın UNAMA önemli rolüne dikkat çekti. 
     BM Genel Sekreteri Annan, ayrıca, Afganistan'da barışçıl ve güvenli bir ortamın pekişmesi yönünde gelişen siyasi süreç konusunda BM'nin yeni hükümete desteğinin süreceği yönünde güvence verdi. 
     
</TEXT>
</DOC>
