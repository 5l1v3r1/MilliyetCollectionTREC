<DOC>
<DOCNO> 273961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko38.html </URL>
<DATE> 2004/09/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Petrol fiyatları 47 dolardan döndü... 
</HEADLINE>
<TEXT>

     Uluslararası borsalarda yükseliş eğilimini bugün de sürdürerek 47.04 dolara kadar çıkan petrol fiyatları, ABD stoklarının açıklanmasını beklerken gün içinde bir miktar geriledi. 
     New York Borsası'nda işlem gören ABD hafif petrolü 11 sent gerileyerek 46.65 dolardan satılırken Londra'da 9 sent gerileyen Brent petrolünün varili 43.30 dolardan el değiştiriyor. 
     İvan kasırgası sırasında Meksika Körfezi'ndeki petrol ve doğalgaz üretiminin durdurulmasıyla ABD'nin petrol stoklarının önemli miktarda gerilemiş olabileceği değerlendiriliyor. 
     Türkiye saati ile bugün 17.30'da açıklanması beklenen haftalık ABD petrol stoklarıyla ilgili enerji uzmanları, 5.5 milyon varillik gerileme tahmininde bulunuyor. 
     Kuzey yarımkürede kış mevsiminin yaklaşmasıyla ısınma amaçlı petrol talebinin de hızlanacağı beklentisi, piyasalarda tedirginlik yaratıyor. 
     
</TEXT>
</DOC>
