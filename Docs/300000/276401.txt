<DOC>
<DOCNO> 276401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yasam/axyas01.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Esin'i kurtarın 
</HEADLINE>
<TEXT>


Mahkeme kararına rağmen yurtdışında tedavisi için SSK onayı bekleyen lösemi hastası küçük Esin'in yaşama şansı, gecikme yüzünden yüzde 15'e indi 

Ahu Coşkun 

Lösemi'ye yakalanan Esin Köse'nin 8 yurtdışında tedavisi için bürokratik engeller, bir türlü aşılamadı. Esin, Mart 2003'te rahatsızlandı. Haziran 2004'te AML tanısı konuldu. Baba Ahmet Köse de yurtdışında tedavi için 1 Haziran'da adliyeye başvurdu. Duruşma günü 22 Temmuz'a verildi ve aynı gün karar çıktı. Ancak Kocaeli 2. İş Mahkemesi'nin gerekçeli kararı için ağustos beklendi. 4 Ağustos'ta da gerekçeli kararla Kocaeli SSK Bölge Müdürlüğü'ne başvuruldu. Yanıt 1 Eylül'de geldi. Kocaeli SSK, baba Köse'den üniversite ve SSK Okmeydanı hastanelerinden 'sağlık kurulu' raporu istedi. 

'Şansı yüzde 80'di' 
Köse, vakit kaybetmeden kızının yattığı Marmara Üniversitesi'nden rapor aldı. Ancak SSK Okmeydanı Hastanesi, hematoloğun kongrede olduğunu söyledi. Bir hafta sonra yine hastaneye giden babaya bu kez de Marmara Üniversitesi raporunun geçerli olmama ihtimalinin olduğu söylendi. 
Baba Köse, bunun üzerine Çapa Tıp Fakültesi'ne başvurdu. Ancak aynı SSK Okmeydanı Hastanesi, önceki gün de Esin'in rapor için 5 ayrı hematoloğa sevki gerektiğini söyledi. Kızı için çırpınan Köse'ye dün de SSK İstanbul Bölge Müdürlüğü'nce oluşturulan kurulun rapor vermesi gerektiği bildirildi. Kurulun en erken pazartesi toplanabileceği belirtildi. 
Baba Ahmet Köse de, "Kızımı bürokrasi yüzünden öldürecekler. Erken tedavi olsaydı yaşama şansı yüzde 80'di. Gecikmeler bu şansı yüzde 15'e indirdi" diye gözyaşı döktü. 


</TEXT>
</DOC>
