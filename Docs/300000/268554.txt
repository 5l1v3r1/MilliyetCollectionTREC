<DOC>
<DOCNO> 268554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas06.html </URL>
<DATE> 2004/09/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
17'lik genç kız, arkadaşının 64'lük babasıyla evleniyor 
</HEADLINE>
<TEXT>

     Hilal YILMAZ LONDRA, DHA 
İNGİLTERE'de 17 yaşındaki Stacey Furneaux, kız arkadaşının 64 yaşında iki çocuklu babası Brian Williams'a kaçtı. Williams'tan ayrılması için baskı yapılan Stacey, "Yaşıtım erkeklerle de beraber oldum, ancak hiçbiri Brian kadar olgun değildi'' dedi. 
     Daily Express Gazetesi'nde yer alan habere göre, 64 yaşındaki damat adayı Williams'ın bir meyhane işlettiği ve bacağının sakat olduğu bildirildi. Stacey'nin ailesi olaydan son derece rahatsız olduklarını belirtirken, düğün hazırlıkları yapan 17 ve 64 yaşlarındaki çift, bir an önce çocuk sahibi olmak istediklerini açıkladı. Ailesinin baskısına karşı 8 aydır kendisinden 47 yaş büyük olan Williams'dan vazgeçmeyen Stacey, "Kim ne derse desin. Biz çok mutluyuz. Aramızdaki yaş farkını önemsemiyorum. Daha önce kendi yaşıtım olan erkeklerle beraber oldum ancak hiçbiri Brian kadar olgun değildi'' dedi. 
     İlişkinin bir yıl önce Stacey'nin yakın arkadaşı Tara'yı ziyarete gitmesiyle başladığı bildirildi. Habere göre, arkadaşı Tara'nın babası Brian Williams'la tanışan Stacey, kısa bir süre sonra 64 yaşındaki adamla çıkmaya başladı. Damat adayı Williams, genç aşkı Stacey'le çok mutlu olduklarını belirtirken, arkadaşları tarafından kıskanıldığını ifade etti. 
     Öte yandan Stacey'in babası 33 yaşındaki David Furneaux, ilişkiye son derece karşı olduğunu söyleyedi. Yaklaşık 8 aydır Williams'la birlikte yaşayan kızını ikna etmek için her türlü yolu denediğini söyleyen baba, önümüzdeki hafta evlenmesi beklenen çiftin nikah randevusunu bile iptal etmek istediğini ancak çalışmalarının hiçbir sonuç vermediğini söyledi. 
     Damat adayı Brian Williams'ın kızı ve gelin adayı Stacey'nin yakın arkadaşı olan Tara ise, babasının yüzünü bir daha görmek istemediğini belirtti. Tara'nın birkaç yıl önce babasından boşanan annesiyle yaşamaya karar verdiği açıklanırken, Williams'ın 16 yaşındaki oğlu Luke'un önümüzdeki hafta evlenecek babası Williams ve kendinden bir yaş büyük yeni annesi Stacey ile yaşayacağı belirtildi. 
     
</TEXT>
</DOC>
