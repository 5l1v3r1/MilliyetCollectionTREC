<DOC>
<DOCNO> 296218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko06.html </URL>
<DATE> 2004/12/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kiradaki yıllık artış yüzde 20.8'i buldu 
</HEADLINE>
<TEXT>

     Türkiye'deki ortalama konut kirası son bir yılda yüzde 20.8'lik artışla 244 milyon liraya yükseldi. 
     Denizli, yüzde 38.6'lık oranla kiralarda en yüksek artış yaşanan il oldu. Denizli'yi yüzde 30.6'yla Zonguldak izledi. 
     Son bir yılda en düşük kira artışının ise yüzde 7.4'le Samsun'da yaşandığı belirlendi. 
     Devlet İstatistik Enstitüsü'nün DİE tüketici fiyatları endeksini hesaplarken esas aldığı kira tutarlarına göre, Türkiye genelinde ortalama konut kirası kasım ayında yüzde 1.8 oranında arttı. Buna göre geçen ay 240 milyon lira düzeyinde bulunan Türkiye genelindeki ortalama konut kirası 244 milyon liraya yükseldi. 
     Kasım ayında konut kiralarında en yüksek artış yüzde 11.7'yle Kayseri'de gerçekleşti. Kayseri'yi yüzde 4.4'le Denizli, yüzde 2.9'la da Adana ve Diyarbakır izledi. Kasım ayında Samsun ve Malatya'da konut kiralarına zam yapılmadığı, Ankara'da ise zammın yüzde 0.1 düzeyinde kaldığı belirlendi. 
     Türkiye genelinde konut kiralarındaki son bir yıllık artış ise yüzde 20.8 olarak hesaplandı. Kasım sonu itibariyle 9.79 olan yıllık TÜFE artışından arındırıldığında son bir yılda kiralardaki reel artışın yüzde 10'a ulaştığı belirlendi. 

     
</TEXT>
</DOC>
