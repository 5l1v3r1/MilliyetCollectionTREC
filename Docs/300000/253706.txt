<DOC>
<DOCNO> 253706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/ekonomi/aeko.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eski programı devam ettirelim' 
</HEADLINE>
<TEXT>


Hükümet 'sosyal boyutlu' yeni bir ekonomik program üzerinde çalışıyor. Merkez Bankası ise 'olumlu sonuçları görülen eski programın devam etmesi gerektiği' görüşünde 

ANKARA Milliyet 

Merkez Bankası MB , üç yıldır uygulanan ekonomik programın sağlanan gelişmelere katkısının büyük olduğunu belirterek, 'Böylesine olumlu sonuçlar üreten bir programın, sürdürülmesi' gerektiğini açıkladı. 
Haziran ayı enflasyon rakamlarını ve ekonomik gelişmeleri değerlendiren MB'nin IMF ile Şubat 2005'te sona erecek stand - by anlaşması sonrasında nasıl devam edileceği konusunda hükümetle farklı düşündüğü anlaşıldı. Hükümet yola, hazırlıkları süren, 'yeni bir ekonomik program'la devam etmek istiyor. Gerek Devlet Bakanı Ali Babacan, gerekse Başbakan Erdoğan, bu konuya ilişkin birçok kez açıklamalarda bulunarak, yeni programın 'sosyal boyutlu' olacağını belirtmişlerdi. Ancak MB, açıklamasında, yürürlükteki programın 'yapısal ayağı güçlendirilerek sürdürülmesi' görüşünde olduğunu belirtti. MB açıklamasında şöyle denildi 
"Sağlanan kazanımların sürekliliğini amaç edinen ve yapısal reformlar üzerine odaklanan bir programla devam etme gerekliliğinin altı çizilmesi gerekir. Bu gelişmede son üç yıldır uygulanmakta olan ekonomik programın katkısı büyüktür. Böylesine olumlu sonuçlar üretmeye başlayan bir programın, özellikle yapısal reformlara daha da ağırlık verilerek devam ettirilmesi son derece önem taşımaktadır." 

'Büyüme yavaşlar' 
Açıklamada ayrıca büyüme rakamlarının, ekonomideki canlanmanın henüz yarı dayanıklı ve dayanıksız mallar üreten sektörlere yayılmadığını gösterdiği belirtildi. 
MB, yılın ikinci yarısında büyümenin ilk yarıya oranla yavaşlayacağını ancak yine de hedeflerin üzerinde olacağını öngördü. 

Yeni anlaşma sonbahara kaldı ANKARA Milliyet 
Başbakan Yardımcısı ve Devlet Bakanı Abdüllatif Şener üç yıllık yeni ekonomik programın IMF heyetinin bir sonraki Türkiye ziyaretinde görüşülmeye başlanacağını söyledi. Şener, programın şekilleneceği dönemi "Ekim - aralık ayları 2005 bütçesinin belli olduğu aylardır. Üç yıllık yeni programın yıllık program takvimini aşmaması lazım" şeklinde tanımladı. 
Ankara Gölbaşı'ndaki Gençlik ve Spor Genel Müdürlüğü tesislerinde gazetecilerle yemekli toplantıda bir araya gelen Şener, yeni ekonomik programı hazırlayan bürokratlara herhangi bir takvim sınırı getirmediklerini söyledi. 
Şener, IMF'yle mevcut stand - by'ın süresinin dolduğu tarihle Avrupa Birliği AB ile Türkiye arasındaki müzakerelerin başlama takviminin çakıştığına dikkat çekerek, şöyle konuştu 
"Dolayısıyla 2005'in ilk aylarından itibaren Türkiye'de IMF ve AB açısından yani bir sürecin ortaya çıkacağını görüyoruz. Bu yeni sürece uygun olarak da orta vadeli bir ekonomik program hazırlanması gerektiği kanaatindeyiz." 

TMSF borçluları 
Şener, Tasarruf Mevduatı Sigorta Fonu TMSF el konulan bankalardan gelen bireysel ve kurumsal alacaklarıyla ilgili son durum hakkında açıklamalarda bulundu. Kurumsal borçlulardan bugüne kadar 370 firmanın 275 trilyon liralık borcunu ödemek üzere başvuruda bulunulduğunu belirten Şener, "Önümüzde bir haftalık süre daha var. Son başvuru tarihi olan 15 Temmuz'a kadar rakamın 300 trilyon lirayı aşacağını tahmin ediyorum" dedi. 
Bireysel borçlulara borçlarını ödemeleri için tanınan sürenin 30 Haziran'da dolduğunu hatırlatan Şener, 8 bin 500 kişinin 8 trilyon lira civarındaki borcunu ödemek üzere başvuruda bulunduğunu söyledi. Şener bakiye rakamı ise 40 trilyon lira olarak açıkladı. 

1 katrilyon yatırım 
Kişi başına düşen milli geliri bin 500 doların altındaki illere tanınan yatırım teşvikleriyle ilgili son durum hakkında bilgi veren Şener, "Teşvik kapsamındaki 36 ilde 29 Ocak - 5 Temmuz tarihleri arasında 266 teşvik belgesi alındı. Toplam yatırım tutarı ise 1 katrilyon 37 trilyon lira oldu" dedi. 


</TEXT>
</DOC>
