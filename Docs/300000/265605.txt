<DOC>
<DOCNO> 265605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/yture.html </URL>
<DATE> 2004/08/23/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Atamayana atarlar 
</HEADLINE>
<TEXT>



A Millilerimiz, Almanya karşısında bir gün önceki Fransa maçına oranla daha istekli ve mücadeleci, ancak yine Fransa maçında olduğu gibi "skor özürlüydü". Özellikle guard pozisyonundaki oyuncularımız, ne sayı üretme, ne de oyun kurmada daha önceki hiçbir maçta dünkü kadar kötü görüntü vermediler. İbrahim'in de sakatlanarak çıktığı 15. dakikadan sonra millilerimiz oyundan iyice düştü. Almanya ise Nowitzki gibi bir yıldızın eksikliğini hiç hissetmedi. Neyse ki, ilk yarıda Almanlar dış atışlarda düşük yüzde tutturdu, bu "kısır maçın" devresini çift haneli farkla yenik kapamaktan kurtulduk. 
İkinci yarıda ise Milli Takımımız'da sayı sıkıntısı iyice kendini göstermeye başladı. Mehmet'in üçlüğü dışında rakip potaya uzak mesafeli şut sokamadık dersek yalan olmaz. Biz kritik üçlükleri ardı ardına kaçırırken, kendine güveni iyice artan Almanlar ise soktu ve oyunun sonucunu da zaten bu "kaçan" ve "atılan" üçlükler belirledi. 
Sistem değişti, ancak Super Cup'ta görüldüğü kadarıyla maç içinde ve süreklilik gerektiren uzun metrajlı turnuvalarda "demoralize" olduktan sonra bir daha toparlanamayan Milli Takımımız'ın huyu değişmemiş. Çok oyunculu, değişken ve agresifliğe dayalı yeni sisteme uyum sağlamak hiç de kolay olmayacak. Bir diğer ilginç nokta ise sakatlık. Herhalde Avrupa çapında bir istatistik yapılsa, en çok sakatlanan oyuncular klasmanında zirveye otururuz. 


</TEXT>
</DOC>
