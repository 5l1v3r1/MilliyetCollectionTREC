<DOC>
<DOCNO> 294413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun42.html </URL>
<DATE> 2004/12/03/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Hollanda'dan Türk tarımına eleştiri... 
</HEADLINE>
<TEXT>

     Hollanda'da yapılan bir araştırmada, ''AB'nin tarım standartlarını yakalamada geri konumda olan'' Türkiye'nin, bugünkü koşullarda üye olması halinde, Avrupa ülkelerinin gıda güvenliğinin zarar görebileceği görüşü savunuldu. 
     Hollanda Tarım Bakanlığı'nın isteğiyle Wageningen Üniversitesi tarafından yapılan araştırmanın sonuçları, Lahey'de düzenlenen basın toplantısıyla açıklandı. 
     Araştırmada, Türkiye'nin AB üyesi olmadan önce, tarım alanında yapması gereken çok sayıda düzenlemenin bulunduğu, öncelikle tarımsal ürünlerde yasadışı ithalatın önlenmesi için, çok sıkı bir sınır kontrolünün gerektiği belirtildi. 
     Türkiye'de canlı hayvanların salgın şeklindeki hastalıklara karşı çok duyarlı olduğu görüşüne yer verilen araştırmada, bir salgının görülmesi durumunda, Avrupa ülkelerindeki gıda ve besin güvenliğinin tehlikeye girebileceği ve bunun da önemli ekonomik ve psikolojik sonuçlara yol açabileceği belirtildi. Araştırmada, Türkiye büyük bir ülke olduğu için, salgın durumunda hastalığını görüldüğü bölgenin karantina altına alınmasının güç olacağı da kaydedildi. 
     ''Türkiye'de 1996 yılından bu yana çift toynaklılarda her yıl şap ve değişik hayvan hastalıkları görüldüğü ve üniversitenin bu konuda kötümser olduğu'' belirtilen araştırmada, ''Türkiye üye olsa bile hayvan hastalıkları açısından güvenli bir ülke olamayacak ve Türkiye'den Avrupa pazarına et geldiği zaman bu sorun yaşanmaya başlanacak'' ifadelerine yer verildi. 
     Araştırmacılara göre, Türkiye'nin AB'ye tam üye olması konusunda yapılan tartışmalarda işin tarım yönü sürekli ihmal ediliyor. Aynı şekilde AB'ye yeni üye olan 10 ülke için de bu ihmal yapıldı. 
     
     TARIMDA GELİR DÜŞÜK 
     Türkiye'deki nüfusun yaklaşık yüzde 40'ını oluşturan 27 milyon kişinin geçimini tarımdan sağladığı ve bu kişilerin hem eğitim, hem de gelir düzeylerinin önemli ölçüde düşük olduğu belirtilen araştırmada, Türk tarımındaki bu grubun, AB tarım politikaları üzerinde önemli bir baskı unsuru oluşturacağı ve Birliğe önemli oranda mali yük getireceği görüşüne yer verildi. 
     Araştırmacılara göre, Türk tarım ürünlerinin Avrupa pazarına girmesi Hollanda'nın tarım üretimini etkileyemeyecek. Türkiye'de etkili ve verimli bir tarım üretimi yapılamadığı için, örneğin patates ve süt gibi bazı ürünlerin maliyeti Hollanda'dan daha yüksek oluyor. Meyve ve sebze de Türkiye'nin mevsim üretimi, Hollanda pazarındaki boşluğu doldurabiliyor. 
     
</TEXT>
</DOC>
