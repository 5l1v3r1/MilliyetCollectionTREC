<DOC>
<DOCNO> 286076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy04.html </URL>
<DATE> 2004/11/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hükümetten yargı etkili işlemiyor itirafı .. 
</HEADLINE>
<TEXT>

     Hükümetin hazırladığı 2005 Yılı Programı'nda, yargılama sürecinin yavaşlığından yakınılırken, yargının çağdaş gelişmeleri takip edemediği ve etkili işlemediği vurgulandı. Ayrıca ceza infaz sorunlarının büyük boyutlara ulaştığı kaydedilen programda, "Tutuklu ve hükümlülerin sahip olduğu asgari hakların yasa ile düzenlenmemiş olması, ceza infaz kurumları ve tutukevlerinin güvenliği alanında yaşanan çift başlılığın sorunlara yol açtığının" vurgulanması dikkat çekti. 
     
     YARGI ETKİLİ BİÇİMDE İŞLEMİYOR 
     "2005 Yılı Programı"nda yargılama sürecinin yavaşlığından yakınılırken, hukuk kurallarının oluşturulmasında "çağdaş gelişmelerin yeterince takip edilmemesi, hukuk eğitiminde istenilen standartlara ulaşılamaması, iyi yetişmiş insan gücünün yargı hizmetine daha fazla katılması ve muhafaza edilmesinin sağlanamaması, teknik altyapı eksikliklerinin giderilememiş olmasının yargının etkili bir şekilde işlemesini büyük ölçüde aksattığı" bildirildi. 
     
     TUTUKLU VE HÜKÜMLÜ HAKLARI YASASI YOK 
     Yargı sistemindeki eksiklik ve aksaklıklar nedeniyle davaların zamanında çözüme kavuşturulamamasının yargıda iş yükünün sürekli artmasına yol açtığı vurgulanan Program'da, tutuklu ve hükümlü hakları için özel yasa gerektiği şöyle anlatıldı 
     "Ceza infaz sorunları büyük boyutlara ulaşmıştır. 
     Tutuklu ve hükümlülerin sahip olduğu asgari hakların yasa ile düzenlenmemiş olması, ceza yerine geçen diğer infaz yöntemlerinin yokluğu, ceza infaz kurumları ve tutukevlerinin güvenliği alanında yaşanan çift başlılık ve koğuş sistemi sorunlara yol açmakta, ceza infaz sisteminin bütünüyle yeniden ele alınması gereksinimi duyulmaktadır." 
     
     ADİL YARGI İÇİN İLAVE ADIMA İHTİYAÇ VAR 
     Türk hukukunun AB normuna uyarlanması için 2004'te özellikle yasal temelde köklü önlemlerin alındığı belirtilen Program'da, "Ancak adil yargıya ulaşmak, insan haklarına saygıyı tam olarak sağlamak ve hukukun üstünlüğünü yaşama geçirebilmek için atılması gereken ilave adımlar bulunmaktadır" denilmesi dikkat çekti. 
     2005 Yılı Programı'nda, Türk Ticaret Yasası ve Borçlar 
     Yasası gibi temel yasaların yenilenmesi çalışmalarının önümüzdeki yıl içerisinde sonuçlandırılacağı bildirildi. 
     
</TEXT>
</DOC>
