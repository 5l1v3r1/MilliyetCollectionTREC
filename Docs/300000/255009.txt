<DOC>
<DOCNO> 255009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun11.html </URL>
<DATE> 2004/07/13/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Irak'ta adam kaçırıp başlarını kesenler ajan mı 
</HEADLINE>
<TEXT>

     İran dini lideri Ayetullah Ali Hamaney, Irak'ta adam kaçırıp başlarını kesen kişilerin Amerikalı ya da İsrailli ajanlar olduğundan ciddi biçimde şüphelendiklerini söyledi. 
     İran resmi haber ajansı İRNA'nın haberine göre, Hamaney dün Singapur Başbakanı Goh Chok Tong'u kabulünde yaptığı konuşmada, ''Bu dehşet verici eylemleri Amerikalı ve İsrailli ajanların yaptığından ciddi biçimde şüphe duyuyoruz. Örneğin Filipinler vatandaşını kaçıran ya da Amerikan vatandaşlarının başını kesen kimseler Müslüman olamazlar'' dedi. 
     Terörizme karşı uluslararası alanda mücadele verilmesine ihtiyaç olduğunu söyleyen Hamaney, ''Terörizm iğrenç ve dehşet verici bir olaydır. İran İslam Cumhuriyeti, yıllardır terörizmin yol açtığı acıları derinden hissetmektedir, bu yüzden terörizme karşı mücadelenin sadece zorunlu değil aynı zamanda büyük önem taşıdığını düşünüyoruz'' diye konuştu. 
     İslam Devrimi'nden sonra 1981 yılının başlarında düzenlenen bombalı saldırıda aralarında bakanlar ve milletvekillerinin de bulunduğu 72 kişinin, aynı yıl başka bir saldırıda Cumhurbaşkanı Muhammed Ali Recai ve Başbakan Muhammed Cevad Bahoner'in öldürüldüğünü belirten Hamaney, şunları söyledi 
     ''Bu eylemleri yapan teröristler, bugün terörizme karşı uluslararası mücadele yürüttüğünü iddia eden Batılı ülkelerin koruyucu şemsiyesi altında özgürce yaşamlarını sürdürüyorlar. Bu dehşet verici terörist saldırılar İran'da meydana geldiğinde, şimdi terörizme karşı mücadelenin öncülüğünü yapanlardan hiçbirisi bu tiksindirici eylemleri kınamamıştı.'' Afganistan'da Taliban yönetimi ve El Kaide'nin 11 İranlı diplomatı ve basın mensuplarını öldürmesine de değinen Hamaney, ''Şimdi El Kaide'yi dünyanın en tehlikeli örgütü olarak kabul eden Amerikalılar ya da Avrupalılar, bu olaylar olduğu zaman da hiçbir tepki göstermemişti'' dedi. 
     İran hükümeti, Irak'ta kaçırılan yabancıların başları kesilerek öldürülmesi eylemlerini kınamıştı. 
     
</TEXT>
</DOC>
