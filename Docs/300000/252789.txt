<DOC>
<DOCNO> 252789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/spo01.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ilk etabı bitirdi 
</HEADLINE>
<TEXT>



Avusturya yolcuları 
VİCENTE Del Bosque ile yeni sezona umutlu bir başlangıç yapan Beşiktaş, İstanbul'da yaptığı ilk etap çalışmayı tamamladı. Bugünü izin yaparak geçirecek olan Siyah - Beyazlılar, yarın yapacağı çalışmanın ardından Avusturya'ya hareket edecek. 

İki farklı idman 
ÜMRANİYE Tesisleri'nde dün iki gruba ayrılan Beşiktaş'ta Del Bosque'nin bir grubu sahada çift kaleye aldığı, diğerlerini ise Javier Minano yönetiminde kondisyon çalıştırdığı öğrenildi. Daha sonra grupların yer değiştirerek aynı programı uyguladığı kaydedildi. 

Devir teslim töreni 
GEÇEN sezonu üç kupayla tamamlayan cimnastikçiler, Beşiktaş Başkanı Yıldırım Demirören'e bu kupalarını dün teslim etti. Akaretler'deki kulüp binasında bir araya gelen Demirören ile cimnastik şubesinde yer alan teknik heyet ve sporcular, gelecek yıl için de başarı sözü verdi. Siyah - Beyazlılar kulüplerarası ritmik cimnastik şampiyonalarında, büyükler ve minik takım ikincisi ile gençler üçüncüsü olmuştu. 

Kartal keseyi açtı 

Transferde gözünü Carew'e diken Beşiktaş, 4 milyon dolara kadar çıktı. Kıvanç Oktay, Avrupa'da pazarlıkları yönetirken, Norveçli forvet tatilini yarıda kesip İspanya'ya döndü 

BİLAL MEŞE 

Kıran kırana geçiyor 
BEŞİKTAŞ, yabancı transferinde bombayı patlatmaya hazırlanıyor. Carew'i renklerine bağlamayı hedefleyen yönetim, Norveçli golcünün bonservisi için daha önce Valencia'ya önerdiği teklife 1 milyon dolar zam yaptı. Siyah - Beyazlılar, 5 milyon dolar isteyen İspanyol kulübüne son olarak 4 milyon dolar önerdi. Avrupa'da bulunan Futbol Şube Sorumlusu Kıvanç Oktay pazarlıkları bizzat yönetiyor. 

Şaşırtan ikilem 
TATİLİNİ yarıda kesen Carew, Valencia'nın hakkındaki son kararını öğrenmek için İspanya'ya gitti. Yöneticilerin bu oyuncuya sıcak bakmadığı, ancak Teknik Direktör Ranieri'nin kararsızlık yaşadığı öğrenildi. Beşiktaş, Carew'in ardından Hasselbaink'in transferine yoğunlaşacak. Bu iki oyuncudan en kötü ihtimalle birine imza attırılarak, Avusturya kampına katılımın sağlanması hedefleniyor. 

Bıçakçı'ya baskı 
UEFA Tahkim Kurulu Asbaşkanı Levent Bıçakçı'ya 22 - 23 Temmuz'da yapılacak Futbol Federasyonu Genel Kurulu'nda aday olması için teklif götürüldüğü ortaya çıktı. Başını Fenerbahçe Başkanı Aziz Yıldırım ve Gençlerbirliği Başkanı İlhan Cavcav'ın çektiği bir grubun Bıçakçı'ya Ulusoy'a karşı aday olması için yoğun baskı yaptığı öğrenildi. Portekiz'de olan Bıçakçı'nın adaylık konusunda kararsız olduğu, kesin kararını Türkiye'ye döndükten sonra vereceği bildirildi. Bu arada başkanlık için Adnan Polat'ın da adının geçtiği kaydedildi. 



</TEXT>
</DOC>
