<DOC>
<DOCNO> 254589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko13.html </URL>
<DATE> 2004/07/11/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
TEDAŞ'a 4 bin sözleşmeli işçi alınacak... 
</HEADLINE>
<TEXT>

     Türkiye Elektrik Dağıtım A.Ş. TEDAŞ Genel Müdürü Haşim Keklik, özelleştirme kapsamında personelin yüzde 30'unun emekli olduğunu, bu nedenle özellikle kaçak kontrolü ve arıza kontrolü ile tahsilat konusunda sıkıntı yaşadıklarını belirterek, sorunu gidermek için bu yıl 4 bin sözleşmeli işçi alacaklarını bildirdi. 
     Keklik, TEDAŞ Genel Müdürlüğü Eğitim ve Performans Dairesi Başkanlığı'nca 9-11 Temmuz'da Bursa Elektrik Dağıtım Müessesesi Uludağ Tesisleri'nde organize edilen ''İnsan İlişkileri ve Performansın Geliştirilmesi'' konulu toplantıya katıldıktan sonra basın toplantısı düzenledi. 
     Geçen yıl ülke genelinde yüzde 25 olan kaçak elektrik kullanımını, 2004 yılında yüzde 19'a düşürdüklerini belirten Keklik, şunları söyledi 
     ''Bu sayede toplam 700 trilyon lira artıya geçtik. Yine bu yıl şu ana kadar 180 trilyon liralık fatura yolladık, bunun 60 trilyon lirasını tahsil edebildik. Özelleştirme kapsamında personelimizin yüzde 30'u emekli oldu. Yaklaşık 6 bin personelimiz emekli oldu. Özellikle kaçak ve arıza kontrolü ile tahsilat konusunda sıkıntı yaşıyoruz. Bankalar tahsilat için pek sıcak bakmıyorlar. Biz de kendi elemanlarımız ve PTT tahsilat bürolarını kullanıyoruz. Fakat eksikliklerimiz var. Bu sebeple bu yıl içinde 4 bin sözleşmeli işçi alacağız ve bunların 1000 tanesi sadece kaçak kontrol elemanı olacak.'' Keklik, Türkiye genelinde kaçak elektrik kullanımında en büyük sorunu ticari alanda yaşadıklarını, sadece İstanbul'un Avrupa yakasının kaçak elektrik miktarının Doğu Anadolu'da yer alan 15 ilin toplam elektrik kullamına eşit olduğunu kaydederek, bazı büyük şirketlerin ve özellikle bir zincir marketin kaçak elektrik kullandığını söyledi. 
     Haşim Keklik, şunuları kaydetti 
     ''Hırsızlığın mazereti olamaz. Bizim fiyatlarımızın yüksek olduğu doğru ama bu kaçak elektrik kullanmayı gerektirmez. 20 aydır elektriğe zam yapmıyoruz. Birçok büyük şirket kaçak elektrik kullanıyor. Özellikle bir zincir market var. Kullandığını biliyoruz ve uyarıyoruz. Bu marketin sahibinin bu işlerden haberi yok. O bölgedeki müdürü ona bildirmeden bunu yapıyor. Bu bir hırsızlıktır ve kim olduğunun bir önemi yok. Gerekirse artık bu isimleri kamuoyuna açıklayacağız. Her sayaca bir insan koyamayız. Biraz da kendi içlerinde denetime gitmeliler.'' 
     
</TEXT>
</DOC>
