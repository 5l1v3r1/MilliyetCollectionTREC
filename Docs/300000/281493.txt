<DOC>
<DOCNO> 281493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun39.html </URL>
<DATE> 2004/10/19/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
ABD'de ilaç sıkıntısı 
</HEADLINE>
<TEXT>

     ABD'de piyasada yeterli miktarda grip aşısı bulunmazken, virüslere karşı ilaçlarda da önümüzdeki dönemde talebin karşılanmasında sıkıntı yaşanabileceği belirtiliyor. 
     Grip aşısı için uzun kuyruklar oluşturan Amerikalılar arasında öncelik yaşlı, hasta ve çocuklardan oluşan risk gruplarına verilirken, Wall Street Journal gazetesi, bazı doktor ve hastanelerin virüslere karşı ilaçları şimdiden stoklamaya başladıklarını yazdı. 
     Anti-viral ilaç üreticisi firmaların herhangi bir sıkıntı olmadığını ifade etmelerine rağmen ABD Hastalık Kontrol ve Önleme Merkezi'nin bir acil eylem planı çerçevesinde öncelikler listesi belirlemeye çalıştığı kaydedildi. 
     Gazetede yer alan bir başka haberde, grip aşısı sıkıntısının seçim kampanyalarına da konu olduğu, Demokrat Parti adayı John Kerry'nin yönetimi sorumluluğunu yerine getirmemekle suçladığı, Başkan Yardımcısı Dick Cheney'nin ise grip aşısında yaşanan sıkıntının piyasadaki arz-talep ilişkisinden kaynaklandığını söylediği belirtildi. 
     Cheney, ilaç firmalarının her yıl milyonlarca dozluk grip aşısı ürettiğini, ancak bu aşılar bazı dönemlerde satın alınmadığı için firmaların büyük ekonomik zarara uğradığını, dolayısıyla firmaların daha az üretim yapma yoluna gittiklerini ifade etti. 
     
</TEXT>
</DOC>
