<DOC>
<DOCNO> 294790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo29.html </URL>
<DATE> 2004/12/04/ </DATE>
<TIME> 19.29 </TIME>
<AUTHOR>  </AUTHOR>
<HEADLINE>
Gençlerbirliği, Galatasaray maçı öncesi notlar... 
</HEADLINE>
<TEXT>

     Gençlerbirliği ile Galatasaray arasında yapılan Birinci Süper Lig karşılaşmasına futbolseverler fazla ilgi göstermedi. 
     Ankara 19 Mayıs Stadı'nın tribünlerinde 4 bin 500 seyirci yer alırken, taraftarların büyük kısmı Galatasaraylılardan oluştu. Ev sahibi Gençlerbirliği'ni ise sadece bin taraftar destekledi. 
     Tribün terörüne son vermek amacıyla bayan seyircileri de tribünlere çekmeyi planlayan Gençlerbirliği Kulübü, maç öncesi Mehmet Akif Ersoy ve Sabancı Kız Öğrenci Yurtları'nda 400, Türkiye Büyük Millet Meclisi'nde TBMM de bayan seyirciler için bin olmak üzere toplam bin 400 ücretsiz bilet dağıttı. Buna rağmen bayanlar karşılaşmaya fazla ilgi göstermedi. 
     Gençlerbirliği Kulübü yöneticilerinin eşleri ise maçı protokol tribününden seyrettiler. 
     Karşılaşma öncesi Ankara polisi stat çevresinde ve içinde geniş güvenlik önlemleri aldı. Taraftarlar stada iki aşamalı kontrolden sonra alınırken, stat dışında atlı polisler görev yaptı. 
     Galatasaray'da uzun bir aradan sonra Ayhan ilk 11'de forma şansı bulurken, sakatlığı geçen Hasan Şaş yedekler arasında yer aldı. 
     Sarı-kırmızılı takımda, Bülent, Arif, Saidou ve Hakan Ünsal'ın yanı sıra Petre de 18 kişilik kadroda yer buldu. 
     Gençlerbirliği'nde ise teknik direktör Oğuz Çetin, forvetteki tercihini Mustafa Özkan'dan yana kullanırken, Boliç'i yedek soyundurdu. 
     Gençlerbirliği futbolcuları, sahaya ''Kadına karşı şiddete son'' yazan pankartla çıktı. 
     Bu arada, Galatasaray tribünlerinde yer alan ''Biz daha iyisini yapana kadar en iyisi bu'' yazılı pankart dikkat çekti. 
     Öte yandan, PAF ligi karşılaşmasında Gençlerbirliği, Galatasaray'ı 2-1 yendi. 
     
</TEXT>
</DOC>
