<DOC>
<DOCNO> 272374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo04.html </URL>
<DATE> 2004/09/16/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Daum Son saniyeye kadar titredik .. 
</HEADLINE>
<TEXT>

     Fenerbahçe Teknik Direktörü Christoph Daum, Sparta Prag maçının son bölümlerinde bir kişi eksik oynadıklarını ifade ederek, ''Maçın son saniyesine kadar titremek zorunda kaldık. Tüm oyuncularımı, mücadelelerinden, hırs ve arzularından dolayı kutluyorum'' dedi. 
     Daum, karşılaşmanın ardından düzenlenen basın toplantısında, maçın ilk dakikalarından itibaren rakiplerine baskılarını hissettirdiklerini kaydederek, ''Hatalı paslarımıza rağmen, istekli ve arzulu olduğumuz için 1-0 öne geçtik. Daha sonra rakibimiz iki pozisyonu değerlendiremedi. Bu bizim şansımızdı'' diye konuştu. 
     Fenerbahçe'nin, güçlü özelliği olan son anlardaki baskıyı, bir kişi eksik oldukları için gösteremediklerini vurgulayan Alman teknik adam, şunları kaydetti 
     ''Maçın son bölümlerinde artık tamamen savunmaya çekilmemize rağmen, Ümit ile yakaladığımız pozisyonu değerlendiremedik. Bu yüzden maçın son saniyesine kadar titremek zorunda kaldık. Tüm oyuncularımı, mücadelelerinden, hırs ve arzularından dolayı kutluyorum. Buna rağmen oyun kombinasyonlarında, net ve temiz paslarda kendimizi geliştirmemiz lazım. Ayrıca maç içinde aşırı hırstan dolayı gereksiz fauller yaptık. Bu tip pozisyonlarda daha ciddi, daha mantıklı olmalıyız.'' Böylesi organizasyonlarda iyi başlangıç yapmanın önemine değinen Daum, kendisinin daha önce Bayer Leverkusen ile böyle bir başlangıç yaptığını hatırlattı. Alman teknik adam, ''O zaman da zayıf denilen, Belçika'nın Standart Liege takımını penaltıyla 1-0 yenmiştik. Ancak daha sonra 13 puan toplayarak grubu lider tamamlamıştık. Şimdi de bazı kesimlerce zayıf gösterilen Sparta Prag'ı 1-0 yendik. Şayet bu 1-0'lık galibiyet yine 13 puan toplayacağımızın göstergesiyse, buna bir şey diyemem'' şeklinde konuştu. 
     
     RÜŞTÜ 

     Christoph Daum, bir gazetecinin Rüştü ile ilgili sorusu üzerine, tecrübeli kalecinin, Volkan hata yapmadan kaleyi devraldığını, geçen yılki şampiyonlukta büyük payı bulunan Volkan'a teşekkür ettiğini söyledi. 
     Daum, Volkan ve Recep'e de ihtiyacının olacağını dile getirerek, ''Rüştü'nün tecrübesi, soğukkanlılığı, gelecek vaat eden Volkan'da yok. Ancak Volkan ve Recep gibi iyi 2 kaleciye sahip olduğum için mutluyum. Rüştü geldiğinde bana Ben birkaç maç yedek kulübesinde oturabilirim. Volkan'ın hatası yok dedi. Bunun için Onu kutlamak lazım'' diye konuştu. 
     Alman teknik adam, ilk maçlar sonunda grupta lider olmalarının önemi bulunmadığını, hesabı 6 maç sonunda yapmaları gerektiğini kaydetti. 
     Servet'in kırmızı kart gördüğü pozisyonla ilgili sorular üzerine Daum, hakemlerin kararlarına saygılı olmak gerektiğini söyledi. 10 kişi kalmalarına rağmen Sparta Prag'dan daha etkili gol pozisyonları ürettiklerini ifade etti. 
     Daum, bir soru üzerine Tuncay ve Serhat'ı taktiksel alanda memnuniyetsizliğinden dolayı değil, çok koşup yoruldukları için değiştirdiğini sözlerine ekledi. 
     
     SERVET ''AĞIR KARAR'' 

     Bu arada, maçta üst üste iki sarı kart görerek kırmızı kartla oyun dışında kalan milli futbolcu Servet, taktik gereği faul yaptığını, ancak hakemin kararının ağır olduğunu söyledi. 
     Maçı kazandıkları için çok sevindiğini kaydeden Servet, ''Kaybetsek ya da berabere kalsaydık çok üzülürdüm. Arkadaşlarıma teşekkür ederim'' dedi. 
     Sarı-lacivertli bazı futbolcuların karşılamayla ilgili görüşleri de şöyle 
     Alex ''Çok güzel bir atmosferdi. Her şey muhteşemdi. Kazanmamız, bunu daha da güzelleştirdi. Takıma iyi adapte oldum. Zaman geçtikçe daha da iyi olacağım. Başlangıç her zaman çok önemlidir. Böyle devam edeceğimizi umuyorum.'' Rüştü ''Zor maç olacaktı. Az hata yapan, mücadele eden kazanacaktı. Biz kazanmayı çok istedik, iyi mücadele ettik. 3 puanla grup maçlarına başladığımız için mutluyuz. Taraftarımıza da teşekkür ediyoruz. Muhteşem olduklarını gösterdiler. 10 kişi oynadık ama bu eksiği taraftar kapattı.'' Van Hooijdonk ''İlk maç çok önemliydi. Kazandığımız için mutluyum. Bu gece şanslıydık. İyi oynadık, iyi mücadele ettik. Gol şanslarımız oldu. Sparta Prag da pozisyona girdi, ama onlar bunu değerlendiremedi. İkinci tura çıkmak istiyoruz. O nedenle 3 puanla başlamamız çok önemli. Hakem çok iyiydi. Son yıllarda gördüğüm en iyi hakemlerdendi.'' 
     
</TEXT>
</DOC>
