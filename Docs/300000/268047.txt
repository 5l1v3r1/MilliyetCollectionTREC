<DOC>
<DOCNO> 268047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/yasam/yas03.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapıklar sokaklarda 
</HEADLINE>
<TEXT>


Edremit'te evli, 2 çocuk annesi genç bir kadın, tecavüzden zor kurtuldu 

AHMET ERTAN DHA 

Edremit'in İbrahimce Mahallesi'ndeki yakınlarına misafirliğe giden S.N. 22 adlı evli ve 2 çocuk annesi genç kadın, saat 22.30'da yürüyerek evine dönerken, Gazi İlköğretim Okulu önünde bıçaklı bir kişinin saldırısına uğradı. 
Yarı çıplak halde caddeye çıkan ve bir kafeteryadan verilen masa örtüsüyle örtünen S.N., vatandaşların yardımıyla gittiği Emniyet'te yaşadığı dehşeti şöyle anlattı 
"Misafirliğe gittiğim akrabam, dönüşte bir süre refakat etti. Devlet Hastanesi'ni geçince, ortalığın aydınlık olduğunu söyleyip ayrıldı. 10 - 15 adım atmıştım ki, adının Cüneyt olduğunu söyleyen, eli bıçaklı bir adam yolumu kesti. Alkol kokuyordu. Katil olduğunu belirtip beni okulun bahçesine sürükledi. Seks yapmak istediğini, direnirsem öldüreceğini söyledi. Direnince dövdü, elbiselerimi parçaladı. Bir taşla kafasına vurdum. Sendeledi ve ben bağırınca kaçtı." Genç kadın, saldırganın 30 yaşlarında, esmer, 1.80 boylarında, bıyıklı olduğunu söyledi. 



</TEXT>
</DOC>
