<DOC>
<DOCNO> 256108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun25.html </URL>
<DATE> 2004/07/17/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
KKTC... UBP Kasım'dan sonra yapılacak erken seçime hazırız... 
</HEADLINE>
<TEXT>

     KKTC'deki ana muhalefet Ulusal Birlik Partisi UBP Genel Başkanı Derviş Eroğlu, partisinin, kasım ayından sonra yapılacak erken seçime hazır olduğunu bildirdi. 
     Eroğlu, gazetecilere yaptığı açıklamada, Cumhuriyetçi Türk Partisi'nin CTP komitede reddedilen ve pazartesi günü görüşmesi yapılacak eylül ayında erken seçim yapılmasıyla ilgili önergesine, komitede olduğu gibi yine ret oyu vereceklerini söyledi. 
     Eroğlu, ana muhalefet partisi olarak erken seçimden yana olduklarını, ancak bunun tüm partilerin üzerinde anlaşabileceği bir tarihte olması gerektiğini kaydetti. 
     Derviş Eroğlu, ''CTP'nin erken seçim önerisine, hükümet ortaklarının kendi aralarında bile anlaşamamaları nedeniyle olumsuz yaklaştıklarını'' belirtti. 
     ''Hükümetin demokratik kurallar gereği istifa etmesi gerekirken bunu yapmadığını, bugün güvensizlik önergesinin oylanması sonucunda 25'e 25 rakamının çıkmasının hükümetin çoğunluğa sahip olmadığının dünya kamuoyu önünde görüldüğünü'' söyleyen Eroğlu, Başbakan Mehmet Ali Talat'ı istifa etmeyerek yeni arayışlara fırsat vermemekle suçladı. 
     Eroğlu, kasım ayından itibaren erken seçim konusunda yapılabilecek herhangi bir öneriyi kabul etmeye hazır olduklarını ifade ederek, şunları kaydetti 
     ''Kasım da olabilir. Aralık ayında AB'nin Türkiye ile ilgili vereceği kararın ardından da olabilir. Nisan da olabilir. İki seçim cumhurbaşkanlığı seçimi bir arada yapılabilir. Bu alternatiflerden birini istişare ederek, seçmemiz gerekir.'' 
     
</TEXT>
</DOC>
