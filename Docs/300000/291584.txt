<DOC>
<DOCNO> 291584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/dunya/adun.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Portakal Devrimi' 
</HEADLINE>
<TEXT>


Ukrayna'da seçime hile karıştırıldığını öne süren Batı yanlısı muhalefet ayaklandı. Kiev dahil 7 büyük kent, muhalefet lideri Yuşçenko'yu devlet başkanı olarak tanıdığını açıkladı 

Cenk Başlamış - Moskova 


Ukrayna'da seçimlere hile karıştırıldığını ileri süren muhalefet üyesi 500 bin kişi parlamentoyu kuşatırken, muhalefet lideri Viktor Yuşçenko kendisini devlet başkanı ilan etti. Yuşçenko'nun çağrısıyla ülkenin her kesiminden başkent Kiev'deki Bağımsızlık Meydanı'na akın eden göstericilerin sayısı, akşam saatlerine yarım milyona ulaştı. Göstericiler, Yuşçenko'nun kampanyasında kullandığı portakal renginde bayraklar sallayarak iktidarı protesto etti. Portakal rengiyle kaplanan meydanda yüzlerce çadır kurulurken, geniş güvenlik önlemleri alan polis, göstericilere müdahale etmedi, ancak Kiev'e takviye birlikler ve tanklar gönderildi. 

Yemin komedisi 
Portakal renginin muhalefetin simgesi haline gelmesi üzerine gazetelerde, "portakal devrimi başlıyor" yorumları çıktı. Ülkenin doğu kesimlerinde ise iktidarı destekleyenler sarı - lacivert Ukrayna bayraklarıyla gösteri yaptı. Yuşçenko, akşam saatlerinde parlamentoya giderek kendisini başkan ilan etti. Parlamento Başkanı Vladimir Litvin'in, "Komediyi kesin " uyarısına ve hukuki bir geçerliliği bulunmamasına karşın Yuşçenko İncil'e basarak ant içti. Toplantıya sadece muhalefet milletvekilleri katıldı. Muhalefetin çağrısı üzerine daha sonra Başkanlık Sarayı'na yürüyen binlerce gösterici, binayı koruyan polisler tarafından geri çevrildi. 

Diplomatlar saf değiştirdi 
Bu arada Kiev, Lviv, İvano - Franko, Ternopol, Vinitsa, Lutsk ve Khmelnitski kentleri belediye meclisleri, Yuşçenko'yu devlet başkanı ilan etti. Aralarında Dışişleri Sözcüsü Markian Lubkivski'nin de bulunduğu 150'den fazla diplomat, "Yuşçenko'nun zaferini" kabul etti. 
Merkez Seçim Komisyonu, iktidarın adayı şimdiki Başbakan Viktor Yanukoviç'in yüzde 49.3, Yuşçenko'nun yüzde 46.7 oranında oy aldığını açıkladı. Ancak muhalefet üyeleri seçime yolsuzluk karıştığını, Yanukoviç'in oy oranının bazı bölgelerde yüzde 97'ye ulaşmasının kuşku yarattığını, ayrıca oy kullanan seçmenler arasında yapılan anketlerin Yuşçenko'nun kazandığını gösterdiğini ileri sürdü. 

ABD - Rusya rekabeti 

Ukrayna'da yaşanan seçim gerginliğinin perde arkasında ABD ile Rusya'nın çıkar çatışması yatıyor. 
Ukrayna'nın görev süresi dolan Devlet Başkanı Leonid Kuçma, önceleri ABD'ye yakınlık politikası izlemişti. Ancak, hakkındaki yolsuzluk söylentileri, Ukrayna'nın Irak'a el altından silah sattığı şüpheleri ve muhalif bir gazeteciyi öldürttüğü iddiaları nedeniyle ilişkiler bozuldu. Ukrayna'nın NATO 
üyeliği konusunu askıya alan Kuçma, yeniden Rusya'ya yanaşmaya başladı. Moskova, bu nedenle seçimdeki tercihini, Kuçma'nın halefi Yanukoviç'ten yana kullandı. Liberal bir politikacı olarak tanınan Yuşçenko'nun ise ABD ve AB ile ilişkileri geliştirmek istediği biliniyor. Yuşçenko iktidara gelirse, büyük olasılıkla NATO üyeliğini gündemine alacak. 


</TEXT>
</DOC>
