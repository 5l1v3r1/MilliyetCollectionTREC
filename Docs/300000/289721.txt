<DOC>
<DOCNO> 289721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/yasam/axyas01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardıma koşarken canından oldu 
</HEADLINE>
<TEXT>


Zincirleme trafik kazasında, yaralılara yardım etmek üzere koşan öğretim üyesi bir doktor, otobüsün çarpmasıyla yaşamını yitirdi 


Bilecik'te yolcu otobüslerinin yaptığı zincirleme trafik kazasında bir öğretim üyesi öldü, 32 kişi de yaralandı. İlk kazadan yara almadan kurtulan bir öğretim üyesi, üçüncü otobüsün çarpması sonucu yaşamını yitirdi. 
Bahri Zafer Gösem yönetimindeki 07 KS 788 plakalı yolcu otobüsü, dün sabah saatlerinde Bilecik - Bozüyük karayolunun 14. kilometresinde, karşı yönden gelen Ziya Anik'ın kullandığı 34 VIB 23 plakalı yolcu otobüsüyle çarpıştı. Gösem yönetimindeki otobüs, kazadan sonra Karasu Deresi'ne uçtu. 
Bu sırada Bilecik istikametinden gelen Ramazan Şenoğlu'nun kullandığı 34 AS 6759 plakalı yolcu otobüsü de, Anik'in kullandığı otobüsle çarpıştı. 

"Kurtuldum" derken... 
Kazada 32 kişi yaralanırken, Afyon Kocatepe Üniversitesi Tıp Fakültesi'nde öğretim üyesi olan Yrd. Doç. Dr. Mehmet Eray Bozan, yaralılara yardım etmek istedi. İlk kazadan yara almadan kurtulan Bozan, Şenoğlu'nun kullandığı otobüsün çarpmasıyla ağır yaralandı. 
Bilecik Devlet Hastanesi'ne kaldırılan yaralılardan Yrd. Doç. Dr. Bozan, tüm müdahalelere rağmen kurtarılamadı. Zincirleme kazada yaralananlar da bölgedeki hastanelerde tedavi altına alındı. 


</TEXT>
</DOC>
