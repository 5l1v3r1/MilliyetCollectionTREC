<DOC>
<DOCNO> 256939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonyas17.html </URL>
<DATE> 2004/07/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sünnet deyip geçmeyin... 
</HEADLINE>
<TEXT>

     Kastamonu-Çankırı Tabip Odası Başkanı Dr. Sadi Turkan, sünnetin küçük bir cerrahi işlem olmadığını belirterek, hatalı yapılan sünnetin, çocuğun tüm hayatını etkileyeceğini söyledi. 
     Turkan, AA muhabirine yaptığı açıklamada, havaların ısınmasıyla birlikte toplu sünnet törenlerinin arttığına dikkati çekerek, ailelerin çocuklarını kesinlikle uzman doktorlara sünnet ettirmeleri gerektiğini belirtti. 
     Tabip Odası olarak aileleri bilinçlendirmek amacıyla hazırladıkları el ilanlarını Kastamonu ve Çankırı'daki vatandaşlara dağıttıklarını bildiren Turkan, şunları söyledi 
     ''Sünnet konusunda sıkı bir denetim mekanizması oluşturulmalı. Sünnette kullanılan cerrahi aletlerin kaliteli olması, yapılan işlemin ciddiyeti açısından büyük önem taşır. Sünnet malzemeleri temiz değilse, çocuklara AIDS, hepatit gibi birtakım tehlikeli hastalıklar bulaşabilir. Sünnet yapılmadan önce çocuğun genel muayenesi mutlaka yapılmalıdır.'' Sağlık Bakanlığı'nın sahte sünnetçiler konusunda denetim yapması gerektiğini vurgulayan Turkan, ''Ortalık sahte sünnetçilerle dolu. Özellikle taşrada sokak sünnetçileri bu işleri yapıyorlar. Aileler artık bilinçlenmeli'' dedi. 
     Kastamonu Devlet Hastanesi'ne yılda ortalama 50'nin üzerinde hatalı sünnet yapılan çocuğun getirildiğini belirten Turkan, ailelerin sünneti yapacak kişinin uzman olup olmadığına dikkat etmesi gerektiğini söyledi. 
     Turkan, sünnet için ideal yaşın 2 yaş öncesi veya 7 yaş sonrası olduğunu sözlerine ekledi. 
     
</TEXT>
</DOC>
