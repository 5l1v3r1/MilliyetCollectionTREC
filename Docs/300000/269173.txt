<DOC>
<DOCNO> 269173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/yazar/sazak.html </URL>
<DATE> 2004/09/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Osetya katliamı 
</HEADLINE>
<TEXT>


Bir kişinin ölümü trajedidir, bin kişinin ise istatistik Tarih Osetya katliamını, 'çocuk ve kadınlar' ayrıldıktan sonra kentlerin ateşe verildiği en kanlı savaşlarda bile görülmedik barbarlık örneği olarak anacak. Beslan'daki 'okul baskını' terör mağduru yüzlerce aileyi 'operasyon' kurbanı haline getiren bir felaketle son buldu. 
200'ün üzerinde ölü 
Sedyelerdeki cansız bedenlere umutsuzca bakan gözü yaşlı analar, hastane duvarlarındaki listelerden çocuklarını arayan aileler. 
Dünya, katliamı lanetliyor. 
Küresel şiddet, 11 Eylül'den bu yana tırmanıyor. 
Afganistan ve Irak savaşları, dünyayı daha da güvensiz hale getirdi. Bombalar altında binlerce insan öldü yeni düşmanlıklar yaratıldı. ABD'de 'yeni 11 Eylül'ler yaşanmayacağının garantisi yok, terör dünyayı kuşatıyor. 
11 Eylül, insanlığın üçüncü bin yıla ilişkin barış ve refah umutlarını gölgeleyen bir trajediydi. Kulelere çarpan uçaklar 3 bin insanın ölümüne yol açtı. 2001'den bu yana terörist saldırılarda ölenlerin sayısı 11 Eylül faciasını aşmış durumda. 
Ne yazık ki bu trajedilerin toplamı, binlerle ifade edilen bir 'istatistik' oluşturuyor. 
Ve şiddet tırmanırken, nedenleri üzerinde durulmuyor. 
Elbette, terörü lanetliyoruz. Ancak 11 Eylül'ü 'milat' sayarak daha çok İslam coğrafyasına gönderme yaparak geliştirilen 'terörle mücadele' yöntemlerinden sonuç alınamadığı da ortada. Irak'ta gelinen nokta bunu kanıtlamıyor mu Savaş sonrası meydan köktendinci örgütlere kaldı. Çünkü her şey Saddam rejiminin devrilmesine bağlanmıştı. Bush yönetimi Irak'ta sözde demokrasiyi getirmeye çalışırken, Ortadoğu'daki 'Lübnanlaşma' olgusunu göz ardı etti. Yeniden seçilmekten başka bir şey düşünmeyen ABD Başkanı Bush, Usame bin Ladin'i bile unuttu 
Savaşın terörü körükleyeceği ortadayken bin bir yalanla Irak petrolleri uğruna Bağdat'a girildi. 
Kafkaslar'daki hesaplar da farksız. Çeçenistan petrol boru hatlarının kesiştiği coğrafyada Rusya Federasyonu'na karşı bağımsızlık mücadelesi veriyor ve uluslaşma sürecinin öteki 'özerk cumhuriyetlere' de örnek olması ihtimali Moskova'nın işine gelmiyor. Ancak Rusya'nın Çeçen ayrılıkçılığını her defasında savaş dahil en sert yöntemlerle bastırma çabaları, terörü tırmandırmaktan başka işe yaramadı. Çeçenler kaybediyor ama ortaya Putin yönetimini de yıpratan bir tablo çıkıyor. Osetya'daki felaketi gördük. 
Terör, yeni çağın 'vebası' olarak insanlığı tehdit ediyor. 
Yoksulluk, etnik ve dinsel kaygılar, Huntington'un tezlerini doğrular tarzda 'medeniyetler çatışması'nı körüklerken, 'terör'ü lanetlemenin ötesinde çözümler araştırmak gerekiyor. 
Küreselleşmenin sosyal boyutunu da bu arayışa eklemeliyiz. 



</TEXT>
</DOC>
