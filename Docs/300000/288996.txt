<DOC>
<DOCNO> 288996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy04.html </URL>
<DATE> 2004/11/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Erdoğan'ın Denktaş'a KKTC'nin 21. kuruluş yıldönümü mesajı... 
</HEADLINE>
<TEXT>

     Başbakan Recep Tayyip Erdoğan, Kıbrıs Türk halkının, kalıcı bir barış ve uzlaşının eşit ortağı konumunda olduğunu belirterek, Kıbrıs Türklerinin dünya ile bütünleşme arzusunun daha fazla karşılıksız bırakılmaması gerektiğini ifade etti. 
     Erdoğan, Kuzey Kıbrıs Türk Cumhuriyeti'nin KKTC 21. kuruluş yıldönümü nedeniyle KKTC Cumhurbaşkanı Rauf Denktaş'a kutlama mesajı gönderdi. 
     Başbakan Erdoğan mesajında, bu onurlu günde Kıbrıs Türk halkının haklı gurur ve mutluluğunu içtenlikle paylaştığını belirtti. 
     KKTC'nin, Kıbrıs Türkünün maruz kaldığı haksızlık ve zorluklar karşısında yılmadan savunduğu eşitlik ve özgürlük arzusuyla hayat bulduğunu vurgulayan Erdoğan, şunları kaydetti 
     ''Bu vesileyle Türkiye'nin, Kıbrıs Türk halkına ve KKTC'ye her alandaki desteğini bir kez daha teyit etmek istiyorum. Bundan tam 21 yıl önce KKTC'nin ilanı için yola çıkıldığında duyduğumuz ortak inanç ve dayanışma aynı şekilde devam etmektedir. Kıbrıs Türkü, liderliğinizde her türlü zorluğa rağmen bugünlere ulaşmıştır. Kıbrıs Türk halkının birlik ve beraberliğini muhafaza etmesi gelecek için de önem arz etmektedir.'' Erdoğan, KKTC'nin, insan haklarına saygılı, çağdaş değerleri titizlikle koruyan demokrasisi, siyasal ve hukuki sistemiyle gelişen bir devlet yapısına sahip olduğunu ifade etti. 
     Türk tarafının, eşitlik temelinde yeni bir ortaklık yolunda gereken çabayı iyi niyetle ve sabırla gösterdiğini belirten Erdoğan, şöyle devam etti 
     ''Kıbrıs Türk halkı, kalıcı bir barış ve uzlaşının eşit ortağı konumundadır. Barış ve uzlaşıya giden yol bu gerçeğin kabulünden geçmektedir. 
     Kıbrıs Türklerine uygulanan haksız ambargo ve kısıtlamaların kaldırılması, barış ve uzlaşı arayışlarına özlü katkıda bulunacaktır. Kıbrıs Türklerinin dünya ile bütünleşme arzusu daha fazla karşılıksız bırakılmamalıdır. 
     Anavatan Türkiye, KKTC'nin yanında olmaya her zaman devam edecektir. İşbirliğimiz ve dayanışmamız daha güçlenerek sürecektir.'' 
     
</TEXT>
</DOC>
