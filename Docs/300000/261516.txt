<DOC>
<DOCNO> 261516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/yazar/guclu.html </URL>
<DATE> 2004/08/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversitelerde yeni dönem 
</HEADLINE>
<TEXT>


Rektörlerin dörtte biri değişti. Yeni rektörler, bir bir göreve başlıyor. Alışılmışın dışında devir teslim törenleri gerçekleşiyor. Övgü dolu sözler ediliyor. Umarız bu hep böyle devam eder. 
Eski rektörlerden bazıları hakkında suç dosyaları hazırlandığını biliyoruz. Bazılarının mahkemelerde süründüğünü de. Tüm bunlar üniversitelere yakışan tavırlar değil ama hiçbir suç da cezasız kalmamalı. Ya da en azından eğer ortada haksız bir itham varsa, rektörler bu sayede kulaktan kulağa dönüşen şaibelerden kurtulmalılar. 
İstanbul Üniversitesi Rektörü Alemdaroğlu'yla ilgili ithamlar diz boyu. Seveninden çok, sevmeyeni var. YÖK'ün biraz gücü olsa, bu işi başkalarına bırakmadan görevden alacak. Ama kendi varlığını sürdürmesi bile zor gözüküyor. Kim haklı kim haksız, belli değil. Kurumlardan bazısı görevinde bir gün bile kalması sakıncalı derken, bazısı da ortada sakıncalı bir durumun olmadığını söylüyor. Tüm tarafların alınan kararı saygıyla karşılayacağı akademik bir kurum ise maalesef ortada gözükmüyor... 

"Eski Rektörler Derneği" 
Rektörlük süresini dolduran öğretim üyeleri arasında çok saygın ve bir o kadar da becerikli isimler var. Hiç yoktan devasa üniversiteler yarattılar. Ya da atıl durumdaki üniversitelerini şaha kaldırdılar. Birçoğu, daha pek çok büyük projeye imza atacak dinamizme sahip. Umarız, bu birikim ve enerjilerini birileri değerlendirir. İçlerinde görev süreleri bitti de üniversiteleri kurtuldu diyebileceğimiz isimler yok mu Elbette var. Ama sayıları çok az. 
Eski rektörler, kendi aralarında bir dernek kurma konusunda çok geç kaldılar. Bu eksiği bir an önce gidermeliler. Böyle bir dernek, vakıf veya benzeri bir oluşum, eğer bağımsızlığını koruyabilirlerse, ki koruyacağından eminim, Türkiye'de çok önemli bir boşluğu doldurabilir. Örneğin yeni bir YÖK yasası hazırlanırken danışmanlık yapabilir. Örneğin bağımsız bir akreditasyon kurulu oluşturarak üniversitelerimizin bilimsel yetkinliğine katkıda bulunabilirler. Dahası pek çok alanda, danışmanlık ve bilirkişilik müessesine ciddiyet kazandırabilirler. 
Bizden önermesi. Gerisi onlara kalmış. Eğer kendilerine bizim kadar güveniyorlarsa, en kısa sürede ilk adımı atsınlar. Duyurması, tanıtımı ve bu kadar övgüden sonra denetlemesi de bizden... 

Kayıt maratonu 
Üniversiteler için meraklı bekleyiş devam ederken, anadolu liseleri, fen, liseleri, kolejler ve meslek liselerinde kayıtlar devam ediyor. Diğer ilk ve orta dereceli okullarda ise ay sonunda başlayacak. Bu yüzden milyonlarca evde kayıt heyecanı var. Bir milyon 300 bin öğrenci, okula yeni başlayacak. 700 bin civarında öğrenci ise lise ve dengi okullarda kendilerine yer bulmaya çalışacak. İşte bu yüzden, zorunlu bağış tartışmaları yine gündeme geliyor. 
Normal devlet okullarına kayıt için milyarlık bağışlardan söz ediliyor. Anlayacağınız, önceki yıllarda olduğu gibi, parayı veren yine en iyi okullara kaydını yaptırabilecek. Evinin karşısındaki okula çocuğunu gönderemeyen velilerin feryatları ise televizyon ekranlarında çınladığıyla kalacak 
MEB, kayıtlar başlamadan, herkesin uymakla zorunlu olduğu bir kayıt yönergesi hazırlamalı ve takibini yapmalıdır .. 
Bağışlar kaldırılırsa biz okulları nasıl idare ederiz diyen okul yöneticilerinin tepkilerini de duyar gibi oluyorum. Onlar da haklılar, devletten beş kuruş destek almadan, hademesiz okullarda, temizliği, güvenliği, ısıtmayı, iletişimi nasıl sağlayacaklar ... 
Özetin özeti Zoraki bağışın, torpilin, tacizin olmadığı, sorunsuz bir kayıt dönemi yaşamak istiyoruz. Veliler de elbette güçleri oranında bir fedakarlıkta bulunmalı. Ama alınan her kuruşun nereye harcanacağı şeffaf bir şekilde ortaya konulmalı, devlet de elini cebine atmalıdır. 



</TEXT>
</DOC>
