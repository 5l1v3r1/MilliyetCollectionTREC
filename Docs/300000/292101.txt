<DOC>
<DOCNO> 292101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo28.html </URL>
<DATE> 2004/11/25/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bursa'da fanatik taraftarlara ceza... 
</HEADLINE>
<TEXT>

     Bursa İl Spor Güvenlik Kurulu, 4 ayrı maçta 8 kişinin yaralandığı olaylara karıştıkları belirlenen 26 fanatik taraftara, 4-6 ay arası karşılaşmalardan men ve 750 milyon-1 milyar lira arasında para cezası verdi. 
     Bursa Emniyet Müdürü Hüseyin Çapkın, Bursa İl Spor Güvenlik Kurulu toplantısının ardından gazetecilere yaptığı açıklamada, İkinci Futbol Ligi A Kategorisi'nde mücadele eden Bursaspor'un, Karagümrük Kyoto, Altay, Kayseri Erciyesspor ve Yimpaş Yozgatspor maçlarında olay çıkardıkları belirlenen taraftarların cezalandırıldığını söyledi. 
     Çapkın, bu çerçevede 26 taraftara 4-6 ay arası müsabakalardan men ve 750 ila 1 milyar lira arasında para cezası verildiğini ifade ederek, ''Bu cezalar, Bursa Valiliği'nin de onaylamasının ardından kişilere tebliğ edildi'' dedi. 
     Görüntü ve fotoğraflarla izlenecek bu taraftarların ceza sürelerince maçlara girmelerinin kesinlikle önleneceğini anlatan Çapkın, yasak kararına karşın tribüne veya sahaya girdikleri belirlenen kişiler hakkında 1 aydan 1 yıla kadar ertelenemeyen ve paraya çevrilemeyen hapis cezaları uygulanacağını kaydetti. 
     
</TEXT>
</DOC>
