<DOC>
<DOCNO> 289180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun03.html </URL>
<DATE> 2004/11/16/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
ABD Dışişleri Bakanlığına Condoleezza Rice'ın gelmesi kesinleşti 
</HEADLINE>
<TEXT>

     ABD'de dün istifasını açıklayan Dışişleri Bakanı Colin Powell'ın yerine, Ulusal Güvenlik Danışmanı Condoleezza Rice'ın getirileceği hemen hemen kesinlik kazandı. 
     ABD'deki yayın kuruluşları, ABD Başkanı George W. Bush'un, Powell'ın yerine Rice'ı getireceğini, Amerikan yönetiminden üst düzey yetkililere dayanarak duyurdu. 
     Amerikan medyasına göre Rice'ın atanmasına ilişkin açıklamanın, bugün veya yarın yapılması bekleniyor. 
     ABD Dışişleri Bakanlığı için daha önce adı geçen ABD'nin BM'deki daimi temsilcisi John Danforth'un, Rice'ın dışişleri bakanlığı görevine sıcak bakması üzerine önceliğini kaybettiği belirtildi. 
     Washington kulislerinde Rice'ın savunma bakanlığı veya dışişleri bakanlığını istediği belirtiliyordu. Ancak Bush'un, Savunma Bakanı Donald Rumsfeld'in değiştirileceği yönünde hiçbir işaret vermemesi üzerine dikkatler dışişleri bakanlığına Rice'ın geleceği beklentisi üzerinde yoğunlaştı. 
     Gözlemcilerin büyük çoğunluğu, Rice'ın dışişleri bakanlığına getirilmesinin, Rumsfeld'in de görevinde kalacağı şeklinde yorumlanabileceği görüşünü paylaşıyor. 
     Öğretim üyesi Rice 50 , ulusal güvenlik danışmanı olarak Beyaz Saray'da göreve başladığı Ocak 2001'den bu yana Bush'a en yakın isimlerin başında yer alıyor. 
     John Ashcroft'tan boşalan adalet bakanlığına kendi hukuk danışmanı Alberto Gonzales'i atayan ve Powell'ın yerine de Rice'ı getirmeye hazırlanan Bush'un, yeni dönemde yönetimin diğer isimleriyle tamamen uyum içinde çalışacak ''uysal'' bir kadro istediği yorumu yapılıyor. 

     
</TEXT>
</DOC>
