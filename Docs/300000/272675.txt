<DOC>
<DOCNO> 272675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy08.html </URL>
<DATE> 2004/09/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
''Erdoğan, inançlı dini kesimin taleplerini destekledi'' 
</HEADLINE>
<TEXT>

     AKP'nin, TCK Tasarısı'nı geri çekmesi Batı'da yankı buldu. New York Times, Başbakan Recep Tayyip Erdoğan'ın, inatçı dini kesimin taleplerini desteklediğini öne sürerken BBC, hükümetin tasarıyı geri çekmesi ile, bazı milletvekillerinin zinayı suç kapsamına sokma düşünceleri arasında kuvvetli bir bağ olduğunu yazdı. The Independent ise, bu durumun Türkiye'nin AB üyeliği üzerindeki gerginliği arttıracağını savundu. 
     
     NYT "ERDOĞAN, AB ÇABALARINA KARŞIN İNATÇILARI DESTEKLEDİ" 

     Amerikan The New York Times gazetesi, Başbakan Recep Tayyip Erdoğan'ın, inatçı dini kesimin taleplerini, ılımlıların Türkiye'nin AB ile müzakerelere başlama umutlarını tehlikeye atacağı yönündeki uyarılarına karşın desteklediği yorumu yapıldı. Gazetede, Erdoğan'ın şimdiye dek partisini, Türkiye'nin laik demokrasisi hakkında şüpheleri olan AB liderlerinin istedikleri koşulları yerine getirme konusuna odakladığı da ifade edildi. 
     
     BBC "PİYASALAR MERAKLA İZLİYOR" 

     İngiliz yayın kuruluşu BBC, hükümetin tasarıyı geri çekmesi ile, bazı milletvekillerinin zinayı suç kapsamına sokma düşünceleri arasında kuvvetli bir bağ olduğunu yazdı. 
     Hükümetin, milletvekillerinin tutumunu görmek için daha fazla zamana ihtiyacı olduğunu hissetmiş olabileceği de ifade edildi. Gazete, neden ne olursa olsun, Türkiye'deki çok hassas mali piyasaların, tasarının Meclis'te ne zaman ele alınacağı konusunu merakla izlediğini yazdı. 
     
     INDEPENDENT "TÜRKİYE KARŞITLARINA CEPHANE" 

     İngiliz gazetesi Independent ise, AKP'nin, zinayı ceza kapsamına alma konusunu yeniden gözden geçirmeye yönelik bir hamle yaparak, Türkiye'nin AB ile üyelik müzakerelerine başlamasını istemeyen muhaliflere yeni cephane verdiği yorumu yaptı. Haberde, bu durumun Türkiye'nin AB üyeliği üzerindeki gerginliği arttıracağı da ifade edildi. 
     
</TEXT>
</DOC>
