<DOC>
<DOCNO> 250764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/spor/spo02.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'yı sallayacağım 
</HEADLINE>
<TEXT>


Fenerbahçe'nin yıldız transferi Serkan Balcı, hayal ettiği her noktaya çok çabuk geldiğine işaret etti, "Bu işin artık dönüşü yok. Hiçbir şeyden korkmuyorum. Başarısızlık aklımın ucundan dahi geçmiyor" dedi 

CÜNEYT KARAKAYA 


Hızdan başı döndü 
SARI - Lacivertli ekibin uzun uğraşlar sonunda renklerine bağladığı Serkan Balcı, sabırsızlıkla yeni sezonun başlamasını bekliyor. İddialı açıklamalar yapan genç oyuncu, "Hayal ettiğim yerlere çabuk geldim. Geçen sene Türkiye'de bir ilki gerçekleştirip, 20 gün içinde hem genç, hem ümit, hem de A milli takımda oynadım. Büyük bir onur yaşadım. Daha dün Nazilli Pamukspor'da halı sahada oynuyordum, şimdi bir anda gözümü Fenerbahçe'de açtım" diye konuştu. 

'Beynim işlemiyor' 
KENDİNE büyük hedefler seçtiğini kaydeden Serkan Balcı, "Bu işin artık dönüşü yok. Avrupa'yı sallamak istiyorum ve sallayacağım. Hayat yeniden başlıyor. Korkmuyorum, bende korkuya yer yok. Korkarsanız korktuğunuz başınıza geliyor" yorumunu yaptı. Şimdiye kadar kale dahil, her bölgede forma giyen milli oyuncu, kendisinde gördüğü eksikleri ise "Çok koşmaktan beynim iyi işlemiyor, tekniğimi de yansıtamıyorum. Bir de ortalarımı düzeltmem lazım" sözleriyle özetledi. 

Kendine güveniyor 
GENÇLERBİRLİĞİ forması altında büyük takımlara karşı ilk sınavını Fenerbahçe önünde veren Serkan, Abdullah ile girdiği mücadele sonrası gördüğü kırmızı karttan sonra gözyaşı dökmüş. Genç oyuncu, "Kendimi televizyonda görünce çok utandım ve bir daha ağlamamaya söz verdim" dedi. Büyük bir camiaya geldiğini kaydeden Serkan, "Başarısızlık aklımın ucundan bile geçmiyor. Bayrağı aldığım gibi giderim. Kendimden çok eminim" ifadelerini kullandı. 

Unutamadığı gol 
Elazığ maçıydı. Durum kritikti. Birden orta sahadan topa vurmak istedim. Vurduktan sonra arkadaşlarım "Buradan şut atılır mı" diye sinirle üstüme geldiler. Üzüldüm. Ama o da ne, bir baktım arkadan gol sesi geldi. Kaleci tutayım derken bacak arasından topu kaçırmış. Arkadaşlarım bu sefer üstüme çullandı. Olacağı varmış. 

İlginç uğur 
Maça traş olmadan çıkmam. Bir kez çıkmadan önce sakalımı elimle tersinden taradım. O maç gol attım ve çok iyi oynadım. Sonraki maçlarda da aynı performansı gösterince alışkanlık halini aldı. Bir kez tamamen kesip çıkmıştım, rezil oynadım. O gün bugündür sakalımı tersten tarama uğuruna devam. 

Şehit Anneleri'nden plaket 
BAŞKAN Aziz Yıldırım, İstanbul Şehit Anneleri Yardımlaşma ve Dayanışma Derneği üyeleriyle bir araya geldi. Şehit anneleri, Fenerbahçe Burnu'ndaki Faruk Ilgaz Tesisleri'nde öğle yemeğinde buluştukları Yıldırım'a kendilerine gösterdiği hassasiyet nedeniyle teşekkür plaketi verdi. Aziz Yıldırım'ın, Başkan Pakize Alp Akbaba'dan, derneğin yayınladığı kitaptan da aldığı bildirildi. 

Yıldırım'ın bilmecesi 

'Tanınmayan biri' 
FENERBAHÇE Başkanı Aziz Yıldırım, bir yabancı futbolcu ile el sıkıştıklarını, ancak henüz imza atmadıklarını söyledi. Yıldırım, "Bir oyuncu ile anlaştık. Ama yazılan isimlerin hiçbirisi değil. Meşhur, kimsenin tanıdığı, bildiği bir isim de değil. Nobre gibi tanınmayan bir isim. Henüz anlaşma imzalamadık" dedi. 

Bütçe gözetiliyor 
MEDYADA transferdeki sürpriz futbolcu için yüksek bonservis bedelli oyuncuların isimlerinin geçtiğine işaret eden Sarı - Lacivertli Kulübün Başkanı şöyle devam etti "Fenerbahçe ve Türk kulüplerinin bütçesini bilmiyor musunuz Astronomik bedelle bir futbolcuyu alırsanız bütçenin yarısı gider. Ondan sonra ne yapacaksınız ". 

Fenerbahçe'de Daum endişesi 

Alman teknik adamın adı, Rudi Völler'den boşalan Milli Takım için geçmeye başladı 

ALMANYA Milli Takımı'nın Portekiz'deki yaşadığı hayal kırıklığı sonrası Teknik Direktör Rudi Völler'in görevi bırakması üzerine yeni hoca adayları arasında Christoph Daum'un adı şimdiden geçmeye başladı. Bu sürpriz gelişme Fenerbahçe yönetiminde endişeye yol açarken, Almanya Futbol Federasyonu Başkanı Gerd Meyer-Vorfelder yeni teknik direktör konusunda spekülasyonlara girmeyeceklerini, önlerinde daha zaman bulunduğunu söyledi. 
CHRISTOPH Daum ise, "Bana herhangi bir resmi teklif gelmedi. Ancak Fenerbahçe'yi bırakmam söz konusu değil. Yarım kalmış işlerim, hedeflerim var" diyerek yüreklere su serpti. Öte yandan özel N - TV kanalı teknik adam konusunda Hitzfeld ile Daum arasında kamuoyu yoklaması yapmaya başladı. Daha önce B.Dortmund ve B.Münih'i çalıştıran 55 yaşındaki Ottmar Hiztfeld, Bild gazetesinin resmi web sitesinde "Ben göreve hazırım" açıklamasını yaptı. 




</TEXT>
</DOC>
