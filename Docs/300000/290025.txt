<DOC>
<DOCNO> 290025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/siyaset/axsiy02.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te 2. tablo vakası 
</HEADLINE>
<TEXT>


AKP Adıyaman Milletvekili Kutlu'nun Atatürk tablosunun kaldırılmasını istediği duvarın tam karşısına, üzerinde Allah yazılı cami tablosu asıldı 

GÜNSELİ ÖNAL Ankara 


TBMM'de dün ikinci tablo gerginliği yaşandı. AKP Adıyaman Milletvekili Fehmi Hüsrev Kutlu'nun muhalefet kulisinin duvarından indirilmesini istediği mareşal üniformalı Atatürk tablosunun tam karşısındaki duvara, bu kez ünlü ressam Mahmut Cuda'nın, önünde 5 başörtülü kadın bulunan ve "Allah" yazılı cami tablosu asıldı. Cami tablosu CHP'lilerin itirazı üzerine indirildi. İstanbul Bağımsız Milletvekili Emin Şirin dün tablo konusunda gazetecileri uyardı. Bunun üzerine CHP Grup Başkan Vekili Ali Topuz, 3 milletvekilini kulise gönderip konuyu incelemelerini istedi. TBMM Başkanlık Divanı'nın CHP'li k tip üyesi Türkan Miçoğulları da tabloyu inceledikten sonra indirilmesi talimatını verdi. 

Mumcu Doğru değil 
Tablo indirilirken kulisten geçen Kültür ve Turizm Bakanı Erkan Mumcu, "Diliyorum ki, CHP'li arkadaşlar yerine astırdıkları tabloyu estetik açıdan daha uygun bulmuşlardır. Camiler, Türk mimarisinin, dünya sanatının şahaserleridir. Resimdeki 'Allah' lafzı da hat sanatının şahaseridir. Darbe yapar gibi çıkartılıp indirilmesi doğru değil" dedi. Miçoğulları da cami tablosunun yerine asılan tabloya bakarak, "Bu tablo estetik açıdan daha iyi uydu" dedi. TBMM Genel Sekreteri Rauf Bozkurt da, "O tabloyu kim astı, ne zaman astı, niye astı bilmiyorum" açıklamasını yaptı. 
Mahmut Cuda'nın cami tablosunun yerine Fethi Karakaş'ın "İstanbul" konulu ve boğaz görüntüsünü işlediği büyük boy bir tablosu asıldı. 
Müstakil Ressamlar ve Heykeltıraşlar Derneği'nin kurucularından olan Mahmut Cuda, Türk resim sanatında natürmort ustası ve yorumcusu olarak yer aldı. Cuda, aynı zamanda iyi bir portre ressamıydı ve yaptığı Atatürk portleriyle tanındı. 


</TEXT>
</DOC>
