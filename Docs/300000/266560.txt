<DOC>
<DOCNO> 266560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko18.html </URL>
<DATE> 2004/08/26/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Goodyear Türkiye'yi ihracat üssü olarak değerlendiriyoruz 
</HEADLINE>
<TEXT>

     Goodyear Dünya Başkanı Robert Keagan, Türkiye'yi sadece Ortadoğu, Afrika ya da Asya için değil Batı'ya yönelik de ihracat üssü olarak değerlendirdiklerini bildirdi. 
     Keagan, lastik üreticisi olarak otomotiv sanayinde çok başarılı işlere imza atan Goodyear'ın dünyada ve Türkiye'de hem karlılık hem verimlilik açısından sürekli gelişme kaydettiğini vurguladı. 
     Goodyear'ın dünyadaki en büyük pazarının Kuzey Amerika olduğunu, bunu Batı Avrupa ve Çin'in izlediğini belirten Keagan, ''Çin ilerde en büyük pazar olacaktır'' dedi. 
     Otomotiv endüstrisindeki bütün kilit oyuncuların Türkiye'de üretime yönelik yatırım yaptığına dikkat çeken Keagan, şöyle devam etti 
     ''Bu, ilerlemeye bir gösterge. Bana göre otomotiv endüstrisinin Türkiye'de başarılı olmasında üç önemli faktör var. Bunlardan birincisi, mühendisinden üretimde rol alan kişisine kadar çok kaliteli bir işgücünün olması. İkincisi Türkiye'nin konumu, üçüncüsü rekabetçi maliyet avantajları. Biz de otomotivde önemli bir faktör olarak kalmaya devam edeceğiz. Çünkü otomotiv sektörü için sıraladığım avantajlar bizim için de geçerli.'' 

     
</TEXT>
</DOC>
