<DOC>
<DOCNO> 267783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun25.html </URL>
<DATE> 2004/08/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ayakkabılarının içinden 29 bin sahte euro çıktı 
</HEADLINE>
<TEXT>

     Bulgaristan-Yunanistan sınırında peçete taşıyan bir TIR kamyonunda iki lüks cip, Bulgaristan- Sırbistan sınırındaysa bir yolcunun spor ayakkabılarının içine saklanan 29 bin 600 sahte euro ele geçirildi. 
     Gümrükler Genel Müdürlüğü'nden edinilen bilgiye göre, Yunanistan'dan Bulgaristan'a giriş yapmaya çalışan donduruculu bir TIR kamyonunda şüphe üzerine arama yapıldı. 
     Yunanistan'da yaşayan, Yunanistan ve Rusya vatandaşı olan şoförün kullandığı kamyonun kargo bölümünü açan gümrükçülerin, etrafı pembe peçete kolileriyle sarılan BMW X5 model iki cip bulduğu açıklandı. 
     Gümrükçülerin, Rusya'ya götürülmek üzere saklanan Yunan plakalı ciplerin sahiplerini tespit etmek üzere soruşturma açtığı bildirildi. 
     Gümrükler Genel Müdürlüğü Basın Merkezi, Bulgaristan'dan Almanya'ya gitmek üzere Sırbistan'a çıkış yapmaya çalışan bir minibüs şoförünün spor ayakkabılarının içine saklanan 29 bin 600 sahte euro ele geçirildiğini de açıkladı. 
     Bulgar plakalı Ford marka bir minibüs kullanan şoförün tavırlarından şüphelenen gümrükçülerin yaptığı aramada, 25 yaşındaki F.B. adlı kişinin spor ayakkabılarında 50 ve 200'lük banknot halinde toplam 29 bin 600 euro sahte para bulduğu belirtildi. 
     Bulgaristan vatandaşı olduğu belirtilen kaçakçının savcılığa teslim edildiği kaydedildi. 
     Basın Merkezi, yıl başından bu yana Bulgar gümrükçülerin, 33 ayrı olayda toplam 168 bin euro sahte banknot ele geçirdiğini açıkladı. 
     
</TEXT>
</DOC>
