<DOC>
<DOCNO> 285053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun32.html </URL>
<DATE> 2004/11/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Rabin'inin katilinden Şaron'a ölüm tehdidi 
</HEADLINE>
<TEXT>

     İsrail'de 1995 yılında dönemin Başbakanı İzak Rabin'i öldüren Yigal Amir'in suikastta suç ortaklığından 16 yıl hapis cezasına mahkum olan kardeşi, Başbakan Ariel Şaron'u öldürme tehdidinde bulundu. 
     Jerusalem Post gazetesinin internet sitesinde yer alan habere göre, Hagai Amir, bulunduğu cezaevinde, ''İstersem bir telefonla Şaron'u öldürtebilirim'' dedi. 
     Haberde, Hagai Amir'in cezaevi yetkilileriyle telefon haklarıyla ilgili bir tartışma üzerine bu tehdidi savurduğu belirtildi. 
     Aşmorot Cezaevi'nde ayrı bir hücrede tutulan ve kurallara göre sadece çok yakın aile bireyleriyle konuşma hakkı bulunan Hagai Amir'in bazı kimliği belirsiz kişilerle görüştüğünün belirlenmesinden sonra, telefon haklarının sınırlandırıldığı belirtildi. 
     Amir'in bugün de ailesini ve sonra ablasını aradığı ve numaralardan hiçbirinin cevap vermemesi üzerine üzülerek, ''Neden korkuyorsunuz Şaron'u öldüreceğimden mi'' dediği de haberde kaydedildi. 
     Cezaevi yetkililerinin söz konusu tahditle ilgili inceleme yaptıkları, sonuca göre Hagai Amir hakkında ek önlem alınıp alınmayacağına karar verileceği belirtiliyor. 
     Rabin, 4 Kasım 1995'te Tel Aviv'deki büyük barış mitinginde öldürülmüştü. 
     
</TEXT>
</DOC>
