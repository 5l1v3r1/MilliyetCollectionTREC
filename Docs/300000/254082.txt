<DOC>
<DOCNO> 254082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun33.html </URL>
<DATE> 2004/07/09/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Gucci cinayeti davası yeniden 
</HEADLINE>
<TEXT>

     Ünlü İtalyan tasarımcı Maurizio Gucci'nin 1995'te silahla vurularak öldürülmesine ilişkin dava yeniden görülüyor. 
     Cinayetin azmettiricisi olmak suçundan 26 yıl hapis cezasına çarptırılan tasarımcının eşi Patrizia Reggiani'nin avukatlarının başvurusu üzerine Venedik Temyiz Mahkemesi'nin 27 Mayıs 2004'te aldığı karar doğrultusunda, dava bugün yeniden ele alınmaya başlandı. 
     Venedik'teki ilk duruşmaya Reggiani katılmazken, sanığın kızları Allegra ve Alessandra mahkeme salonundan duruşmayı izlediler. 
     Reggiani'nin avukatı Danilo Buongiorno, müvekkilinin sağlık sorunları nedeniyle duruşmada hazır bulunamadığını belirtti. 
     Buongiorno, cinayetin işlendiği dönemde Reggiani'nin akli dengesinin yerinde olmadığını, dolayısıyla eşiyle ilgili cinayet planları yapamayacağını savunuyor. 
     Avukat, bugünkü duruşmayla ilgili olarak gazetecilere yaptığı açıklamada, ''Reggiani, cinayetten önce beyin ameliyatı geçirdi. Müvekkilim, geçirdiği beyin ameliyatı nedeniyle cinayetin işlendiği dönemde iradesini kullanabilecek, karar verebilecek, dolayısıyla bu işi örgütleyebilecek durumda değildi'' diye konuştu. 
     Maurizio Gucci, 27 Mart 1995'te Milano'da Palestro Caddesi'ndeki ofisine gittiği sırada yolda silahla vurularak öldürülmüştü. 
     Cinayetten sonra açılan ve 1999'da sonuçlanan ilk dava, Gucci'nin karısı Patrizia Reggiani'nin mahkumiyetiyle sonuçlanmıştı. 
     Kendisini terk eden kocası Gucci'yi kiralık katil tutarak öldürtmekle suçlanan Reggiani, cinayetin azmettiricisi olduğu gerekçesiyle 26 yıl hapis cezasına çarptırılmıştı. 
     Gucci'nin eşi Reggiani, cinayetten bu yana İtalyan basınında ''kara dul'' lakabıyla anılıyor. 
     Gucci'nin ölümüne sevindiğini, ancak cinayete kendisinin azmettirmediğini savunan Reggiani, 2000 yılında Milano'daki cezaevinde kendisini çarşafla asmaya çalışarak, intihar girişiminde bulunmuştu. 
     
</TEXT>
</DOC>
