<DOC>
<DOCNO> 253918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur07.html </URL>
<DATE> 2004/07/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kuran Kursu öğrencileri zehirlendi... 
</HEADLINE>
<TEXT>

     Bolu'nun Dörtdivan İlçesi'nde, müftülüğe ait Kuran kursunda kalan 70 öğrenci yemekten zehirlendi. 
     AA muhabirinin aldığı bilgiye göre, Dörtdivan İlçe Müftülüğü'ne ait Merkez Kuran Kursu'nda kalan 70 kız ve erkek öğrenci, akşam yemeğinde yedikleri et haşlamadan zehirlenerek Gerede ve Bolu'daki hastanelere kaldırıldı. 
     Bolu İl Sağlık Müdürü Dr. Osman Nacaroğlu, Gerede ve Bolu'daki hastanelere şu ana kadar 70 kız ve erkek öğrencinin geldiğini belirterek, ''Gerede Devlet Hastanesi'ne gelen 30 öğrenci ilk müdahale sonrasında taburcu edildi. İzzet Baysal Çocuk Hastanesi ve Devlet Hastanesinde müdahale edilen 40 öğrencinin tedavisi ise sürüyor'' dedi. 
     Bolu İl Müftüsü Ahmet Okutan ise zehirlenme olayını doğrulayarak, şunları kaydetti 
     ''Dörtdivan İlçe Müftülüğü'ne bağlı Merkez Kuran Kursu'nda kalan 70 kız ve erkek öğrenci dün akşam yedikleri et haşlamadan zehirlenmişler. Zehirlenme nedenini öğrenmek için İl Sağlık Müdürlüğü ile ortaklaşa hareket ediyoruz. Zehirlenme olayında Kuran kursu görevlilerinin bir ihmali tespit edilirse gereği yapılacak.'' Ambulanslarla Gerede ve Bolu'daki hastanelere kaldırılan öğrencilere ilk müdahale acil servis koridorlarında yapıldı. Öğrencilerin bir bölümü ise ayakta tedavi edildi. 
     
</TEXT>
</DOC>
