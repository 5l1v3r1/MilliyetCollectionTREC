<DOC>
<DOCNO> 299390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yazar/bila.html </URL>
<DATE> 2004/12/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Denktaş Biz hazırız 
</HEADLINE>
<TEXT>


KKTC Cumhurbaşkanı Rauf Denktaş, Başbakan Erdoğan'ın Brüksel'de AB yönetimi ve Güney Kıbrıs'ın istediği biçimde protokole imza atmamış olmasından memnun. Başbakan Erdoğan ve Dışişleri Bakanı Gül'ün, "Çözüm olmadan Rum yönetimini tanımayız, bizim tanıyacağımız, Birleşik Kıbrıs'tır" yönünde açıklama yapmalarını da yeterli güvence olarak görüyor. 
Denktaş, Kıbrıs'ta Türk tarafının ortak çözüme ulaşmak, Birleşik Kıbrıs'ı kurmak için görüşmelere hazır olduğunu da vurguluyor. 
KKTC Cumhurbaşkanı Denktaş, dünkü görüşmemizde durumu şöyle değerlendirdi 
"Brüksel'de Sayın Erdoğan ve Sayın Gül'ün imza atmamaları, çözüm olmadan Rum yönetimini tanımayacaklarını açıklamaları çok önemlidir. Kendilerine teşekkür ettim. Türkiye Cumhuriyeti Başbakan'ı olarak Sayın Erdoğan'ın sözü bizim için senettir, güvencedir. Brüksel zirvesinin karar metninde bizim açımızdan tehlikeli unsurlar vardır. Türkiye'nin sergilediği tutum içinde bunları birlikte aşmamız gerecektir. AB'nin Güney Kıbrıs'ı üye almasının ne kadar büyük bir hata olduğu Brüksel'de bir kez daha görülmüştür." 

Biz çözüme hazırız 
Denktaş, önümüzdeki süreçte Kıbrıs'ta çözüme ulaşmak için Türk tarafının görüşmelere hazır olduğunu da yineleyerek şöyle konuştu 
"Türkiye, ancak Birleşik Kıbrıs'ı tanıyacağını ilan etmiştir. Biz Birleşik Kıbrıs'ın kurulması için çaba gösterdik, gösteriyoruz. Bizim istediğimiz, hakkımızın teslim edildiği bir Birleşik Kıbrıs'tır. Eğer BM Genel Sekreteri Annan çözüm için girişimde bulunursa, biz de katkıda bulunuruz. Tabii bunun için öncelikle müzakerelerin oturacağı zemini yaratmak gerekir. Bu müzakerelerin parametreleri ne olacaktır Önemli olan budur. Genel Sekreter dolaylı görüşmelerle bunu saptayıp sağlayabilir. O da nedir Gayet basit Adada iki egemen halk olduğunu kabul etmek. Kaldı ki iki tarafta ayrı ayrı referandum yapılmış olması aslında bu gerçeğin kabulü ve ilanı anlamı taşımaktadır. Adada iki halk, iki devlet, iki demokrasi olduğunu kabul ederek yola çıkmak gerekir ki bir çözüme ulaşmak mümkün olsun. Ama daha başlangıçta siz adada sadece Rum halkının olduğunu kabul ederek yola çıkarsanız, bir yere varamazsınız." 

Gümrük Birliği 
Denktaş, Türkiye ve Kıbrıs Türkleri için çözümün adil bir temele dayalı Birleşik Kıbrıs olduğunu vurguladıktan sonra Gümrük Birliği'nin yaygınlaştırılması konusunda da şu değerlendirmeyi yaptı 
"Kalıcı çözüm Birleşik Kıbrıs'ı kurmaktır. Kıbrıs Türkü'nün hakkını yemeden, eşit iki halka, iki devlete dayalı bir yeni çatı devlet kurulabilir. Biz buna her zaman hazırız. Gümrük Birliği'nin Rumlara yaygınlaştırılması için Türkiye'ye baskı yapılıyor. Gümrük Birliği, Kıbrıs'a yaygınlaşacaksa o zaman adanın bütününe yaygınlaşmalıdır. KKTC'yi de kapsamalıdır. Bu yapılırsa, o zaman AB ile KKTC arasında da Gümrük Birliği üzerinde ilişki kurulmuş olur. Birleşik Kıbrıs oluşturulduğunda da sorun zaten kökünden çözülmüş olur. Ama, dediğim gibi, bunun parametreleri çok önemlidir. Çözüm üretilinceye kadarki süreçte Kıbrıs Türkü için garanti anlaşmaları, Türk askerinin varlığı yaşamsal önemdedir. Eşitliğe dayalı zemin kurulursa müzakereler başlar ve bir sonuca ulaşılır. Türkiye'nin üyeliğine kadar AB'nin de Türk-Yunan dengesini gözetmesi gereklidir. Bu nedenle Türkiye üye oluncaya kadar garantiler ve Türk askerinin güvencesi bizim için büyük önem taşımaktadır." 
KKTC Cumhurbaşkanı Denktaş, 3 Ekim 2005'e kadarki süreçte atılacak adımların Kıbrıs'ı ve Kıbrıs Türkü'nü kurtarma anlamı taşıyacağını, Ankara'nın, "Çözüm olmadan Rum yönetimini tanımam" politikasının bu nedenle anlamlı ve isabetli olduğunu da vurguladı. Denktaş aksi halde Rum yönetimini tanımanın Kıbrıs Türkü'nü Rum egemenliğine terk etmek sonucu doğuracağına dikkat çekti. 



</TEXT>
</DOC>
