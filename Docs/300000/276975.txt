<DOC>
<DOCNO> 276975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonspo10.html </URL>
<DATE> 2004/10/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
A Milliler yarın kampa girecek... 
</HEADLINE>
<TEXT>

     18. Dünya Kupası Eleme Grubu'nda Kazakistan ve Danimarka ile karşılaşacak olan A Milli Futbol Takımı, yarın İstanbul'da kampa girecek. 
     Kazakistan ile 9 Ekim Cumartesi günü Fenerbahçe Şükrü Saracoğlu Stadı'nda, Danimarka ile de 13 Ekim Çarşamba günü deplasmanda karşı karşıya gelecek olan milliler, Polat Renaissance Otel'de toplanacak. 
     Teknik Direktör Ersun Yanal, saat 12.00'de bir basın toplantısı düzenlerken, milli takım ilk antrenmanını aynı akşam Florya Metin Oktay Tesisleri'nde saat 20.00'de yapacak. 
     5 Ekim Salı günü akşam, 6 Ekim Çarşamba günü de sabah ve akşam aynı tesislerde çalışacak olan A Milliler, 7 Ekim Perşembe günü Kazakistan maçının oynanacağı Fenerbahçe Şükrü Saracoğlu Stadı'nda basına kapalı antrenman yapacak. Kazakistan maçının son antrenmanı, 8 Ekim Cuma günü Florya Metin Oktay Tesisleri'nde gerçekleştirilecek. 
     A Milli Futbol Takımı, 9 Ekim Cumartesi akşamı saat 20.00'de oynayacağı Kazakistan maçının ardından, 10 Ekim Pazar sabahı Florya Metin Oktay Tesisleri'nde, Danimarka maçının hazırlıklarına başlayacak. 
     11 Ekim Pazartesi günü saat 12.10'da özel uçakla Danimarka'ya gidecek Milli Takım, aynı akşam Kopenhag'da Valby Stadı'nda çalışacak, 12 Ekim Salı günü de maçın oynanacağı Parken Stadı'nda yapacağı antrenmanla hazırlıklarını tamamlayacak. 
     Milliler, 13 Ekim Çarşamba günü TSİ 21.00'deki Danimarka maçının ardından gece 00.35'te özel uçakla Türkiye'ye dönecek. 
     
     ADAY KADRO 
     A Milli Futbol Takımı'nın 23 kişilik aday kadrosuna çağrılan futbolcular şöyle 
     Rüştü Reçber, Ümit Özat, Tuncay Şanlı, Volkan Demirel, Servet Çetin, Deniz Barış, Serkan Balcı Fenerbahçe , Fatih Tekke, Gökdeniz Karadeniz, Tolga Seyhan, Hüseyin Cimşir Trabzonspor , Bülent Korkmaz, Hasan Şaş, Necati Ateş Galatasaray , Kürşat Duymuş Çaykur Rizespor , Ömer Çatkıç Gençlerbirliği , Okan Buruk, İbrahim Üzülmez, İbrahim Toraman Beşiktaş , Emre Belözoğlu Inter , Nihat Kahveci Real Sociedad , Hamit Altıntop Schalke 04 , Halil Altıntop Kaiserslautern . 
     
</TEXT>
</DOC>
