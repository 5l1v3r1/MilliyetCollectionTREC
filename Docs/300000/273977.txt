<DOC>
<DOCNO> 273977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy08.html </URL>
<DATE> 2004/09/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Arınç "TCK ile ilgili bir gelişme olacaksa 30 Eylül'e kadar olmalı" 
</HEADLINE>
<TEXT>

     TBMM Başkanı Bülent Arınç, CHP'nin olağanüstü toplantı çağrısı ile ilgili olarak, ''Eğer bir yasama çalışması yapılacak, Türk Ceza Kanunu TCK ile ilgili bir gelişme olacaksa benim kanaatime göre 30 Eylül'e kadar onun olması lazım'' dedi. 
     Arınç, görev süresi 30 Eylül'de sona erecek TBMM Başkanlık Divanı'nın son toplantısında, gazetecilerin CHP'nin olağanüstü toplantı çağrısına ilişkin sorularını yanıtladı. TBMM Başkanı Arınç, 1 Ekim'de TBMM açıldıktan sonraki 5 günlük adaylık başvuru süresinde İçtüzük'te açık bir hüküm olmamasına karşın yasama çalışması yapılmadığını belirtti. Bunun bugüne kadar, zorunlu kalındığı için iki istisnasının yaşandığını anımsatan Arınç şunları söyledi 
     ''O da mecbur kalınmış, bir iki kararın alınması için o tarihler arasında yasama yapılabilmiş. Kanaatime göre doğru olan o beş günlük süre içerisinde yasamaya ilişkin bir çalışmanın yapılmamasıdır, çok zaruret olunmadıkça böyle bir şeyin mümkün olmadığını düşünüyorum. Dolayısıyla eğer bir yasama çalışması yapılacak ve çok üzerinde tartışıldığı için özel ismini söylemekte bir mahzur yok, Türk Ceza Kanunu ile ilgili bir gelişme olacaksa benim kanaatime göre 30 Eylül'e kadar onun olması lazım.'' 
     
</TEXT>
</DOC>
