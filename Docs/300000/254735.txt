<DOC>
<DOCNO> 254735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun21.html </URL>
<DATE> 2004/07/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İspanya'da vaazlar artık İspanyolca, devlet okullarında İslam dersi... 
</HEADLINE>
<TEXT>

     Şenhan Bolelli bildiriyor 
İspanya'da Din İşleri Genel Müdürü Mercedes Rico, yeni hazırladıkları bir yasa çerçevesinde imamlara, gelirlerini açıklama ve vaazlarını İspanyolca verme zorunluluğu getirileceğini söyledi. 
     Madrid'de 11 Mart'ta düzenlenen ve 192 kişinin ölümüne yol açan terör saldırısından sonra ülkedeki İslami komitelerin mali gelirlerini ve Müslümanlara verilen din eğitimini kontrol altına almayı hedefleyen hükümet, İslam Komisyonu ile İspanyol Devleti arasında 1992 yılında imzalanan işbirliği anlaşmasını genişletmeyi ve İslami komiteleri sosyal güvenlik yasası kapsamına almayı planlıyor. 
     El Mundo gazetesinde demeç veren Din İşleri Genel Müdürü Rico, ülkedeki İslami komitelerin hükümet tarafından finanse edilmesini sağlayacaklarını, bu şekilde imamların devletten maaş alarak, sistemin daha şeffaf olmasının hedeflendiğini belirtti. 
     ''Eğer imam yaklaşık 1000 kişiye vaaz vererek, onları yönlendiriyorsa bu önemlidir'' diyen Rico, İslam komitelerinin şeffaflaştırılması gerektiğini kaydetti. 
     Rico, ayrıca talep olması halinde yeni yılda devlet okullarında İslam dersi verilebileceğini söyledi. 
     Sosyalist hükümetin iktidara gelmesiyle Din İşleri Genel Müdürlüğüne atanan ve bu görevi yürüten ilk kadın olan Rico, İspanya'da kaç imam olduğunun bilinmediğini ifade etti. 
     Gazetenin ilgili haberinde, İspanya'da 233 cami olduğu, 200'e yakın da kaçak olarak cami olarak kullanılan mekanlar bulunduğu belirtildi. 
     İspanya'daki İslami komiteler ile ilgili yeni yasanın Ocak 2005'te yürürlüğe girmesi hedefleniyor. 
     
</TEXT>
</DOC>
