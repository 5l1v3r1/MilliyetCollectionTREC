<DOC>
<DOCNO> 289399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/guncel/gun07.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Viagra'ya katkı Türkiye'den 
</HEADLINE>
<TEXT>



Güneydoğu Anadolu Bölgesi'nde yetiştirilen ve Viagra'nın hammaddesi olan "Cappari"nin ihracatından yılda 12 milyon dolar gelir elde edildiği bildirildi. Harran Üniversitesi Fen Edebiyat Fakültesi Biyoloji Bölümü Öğretim Üyesi Yrd. Doç. Dr. Hasan Akan, Güneydoğu Anadolu'da en fazla ihraç edilen ürünün cappari olduğunu ve Türkiye'nin yıllık 10 bin ton ihracat yaptığını belirtti. Akan Diyarbakır, Adıyaman, Gaziantep Birecik, Şanlıurfa Suruç, Viranşehir ve Bozova'da yetişen capparinin mayıs - eylül döneminde toplandığını, kilosunun 4 milyon liraya satıldığını ifade etti. Akan "Her vatandaş bir sezonda ortalama 500 milyon lira kazanabiliyor. Gaziantep ve İzmir'de 2 fabrika tarafından bitkinin tohumu ihraç ediliyor. Geçmiş dönemlerde savaşlarda askerlerin güçlenmesi için tomurcukları yedirilirdi. Günümüzde Viagra ve başka birçok ilacın hammaddesi olarak kullanılıyor. Kökleri çok sağlam olduğundan, erozyonu önleme gibi bir işlevi de var" dedi. 



</TEXT>
</DOC>
