<DOC>
<DOCNO> 250392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/ekonomi/eko07.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'de fahiş avukatlık ücreti davası 
</HEADLINE>
<TEXT>


LUBE AYAR İstanbul 

El konulan bankalara Tasarruf Mevduatı Sigorta Fonu TMSF tarafından atanan üst düzey sekiz bürokrat hakkında dava açıldı. Bürokratların, Ankara'daki bir avukatlık bürosuna 'fahiş' miktarlarda ödeme yaptıkları gerekçesiyle beş yıla kadar hapsi isteniyor. Başbakanlık Hukuk Müşavirliği, Şişli Cumhuriyet Başsavcılığı'na suç duyurusunda bulunarak, TMSF tarafından 1999'da İnterbank Yönetim Kurulu Başkanlığı'na atanan Kadir Günay, Yaşarbank Yönetim Kurulu Başkanlığı'na getirilen Nur Aydınoğlu, Etibank Yönetim Kurulu Başkanvekilliği'ne atanan Cemalettin Hasdemir ile İnterbank'ın yönetim kurulu üyeliklerine atanan Erdoğan Pektaş, Talat Tuğçetin, Solmaz Ayarslan ve Nur Polatkan'dan şikayetçi oldu. 
Sanıklar arasında bir dönem TMSF Başkan Yardımcılığı yapan Erdal Arslan da yer alıyor. Dava dosyasında Cumhurbaşkanlığı'na bağlı Devlet Denetleme Kurulu'nun konuya ilişkin raporu da yer alıyor. Sanıkların Ankara'daki bir avukatlık bürosuna çok yüksek rakamlarda ödeme yaparak 'hizmet nedeniyle emniyeti suiistimal' suçu işledikleri iddia ediliyor. 




</TEXT>
</DOC>
