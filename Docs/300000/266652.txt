<DOC>
<DOCNO> 266652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur18.html </URL>
<DATE> 2004/08/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Haciz işlemi yaptırınca bıçaklandı 
</HEADLINE>
<TEXT>

     Adana'da bir kişi, evine haciz işlemi yaptırdığı borçlusu tarafından, İcra Takip Bürosu'nda bıçaklanarak ağır yaralandı. 
     Emniyet Müdürlüğü yetkililerinden alınan bilgiye göre, İnönü Caddesi Aslanoğlu İş Hanı'nın 3. katındaki Erdal İlparı'ya ait İcra Takip Bürosu'nda meydana gelen olayda, Şaban Cansı 6 milyar lira alacağının karşılığında evine haciz işlemi yaptırdığı Halit A. ile tartıştı. 
     Tartışmanın kısa sürede kavgaya dönüşmesi üzerine Şaban Cansı, Halit A. tarafından çeşitli yerlerinden bıçaklanarak ağır yaralandı. Olay yerine suç aleti bıçağı atarak iş hanından inen zanlı daha sonra polise teslim oldu. 
     Özel Seyhan Başkent Hastanesi'ne kaldırılan Şaban Cansı'nın vücudunda 7 bıçak darbesi bulunduğu ve tedavisinin sürdüğü öğrenildi. 
     
</TEXT>
</DOC>
