<DOC>
<DOCNO> 286154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur23.html </URL>
<DATE> 2004/11/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Doğu Anadolu'ya kar yağdı, Akdeniz'de denize girdiler 
</HEADLINE>
<TEXT>

     Türkiye, Kasım ayının ilk günlerinde hem yazı hem kışı yaşıyor. Doğu Anadolu'da dün gece boyunca yağan yağmur, sabah saatlerinde kara dönüştü. Güneyde ise turistler denize girdi. 
     Erzurum ve Ardahan kent merkezi ile Kars'ın Sarıkamış ilçesinde sabah saatlerinde kar yağışı etkili oldu. Bölge halkı, kar yağışı nedeniyle okula ve işe gitmekte zorluk çekti. 
     
     Sarıkamış beyaza büründü 

     Yoğun kar yağışı nedeniyle, Sarıkamış ilçesi adeta beyaza büründü. Ilgar dağı ve Palandöken dağlarında ise kar kalınlığı 10 santimetreye kadar ulaştı. 
     Güney günlük güneşlik Kasım'da denize girdiler 
     Yılbaşından bugüne kadar havayoluyla gelen turist sayısının 5 milyon 800 bini aştığı Antalya'da hava sıcaklığı dün 30 derece olarak gerçekleşti. 
     Hava sıcaklığının mevsim normallerinin üzerinde seyrettiği turizm kentinde, dünyaca ünlü Konyaaltı Sahili güneşlenen turistlerle doldu. 30 dereceyi bulan sıcakta denize giren ve kumların üzerinde güneşlenen turistler, Kasım ayında tatilin keyfini çıkardı. 
     Yurdun büyük bir bölümünde soğuk hava etkili olurken, Antalya'da yaşanan yaz günlerine sevinen turistler, "Sonbahar mevsiminde denize girip, güneşlenebiliyoruz. Buraya kış hiç gelmeyecek gibi. Ayrıca deniz suyu da sıcak'' dedi. Yerli halk ise yabancı turistlerin denize girmesini ilgiyle izledi. 
     
     HAFTA SONUNA KADAR HEM YAĞIŞ HEM GÜNEŞ 

     Yarın ve hafta sonu doğu bölgelerimizdeki yağışlar devam ederken, Ege ve Akdeniz'de sağanak yağışlar görülecek. Diğer bölgelerimiz ise güneşli sonbahar günleri yaşayacak. 
     Meteoroloji'den alınan bilgiye göre, Doğu Anadolu'da en düşük hava sıcaklıkları, Kars ve Ardahan'da 3, Erzurum'da 4, Ağrı'da 5, Erzincan ve Iğdır'da 8 derece olarak ölçüldü. Bölgede hava sıcaklıkları önümüzdeki haftadan itibaren artacak. 
     Yarın Doğu Anadolu'nun doğusu ve Hakkari çevresi yağış alacak, Muğla çevresine sağanak yağış uğrayabilir. Diğer yerler parçalı ve az bulutlu olacak. 
     Cumartesi günü Akdeniz ve Güneydoğu Anadolu'da sağanak yağış var. Diğer bölgelerimiz parçalı ve az bulutlu... 
     Pazar günü ise Kıyı Ege ve Muğla çevresin'de yine yer yer yağış görülecek. Güneydoğu Anadolu ve Doğu Anadolu ise yağmurlu bir gün geçirecek. Diğer kesimler parçalı bulutlu bir gökyüzüne sahip... 

     
</TEXT>
</DOC>
