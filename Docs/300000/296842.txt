<DOC>
<DOCNO> 296842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo10.html </URL>
<DATE> 2004/12/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ezeli rekabette 348. randevu... 
</HEADLINE>
<TEXT>

     Galatasaray ile Fenerbahçe, yarın yapacakları Birinci Süper Futbol Ligi maçıyla birlikte, tarihlerinde 348. kez karşı karşıya gelecek. 
     17 Ocak 1909 tarihinde, şimdiki Fenerbahçe Şükrü Saracoğlu Stadı'nın bulunduğu ''Papaz'ın Çayırı'' olarak adlandırılan yerde yapılan ve Galatasaray'ın 2-0 kazandığı özel maçla başlayan 95 yıllık ezeli rekabette, galibiyetlerde Fenerbahçe'nin üstünlüğü göze çarpıyor. 
     Sarı-lacivertliler, geride kalan 347 maçtan 128'sini kazanırken, sarı-kırmızılı ekip bu süre içinde 111 kez galip geldi. Ezeli rakipler 108 maçta da eşitliği bozamadı. 
     ''Sarı Kanaryalar''ın attığı toplam 485 gole, ''Cim Bom'' 446 golle karşılık verdi. 
     
     LİGDE DE FENERBAHÇE ÜSTÜN 
     Ezeli rakipler, 47. yılını geçiren Birinci Futbol Ligi'nde şimdiye dek 92 kez karşı karşıya geldi. 
     Genel toplamdaki üstünlüğünü lig maçlarına da yansıtan Fenerbahçe, ezeli rakibine galibiyet sayısında 34-27 üstünlük kurdu. Ligdeki 31 maç da berabere sonuçlandı. 
     Lig maçlarında sarı-lacivertlilerin attığı 116 gole, sarı-kırmızılılar 96 golle karşılık verebildi. 
     İki takım arasında ligde geçen sezon yapılan maçlarda taraflar Atatürk Olimpiyat Stadı'nda 2-2 berabere kalmış, Fenerbahçe Şükrü Saracoğlu Stadı'nda ise gülen taraf 2-1'lik skorla Fenerbahçe olmuştu. 
     
</TEXT>
</DOC>
