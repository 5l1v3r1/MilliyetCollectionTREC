<DOC>
<DOCNO> 279272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/guncel/axgun01.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker teslim oldu adliyeyi karıştırdı 
</HEADLINE>
<TEXT>


Savcılığa teslim olmak için gelen Sedat Peker'le polis arasında İstanbul Adliyesi'nde arbede yaşandı. Peker'i kargatulumba ekip otosuna bindiren polis, savcı talimat verince 10 dakika sonra adliyeye getirdi 

MUSA KESLER İstanbul 

'Kelebek Operasyonu" kapsamında sorgulandıktan sonra sevk edildiği İstanbul 12. Ağır Ceza Mahkemesi'nce serbest bırakılan, ancak savcının itirazı üzerine hakkında gıyabi tutuklama kararı çıkarılan Sedat Peker, dün teslim oldu. Polisin adliyeye girmeden gözaltına aldığı Peker, yaşanan arbede sırasında "Bileğimi kırdınız, kemiğimi erittiniz" diye bağırdı. Polis, savcının talimatı üzerine 10 dakika sonra Peker'i savcılığa geri getirdi. Peker'in kardeşi Atilla Peker de, savcının camdan yaptığı müdahaleyle gözaltına alınmaktan kurtuldu. 
Peker'in teslim olacağı söylentileri, dün sabah erken saatlerde yayıldı. İstanbul Adliyesi'ne gelen avukat Bülent Kılıç, "Kısa sürede teslim olur" diyerek, müvekkilinin teslim olacağının ipucunu verdi. Gıyabi tutuklama kararına itiraz edeceklerini belirten Kılıç, dosya üzerindeki gizliliğin kaldırılması için üst mahkemeye başvurduklarını söyledi. 

Polisler önünü kesti 
Avukatının açıklamasından bir süre sonra Peker, yazılı açıklama yaparak, 15.00 - 17.00 arasında teslim olacağını bildirdi. Peker, 15.15'te adliyeye geldi. Avukatlarıyla birlikte, h kim ve savcıların kullandığı protokol girişinden binaya girmeye çalışan Peker'in önü, Organize Suçlar Şube Müdürlüğü ekiplerince kesildi. Polisler Peker'in üzerine çullanırken, çıkan arbede yaklaşık 10 dakika sürdü. Peker ve avukatları, etraflarını saran 10 polise savcının çağırdığını, teslim olmaya geldiklerini söyledi. Bu sırada bileklerine kelepçe takılan Peker, avukatların müdahalesine rağmen ekip otosuna bindirilerek adliyeden uzaklaştırıldı. 
Yaklaşık 10 dakika sonra aynı ekip otosu, emniyete gitmeden adliyeye geri döndü. Gülerek adliyeye giren ve sağlık kontrolünden geçirilen Peker mahkemeye çıkarıldı. Bir polis yetkilisi, "Tedbiren aldık, normal prosedürü uyguladık. Sonra savcıya bilgi verdik, 'Aranan şahsı aldık' diye 'Hemen getirin' dedi. Bunun üzerine götürdük" dedi. Atilla Peker de yaklaşık 15 dakika sonra, avukatlarıyla aynı noktadan adliyeye girmek istedi. Polis, Atilla Peker'i de engellemek istedi. Avukatlar, Peker'i, otomobilden inmemesi konusunda uyardı. Ancak Peker binaya girmek üzereyken polislerce yakalandı. Avukatların "Savcı bekliyor" uyarısına rağmen polis, Peker'i bırakmamakta direndi. Bu sırada, odasının penceresinden seslenen savcının talimatı üzerine Peker serbest bırakıldı. Aranan zanlılardan Hüseyin Nalbantoğlu da teslim oldu. Peker kardeşler ve Nalbantoğlu, gıyabi tutuklulukları vicahiye çevrilerek Bayrampaşa Cezaevi'ne gönderildi. 

'Sağlığım müsait değil' 

Peker, teslim olmadan önce yaptığı yazılı açıklamada, şunları kaydetti "Söylendiği gibi Romanya veya Bulgaristan'a kaçmadım. Hatıralarda unutulmaması gerekli olan bir olay da Romanya'da bulunurken arandığımı duyduğumda özel uçak kiralayarak gelip kendim teslim olmamdır.. Ameliyatlı olmamdan dolayı fizik sağlığım cezaevinde yatmama müsaade etmediği halde teslim olma kararı aldım. 'Devletin bittiği yerde ben başlarım' kelimesini ben söylemişim gibi yakıştırma yapanlarla mahkeme-i kübrada görüşmek üzere Yüce Allah'a havale ediyorum. 'Devlet başa, kuzgun leşe' mantığıyla büyütülmüş olan şahsım devlete hizmetk rlığı en üstün mertebe olarak kabul eder." Peker'in avukatı Mehmet Doğurga da, "Teslim olmadığı 2 gün boyunca özel doktoruna gitti, rapor aldı" dedi. 

Çiçek Yargının eli kolu bağlı 

Adalet Bakanı Cemil Çiçek, Peker'in gözaltı sürecinde yaşanan tartışma-ları değerlendirirken, "Savcıların, h kimlerin kamu h kimiyetini sağlamaya çalıştığı alan sade vatandaşla ilgili. Geriye kalanların karşısında eli kolu bağlı" dedi. Peker olayında kamuoyu beklentisine uygun olmayan bir karar verildiğini kaydeden Çiçek, şöyle konuştu "Yargının sorunlarının bitiminde imtiyazdan kaynaklanan sorunlar vardır. Bir olayın bağlantıları birden fazla kişiyi ilgilendiriyorsa soruşturma farklı oluyor. Olayın bir ucu siyasilerle ilgiliyse, anayasal düzenle-meler ortaya çıkıyor. Bu imtiyazların tümü AB ülkelerinde nasıl yürütülüyorsa o seviyeye getirilmesi gerekir. " 

Kırcı için difüzyon 

Emniyet Genel Müdürlüğü, hakkında yapılan karar yanlışlığı nedeniyle serbest bırakılan ancak kayıplara karışan ülkücü Haluk Kırcı'nın tüm dünyada aranması için Interpol'e başvurdu. Geçen hafta Kırcı'yla ilgili yapılan başvuru sonrasında Interpol, "difüzyon" yayımlayarak firari ülkücü için tüm dünyayı uyardı. 181 ülkede 'iade" amacıyla aranmaya başlanan Kırcı için önümüzdeki günlerde kırmızı bülten de çıkarılacak. 


</TEXT>
</DOC>
