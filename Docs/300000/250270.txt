<DOC>
<DOCNO> 250270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy22.html </URL>
<DATE> 2004/06/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Petrol Yasası'nda değişiklik öngören yasa Meclis'e sunuldu... 
</HEADLINE>
<TEXT>

     Yerli ve yabancı sermayenin, petrol arama ve üretme faaliyetlerine daha fazla katılımını sağlamak için teşvikler geliyor. 
     Petrolün arama ve üretimi dışındaki, depolama, rafineri, taşıma, iletim, dağıtım ve pazarlama faaliyetlerini düzenleyen Petrol Piyasası Yasası'nın, Petrol Yasası'ndaki bazı faaliyetleri kendi bünyesine alması nedeniyle hazırlanan tasarı TBMM Başkanlığı'na sunuldu. 
     Petrol arama ve üretme faaliyetlerine daha fazla katılımı sağlamak için işlemlerin maliyetini azaltan ve sadeleştiren tasarı, yatırım indirimi ile vergi istisnası, transfer kolaylıkları gibi teşviklerin yanısıra arama ve işletme hak ve yükümlülüklerini de günün koşullarına göre düzenliyor. 
     Tasarı ile petrol arama ve üretim çalışmalarının çok az olduğu deniz alanlarındaki faaliyetlere ise daha kapsamlı teşvikler getiriliyor. 
     Yasanın uygulanması ile ilgili hızlı ve düzenli karar almak, sektördeki gelişmeleri takip edebilmek amacıyla Petrol İşleri Genel Müdürlüğü'nün görevleri ve gelirleri petrol endüstrisin gereklerine göre yeniden düzenleniyor. 
     Tasarıya göre, Türkiye, kara ve deniz olmak üzere iki petrol bölgesine ayrılacak. Petrol aramaları için sondaj öncesi veri alımı yapılabilecek ve bu veriler yatırımcılara pazarlanabilecek. 
     Her ruhsat için verilen programla ilgili olarak yerine getirilmeyen kısma parasal yaptırım uygulanacak. İşletme sahalarında üretim yapılan seviyesinin altı ve üstü, eğer işletmeci tarafından aranmak istenmiyorsa belli bir süre sonra aramaya açılacak. Arama ruhsatlarından devlet hakkı alınmayacak ve işletme sahalarından alınacak devlet hakkından indirimler yapılacak. 
     Devlet hissesi üretim miktarlarına, üretimin cinsine, kara ve deniz sahalarına ve su derinliğine, gravitesine ve üretim metoduna göre kademeli ve indirimli olarak düzenlenecek. 
     Petrolün aranması ve üretiminde elde edilen verilerin, daha etkili kullanılmasını sağlamak için işletme ruhsatındaki gizli bilgiler belirli bir süre sonunda sektörün ve talep edecek diğer kamu kurum ve kuruluşların ve kişilerin yararlanmasına sunulmak üzere açık bilgi haline getirilecek. 
     Tasarıya göre, sermaye ve kar transferlerinde kolaylıklar sağlanacak, enflasyon muhasebesi sistemi, bazı vergi muafiyetleri getirilecek, idari para cezaları arttırılacak. 
     Petrol işlemi için gerekli personel, ekipman ve malzemelerin yurtiçi ve yurtdışından temini kolaylaştırılacak. 
     
</TEXT>
</DOC>
