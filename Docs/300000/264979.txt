<DOC>
<DOCNO> 264979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun39.html </URL>
<DATE> 2004/08/20/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Bush ile Kerry arasında "Kirli Siyaset" kavgası... 
</HEADLINE>
<TEXT>

     ABD'de 2 Kasım'da yapılacak başkanlık seçimi öncesinde kampanyaya ''kirli siyaset'' iddiaları karışırken, Demokrat Parti'nin başkan adayı senatör John Kerry, Cumhuriyetçi Başkan George Bush'u, ''kirli işlerini yapan adamlarına'' kendisini karalattığını söyledi. 
     Kerry, açıklamasında, Vietnam Savaşı'ndaki geçmişine ilişkin bu hafta yayınlanan kitabı ve aleyhinde gösterilen televizyon ilanlarını, Cumhuriyetçi Parti ile bağlantılı karanlık grupların hazırladığını ileri sürerek, Bush'u ''kirli işlerini adamlarına yaptırmak istemekle'' suçladı. 
     Kerry, ''Kirli siyaset yapmayacağını söyleyen Başkan, Cumhuriyetçi gruplarca finanse edilen ve beni karalayan girişimleri izlemekle yetiniyor. Eğer Vietnam hizmetiyle ilgili benimle tartışmak istiyorsa ben hazırım'' dedi. 
     John Kerry, bir grup Vietnam gazisince yazılan ve kendisini ''kahraman değil, köy yakan, silahsız sivilleri vuran, arkadaşlarına ihanet eden, üstlerinin emirlerine uymayan dengesiz birisi'' olarak tanıtan kitabın da tamamen yalanlarla dolu olduğunu savundu. 
     ''Komuta İçin Uygun Değil'' adlı kitap, bu hafta piyasaya sürülmesinin ardından en çok satan listesinde yerini almış bulunuyor. 
     Kerry'nin açıklamalarının ardından Demokrat adayın yardımcıları, kitabın piyasadan geri çekilmesi için girişim başlattı. Kerry'nin sözcüsü Had Clanton, kitabın, yayıncısı tarafından toplatılması gerektiğini söyledi. 
     Beyaz Saray ise Kerry'nin iddialarını yalanladı. Başkan Bush'un sözcüsü Scott McClellan, Demokrat adayın sözlerinin ''yanlış ve temelsiz'' olduğunu belirtti. 
     
</TEXT>
</DOC>
