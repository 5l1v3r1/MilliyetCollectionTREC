<DOC>
<DOCNO> 258261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy10.html </URL>
<DATE> 2004/07/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
YTL'de ''Republic of Turkey'' yazacak mı Tartışmalar başladı... 
</HEADLINE>
<TEXT>

     SHP Kadın Meclisleri Başkanı Dr.Eser Cilasun, Yeni Türk Lirası'nın üzerinde "Republic of Turkey" yazacağı iddialarının açıklığa kavuşturulmasını istedi ve "Böyle bir parayı kullanmayız" dedi. 
     Cilasun yazılı açıklamasında gazeteci Yalçın Bayer'in Prof.Dr.Nevzat Gözaydın'ın, YTL üzerinde Türkiye Cumhuriyeti ibaresi dışında Republic of Turkey yazılacağına ilişkin bir mektubunu yayımladığını anımsattı. Ülkelerde egemenliğin simgesinin "para bastırmak" eskilerde ise "sikke kestirmek" olduğu gerçeğinin bilindiğini kaydeden Çilasun, bu topraklarda Orhan Gazi'den beri üzerinde Türkçe'den başka dilde yazı bulunan para bastırılmadığını bildirdi. Cilasun iktidarın, Türk parasına Arabi Harflerle, Arapça bir yazı koymasını kabul edemeyeceklerini ama anlayabileceklerini belirtirken, "Ancak bu nitelikli bir iktidarın Türk Lirası'nın üzerine İngilizce bir ibare koymasını ne kabul ederiz ne de anlayabiliriz" dedi. 
     Dr.Eser Cilasun, "Üzerinde 'Republic of Turkey' ya da buna benzer, Türkçe dışında bir yazının yer aldığı bir parayı kullanmayı, kullandırtmayı asla kabul etmeyeceğimizi, bunun reddi için, tüm güçlerimizle mücadele edeceğimizi Türkiye kamu oyuna açıklamayı görev biliriz" dedi. 

ANKA 

     
</TEXT>
</DOC>
