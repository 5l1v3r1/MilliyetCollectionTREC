<DOC>
<DOCNO> 274242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun47.html </URL>
<DATE> 2004/09/23/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Şalom "İran bir numaralı terör ülkesi haline geldi" 
</HEADLINE>
<TEXT>

     İsrail Dışişleri Bakanı Silvan Şalom, Irak'ta Saddam Hüseyin'in devrilmesinin ardından, İran'ın bir numaralı terör ülkesi haline geldiğini ileri sürdü. 
     BM Genel Kurulu'nun 59. dönem çalışmaları sırasında bir konuşma yapan Şalom, ''İran'ın, sadece İsrail'in güvenliğine değil, tüm dünyanın güvenliğine yönelik bir tehdit olduğunun anlaşılmaya başlandığını'' söyledi. 
     İran'ın ''dünyanın en çok terör, nefret ve istikrarsızlık yayan ülkesi konumuna geldiğini'' öne süren Şalom, Saddam'ın devrilmesinin ardından, İran'ın dünyayı tehdit eden en büyük unsur haline geldiğini savundu. 
     Şalom, dün yaptığı açıklamada da İran'ın nükleer girişimleriyle ilgili konunun mutlaka BM Güvenlik Konseyi'ne getirilmesi gerektiğini söyleyerek, İran'ın geliştirdiği füzelerin, Londra, Paris ve Rusya'nın güneyini vurabilecek duruma geldiğini ileri sürmüştü. 
     
     İRAN DIŞİŞLERİ BAKANI HARRAZİ'DEN SERT UYARI 
     Öte yandan, ABD'nin İsrail'e 5 bin akıllı bomba satacağını duyurmasının ardından dün bir açıklama yapan İran Dışişleri Bakanı Kemal Harrazi, İsrail'in kendileri için en büyük tehdit olduğunu söyledi. 
     Harrazi, İran'ın nükleer tesislerine yönelik herhangi bir İsrail saldırısına en sert şekilde cevap verileceğini duyurdu. İran Dışişleri Bakanı, ''İsrail daima tehdit olmuştur. Sadece İran'a karşı değil, tüm ülkelere karşı'' diye konuştu. 
     Ortadoğu'nun en büyük sorununu, ''İsrail'in istediği kadar nükleer silah ve kitle imha silahı yapma hakkına sahip olması'' olarak tanımlayan Harrazi, ''Şundan emin olunmalıdır ki, İsrail tarafından bize karşı gerçekleştirilecek hiçbir saldırı cevapsız kalmayacaktır'' dedi. 
     
</TEXT>
</DOC>
