<DOC>
<DOCNO> 267782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun24.html </URL>
<DATE> 2004/08/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Denktaş Kıbrıs'ta 30 yıldır barış var 
</HEADLINE>
<TEXT>

     KKTC Cumhurbaşkanı Rauf Denktaş, Ada'da 30 yıldır barış bulunduğunu, iki taraf arasında eksik olanın uzlaşma olduğunu belirterek, ''Rum'un istediği bu barışı bozmak ve kendi siyasetini bize kabul ettirmektir'' dedi. 
     Ada'ya barışın 1974'te Barış Harekatı'yla geldiğini belirten Denktaş, ''Ada'da barış vardır. Biz, iki devlet arasında uzlaşma peşindeyiz'' diye konuştu. 
     Cumhurbaşkanı Denktaş, Bayındırlık ve İskan Bakanı Zeki Ergezen'i kabulü sırasında, bir soru üzerine, Rumların yarın Güzelyurt'taki Ay Mamas Kilisesi'nde yapağı ayini ve ortak şenliği değerlendirdi. 
     ''Barış şenlikleri'' adı altında Rumlarla ortak etkinlik düzenlemeyi düşünen kesimlere seslenen Cumhurbaşkanı Denktaş, ''Bunun adına 'uzlaşma şenlikleri' desinler de kimseye batmasın. Çünkü barış, Barış Harekatı'yla Kıbrıs'a geldi. Hem Rum tarafına geldi, hem bize geldi ve 30 senedir barış var Kıbrıs'ta'' dedi. 
     ''Rum'un barıştan kastının, yapay bir anlaşmayla Kıbrıs Türk halkını kısa sürede azınlık yapmak olduğuna'' işaret eden Cumhurbaşkanı Denktaş, şöyle konuştu 
     ''Şimdi Rumun 'barış' dediği şey, bu barışı ortadan kaldırma ameliyesidir. Türk askerini Ada'dan çıkarma, Türkiye'nin haklarını ortadan kaldırma, bütün eski yerlerine yayılma ve yapay bir anlaşmayla bizi kısa bir süre içerisinde azınlık yapma ameliyesidir. Rum'un barıştan anlayışı budur. Halbuki biz, iki devlet arasında uzlaşma peşindeyiz ve uzlaşma da her iki taraf, birbirine saygılı olursa olur. 
     Rumlar, 'Güzelyurt'a kiliseye geliyoruz, Güzelyurt'un bizim olduğunu ispat için' derlerse, bunda saygı yoktur, barış da yoktur. Bunun arkasından 'Paşaköy'deki kiliseye de geleceğiz' diyerek bir sürü kilisenin adını vererek, bunlara metazori gelmeyi hak bilirlerse, bunda da barış istemi yoktur. 
     Onun için bizim insanlarımız, 'uzlaşma için gidiyoruz, uzlaşma istiyoruz' desinler. Barış vardır. Barışı bozmak isteyen Rum ile barış konuşulmaz, uzlaşma konuşulur. '' Rumların Türklere saygılı olması ve Kıbrıs Türklerine yaptıkları için özür dilemesi gerektiğini kaydeden Denktaş, şöyle devam etti 
     ''Gel beni say, bana karşı saygılı ol, bana yaptıklarının ceremesini vereceğini söyle, hatta özür dile. 1963 ile 1974 arasını biz unutmadık, toplu mezarları unutmadık, unutmayız, unutmayacağız. 'Bu insanların tazminatını ver. Bir daha yapmayacağını söyle, bizim de eşit egemenliğimize saygılı ol' demekle bir anlaşmaya varılabilir.'' Bugünki yerel gazetelerde, ''barış toplantısı, barış şenliği'' diye haberler okuduğunu ifade eden Denktaş, adaya barışı getirmek için Kıbrıslı Türklerin ve Türkiye'nin şehitler verdiğini anlatarak, şunları söyledi 
     ''Barış, Kıbrıs'a gelmiştir, şimdi Rum'un istediği bu barışı bozmak ve kendi siyasetini bize kabul ettirmektir. Bunu gençlerimiz bilsin lütfen, değerlendirsin artık, gözleri kapalı gitmesinler.'' 
     
</TEXT>
</DOC>
