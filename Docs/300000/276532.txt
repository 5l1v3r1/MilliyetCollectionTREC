<DOC>
<DOCNO> 276532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy19.html </URL>
<DATE> 2004/10/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Sezer Egemenliği kullanan organların birbirlerine üstünlüğü olamaz 
</HEADLINE>
<TEXT>

     Cumhurbaşkanı Ahmet Necdet Sezer, hukuk devleti ilkesinin geçerli olduğu sistemlerde egemenliği kullanan organların birbirlerine üstünlüğünün sözkonusu olamayacağını bildirdi. 
     Cumhurbaşkanı Ahmet Necdet sezer, 22'nci Dönem'in 3'üncü Yasama Yılı'nı açış konuşmasına, milletvekilleriyle birlikte olmaktan duyduğu mutluluğu dile getirerek başladı. 
     TBMM'nin, ulusal egemenliğin temsilcisi ve demokratik rejimin temel kurumu olduğunu vurgulayan Sezer, Meclis'in her zaman ülke sorunlarına duyarlılıkla sahip çıktığını, aldığı tarihsel kararlarla laik ve demokratik Cumhuriyetin gelişimine hız kazandırdığını, çağdaş uygarlık düzeyine ulaşma ve onu geçme çabalarına çalışmalarıyla katkıda bulunduğunu belirtti. 
     Dünyanın ve buna bağlı olarak Türkiye'nin önemli bir dönemden geçtiğini bildiren Sezer, konuşmasını şöyle sürdürdü 
     ''Uygar toplum-çağdaş devlet-güçlü ülke ortak hedefine ulaşmak yolunda, Atatürk devrimleri ve anayasal ilkeler ışığında, toplumsal uzlaşma da sağlayarak gerekli adımları atmalıyız. 
     Türkiye Büyük Millet Meclisi'nin, geçmişte olduğu gibi bu süreçte de kararlarıyla öncü rol üstleneceğine inanıyoruz. Bir kez daha vurgulamak isterim ki, ulusumuzun Yüce Atatürk'ün önderliğinde büyük özverilerle kurduğu Cumhuriyet, her koşulda sahip çıkmamız gereken en değerli varlığımızdır. Dünyada hayranlıkla karşılanan atılımları kısa sürede gerçekleştirebilmemizin önünü açan laik ve demokratik Cumhuriyet, aydınlık yarınlara ulaşabilmemizin en önemli güvencesidir. 
     Yurttaşlarımızın, Cumhuriyet'i, Atatürk ilke ve devrimlerini, ülkesi ve ulusuyla bölünmez bütünlüğümüzü korumak için birlik içinde ve sorumluluk bilinciyle hareket edeceğinden kuşkumuz yoktur. Üzerimize düşen görevleri tam olarak yerine getirdiğimizde, daha güzel günlere ulaşmamız kolaylaşacaktır.'' -SİYASİ PARTİLER VE SEÇİM YASALARINDA DEĞİŞİKLİK- Değişim rüzgarlarının güçlü biçimde duyumsandığı, koşulların her geçen gün farklılaştığı bir dünyada yaşandığını ifade eden Sezer, gelişme ve gönenç düzeyi ne olursa olsun hiçbir ülkenin bu değişim sürecinden kendini soyutlayamayacağını söyledi. 
     Sezer, dünya üzerindeki her bölge, her ülke, her toplum, her bireyin, bir yandan değişimin yol açtığı olumlu gelişmelerden yararlandığını, bunun yanında olumsuz gelişmelerin neden olduğu risklerle de karşı karşıya kaldığını belirtti. 
     21. yüzyılın başlarındaki deneyimler başta olmak üzere, İkinci Dünya Savaşı'ndan bu yana yaşananların, demokrasi, temel hak ve özgürlükler, küresel barış, gönenç, güvenlik ve istikrarın önemini çarpıcı biçimde gösterdiğini kaydeden Sezer, şöyle konuştu 
     ''İnsanlığın ortak amacı olan demokrasi, günümüzde, halkın aracılar yardımıyla yönetildiği bir aracılı demokrasi ye dönüşmüştür. Bu nedenle, katılımcı demokrasi kavramı, temsili demokrasinin sorunlarını çözme yönünde yeni bir seçenek olarak belirmiştir. 
     Katılımcı demokrasi, halka görüşlerini doğrudan anlatma olanağı sağlamakta kitlelerin, genel politikaları belirleyen ve yürütenleri genel seçim düzeneğiyle denetleyebilmesine olanak yaratmaktadır. Bireylerin, toplumsal sonuçlar yaratan kararların alınma sürecine katılmalarının, düşünce ve çözüm üretmelerinin, demokrasi bilincinin yerleşmesi ve siyasal kültürün gelişmesine katkıda bulunacağı tartışmasızdır. 
     Anayasa'da yurttaşların seçme, seçilme ve siyasal etkinlikte bulunma hakları güvence altına alınmış olmasına karşın, bu hak tek başına katılımcı demokrasinin gerçekleşmesi için yeterli olmamaktadır.'' Sezer, siyasal partilerde, parti içi denetim düzeneklerinin işlevselliğinin artırılması, parti üyeliği kurumunun sağlıklı çalıştırılması ve kullanılan oyların ''Temsilde adalet'' ilkesine uygun biçimde Parlamento'ya yansımasının sağlanmasının önem taşıdığını söyledi. 
     Siyasi partiler ve seçim yasalarının katılımcılığı temel alan bir yapıya kavuşturulması için gerekli düzenlemelerin bir an önce yapılması gerektiğini kaydeden Sezer, bunun kamuoyunun beklentilerini karşılayacağını ifade etti. 
     -ERKLER AYRILIĞI- Toplumların gelişme düzeyleri ile hukukun gelişme düzeyi arasında yakın ilişki olduğuna dikkat çeken Cumhurbaşkanı Sezer, toplumsal örgütlenmenin ulaştığı en ileri ve çağdaş aşamanın, hukuk devleti düzeyi olduğunu belirtti. 
     Sezer, çağdaş demokrasilerin belirleyici özelliğinin ''Hukuk devleti'' niteliği olduğunu kaydettiği konuşmasında, bu niteliğin Türkiye Cumhuriyeti'nde evrensel ölçütlere uygun biçimde gerçekleştirilmesi, geliştirilmesi ve korunmasının zorunlu olduğunu söyledi. 
     Hukuk devletinin, çoğulcu, katılımcı, demokratik, sosyal olma temeline dayanan ve laiklikle tamamlanan bir bileşke olduğunu bildiren Sezer, sözlerini şöyle sürdürdü 
     ''Anayasa'da hukuk devleti ilkesi bağlamında benimsenen değerler, Cumhuriyet'in diğer niteliklerinin de güvencesidir. Aynı zamanda, bireylerin devlet gücü karşısında korunmaları gereksiniminden doğmuş olan hukuk devleti ilkesi, devlet gücünün kötüye kullanılması olasılığına karşı alınması gereken tüm önlemleri de kapsamaktadır. Çünkü hukuk devleti, iktidar gücünün baskı yönetimine dönüşmesini önlemenin temel aracıdır. Bu bağlamda, çoğulcu demokrasinin gelişip kurumsallaşabilmesi için, hukuk devleti ilkesiyle yaratılan özgürlükçü ortama gereksinim duyulmakta ve bu yüzden demokrasi, ancak hukuk devletinin egemen olduğu rejimlerde yaşayabilmektedir. 
     Öte yandan, çağdaş demokrasilerde erkler ayrılığı ilkesi kabul edilmiştir. Egemenlik tektir ve ulusundur. Erkler ise devlet organları arasında paylaştırılmıştır. Her organ kendi alanında ulusal egemenliğe dayalı devlet yetkisini kullanmaktadır. Hukuk devleti ilkesinin geçerli olduğu sistemlerde, egemenliği kullanan organların birbirlerine üstünlüğü söz konusu olamaz. Anayasa'nın başlangıcında, güçler ayrımının, belli devlet yetki ve görevlerinin kullanılması anlamına geldiğinin ve sınırlı uygar bir işbölümü ve işbirliği olduğunun belirtilmesinin nedeni budur.'' Hukuk devleti niteliğinin en önemli sonucunun, hukukun üstünlüğü ilkesinin kabul edilmesi olduğunu bildiren Sezer, Anayasa'nın 11. maddesinde, anayasal kuralların bağlayıcı ve üstün olduğunun belirtilmesinin, hukukun üstünlüğünün en üst düzeyde yaşama geçirilmesi olduğunu söyledi. Sezer, bu kuralların, başta yasama, yürütme ve yargı organları olmak üzere herkesi bağladığını, bağlayıcılığın, en üst norm olan anayasal kurallara uygun düzenleme yapılması anlamına geldiğini ifade etti. 
     İktidar gücünün yasama ve yürütme tarafından kullanılması nedeniyle Anayasa'nın üstünlüğünü ve bağlayıcılığını yargının sağlayacağını bildiren Sezer, ''Bu yetkinin yargıya verilmesi gücün dengelenmesi anlamına gelmektedir. Bu nedenle, Anayasa'nın 138 ve 1. maddelerinde yargı kararları ile Anayasa Mahkemesi kararlarının, tüm organları ve yönetimi, kısaca herkesi bağladığı açıkça kurala bağlanmıştır'' dedi. 
     Anayasa Mahkemesi kararlarının bağlayıcılığının yasama işlemleri yönünden ayrı anlamı ve önemi bulunduğunu belirten Sezer, mahkemenin kararlarının Anayasal kural, kavram ve ilkelere içerik kazandırdığını kaydetti. 
     
     ''HIZLA GEÇİRİLEN YASALAR...'' 

     Sezer, hukuk devleti ve hukukun üstünlüğü ilkesi uyarınca anayasal kuralların bu kararlardaki içerikleriyle birlikte ele alınması ve çıkarılacak yasalarda, anayasal kurallar kadar bu kararların da gözönünde bulundurulmasının anayasal zorunluluk olduğunu vurguladı. 
     Yasaların genel, nesnel ve soyut olması ve kamu yararı amacı taşıması gerektiğini de belirten Sezer, şunları söyledi 
     ''Maddi anlamda yasanın taşıdığı genellik ve genellikten kaynaklanan süreklilik, yasama sürecinin çoğulcu ve katılımcı olmasını gerekli kılmaktadır. Bu durum, yönetilenlere hukuk güvenliği sağlayan bir düzen kurmayı ve sürdürmeyi amaçlayan hukuk devletinin de gereğidir. 
     Ayrıca, toplumun çeşitli kesimlerince yeterli düzey ve süre ile tartışılması, yasaların uygunluk ve kalıcılığının koşuludur. Toplumda yeterince tartışılıp olgunlaştırılmadan Türkiye Büyük Millet Meclisi gündemine alınan ve hızla geçirilen, bu nedenle de sıklıkla değiştirilen yasalar, uygulayıcıların duraksamalarına ve düzenlemeden etkilenenlerin hukuksal durumlarında belirsizliklere yol açabilecektir ki, bu durum, Devlet'e olan güveni zedeleyecek sonuçlar yaratabilecektir. 
     Hukukun temel ilkelerine dayanmayan, Devlet'in amacı ve varlık nedeniyle bağdaşmayan yasaların kamu vicdanında olumsuz tepki yaratma olasılığı yüksektir. Bu tür yasalar, hukukun yüceliğini yansıtmadığı gibi, bunları hukuk devleti işlemleri olarak nitelemek de güçtür.'' Sezer, ekonomideki sonuçların umut verici olmakla birlikte tümüyle iyimserliğe kapılmamız için yeterli olmadığını bildirdi. 
     Sezer, TBMM Genel Kurulu'nda yaptığı konuşmada, güçlü bir ülkenin, ancak güçlü ve istikrarlı bir ekonomiyle sağlanabileceğini ifade etti. Ekonomik dengeleri kurulmamış, ulusal geliri hakça dağıtılmayan ve kişi başına ulusal geliri insanca yaşamaya yetmeyen ülkelerde toplumsal gönenç ve huzurdan söz edilebilmesinin olanaksız olduğunu ifade eden Sezer, sözlerini şöyle sürdürdü 
     ''Türk ekonomisi önemli bir gelişme ivmesi yakalamış görünmektedir. Enflasyon tek sayılı düzeye inmiş, büyüme hızında ve kapasite kullanımında yüksek oranlara ulaşılmış, dışsatımda önemli artışlar sağlanmış, turizm canlanma sürecine girmiş, durgunluk aşılmaya, güven ortamı oluşmaya başlamıştır. Bu sonuçlar umut verici olmakla birlikte, tümüyle iyimserliğe kapılmamız için yeterli değildir. 
     Yalnızca oranın büyüklüğüne odaklanıp, büyümenin niteliğini sorgulamamak, geleceği tasarlamada kimi olguları gözden kaçırmamıza neden olabilecektir. Çünkü, yılın ilk yarısında gayrisafi ulusal gelirdeki büyüme dış ticaret açığı, cari işlemler açığı ve tarım sektöründeki daralma ile birlikte yorumlanmalı, dışalım vergileri ve özel tüketim giderlerindeki artışın etkisi gözardı edilmemelidir. Ayrıca, yılın ilk yarısı itibariyle dışsatımın dışalımı karşılama oranı, kritik eşiğin altında gerçekleşmiştir. Cari işlemler açığının finansman kaynaklarındaki olası değişiklik, kırılganlığı yeniden artırabilecektir. 
     Ekonomik büyümeye ilişkin gelişmeleri, bölüşüm, istihdam, kamu hizmetleri ve dış ticarete konu yapısal ögeler ve borç stokundaki artışla birlikte düşünmekten ve halkımızın gönencini gerçekten artıracak durumda olup olmadığını sorgulamaktan kaçınılmamalıdır. Türkiye'nin çağdaşlaşma hedefi, gelir dağılımında bugün görülen en alttaki gelir dilimi ile en üstteki gelir dilimi arasındaki 10 katı bulan farkın ortadan kaldırılmasını gerekli kılmaktadır. Farkın küçültülmesinin, reel büyümenin ve dengeli paylaşımın sağlanmasıyla gerçekleştirilmesi önem taşımaktadır.'' 
     
     İŞSİZLİK SORUNU 

     İşsizlik sorununun bütün ağırlığı ile sürdüğünü bildiren Sezer, özellikle genç işsiz sayısının gittikçe arttığını söyledi. Sezer, her yıl, bir milyona yakın yurttaşın çalışma yaşamına katılma çağına geldiği gerçeği ile birlikte ele alındığında sıkıntının boyutlarının tüm çıplaklığıyla karşımıza çıktığını ifade etti. Cumhurbaşkanı Sezer, işsizlik sorununun ekonomik olduğu kadar toplumsal yönüyle de ele alınarak çözümlenmesi gerektiğini kaydetti. 
     Sosyal güvenlik sistemindeki sorunların çözülemediği ve sosyal güvenliğin yaygınlaştırılamadığının da bir gerçek olduğunu bildiren Sezer, şöyle konuştu 
     ''Özel yatırım eğiliminin artması, ülkeye yabancı sermaye yatırımının artarak girmesi, finansman kaynakları üzerindeki baskının ortadan kaldırılarak özel kesimin, yatırımları için finansman olanaklarından daha büyük ölçüde yararlanabilmesi, istihdam sorununun çözümüne olumlu etki yapacaktır. Bu süreçte, işsizliği azaltmaya yönelik geçici çözüm çabaları da gözardı edilmemelidir.'' Toplam dış borç stokundaki azalmaya karşılık iç borçlarda sorunun büyüyerek sürdüğünü kaydeden Sezer, ''İç borç stokunun her ay artış göstermesi, ülkeyi bir borç sarmalına sürükleyerek ileride yeni sorunlara neden olabilecektir'' dedi. 
     
     MALİ AFLAR 

     Sezer, borçlanma gereksiniminin hızla azaltılması, vade ve tutar yönünden kabul edilebilir düzeylere indirilmesi için sağlıklı kaynaklara gerek bulunduğunu belirtti. Bu bağlamda, genel bütçe gelirlerinin artırılması, adil bir vergi dağılımının gerçekleştirilmesi, etkin ve basit vergi toplama yöntemlerinin geliştirilmesi, vergilerin harcanmasında özenli davranılmasının zorunluluğuna dikkat çeken Sezer, mali aflara başvurulmamasının önem taşıdığını söyledi. 
     Mali afların iki önemli olumsuz sonucunun deneylerle ortaya çıktığını kaydeden Cumhurbaşkanı Sezer, ''Mali af, bir yandan vergi ödemesinde azalmaya neden olurken, diğer yandan Devlet'e güveni sarsmaktadır'' dedi. 
     Borçlanma gibi sonucu kestirilemeyen yöntemler yerine vergi gelirini artırıcı önlemlere yönelinmesi gerektiğini ifade eden Sezer, bunun için de ekonominin kayıtlı duruma getirilmesinin en önemli hedeflerden biri olduğunu kaydetti. 
     
     EKONOMİK KALKINMAYA İŞLERLİK KAZANDIRILMASI 

     Sezer, BM'nin İnsani Gelişme Raporu'nda Türkiye'ye ilişkin göstergelerin, 70 milyonun birlikte yaşama istencinden güç alan, stratejik önemi olan bir bölgede bulunan, zengin tarih ve kültür mirasına sahip, dinamik ve girişimci insanların yaşadığı ülkede, bu potansiyelin yeterince kullanılmadığının bir işareti olarak yorumlanması gerektiğini söyledi. 
     Cumhurbaşkanı Sezer, Sekizinci Beş Yıllık Kalkınma Planı'nın "Temel Amaçlar ve Strateji" belgesinde, Dördüncü Türkiye İktisat Kongresi sonuç bildirgesindeki hedeflerin, sektörler ve bölgelerarası kaynak tahsislerinin uzun erimli bir ekonomik kalkınma stratejisi doğrultusunda yönlendirilmesini zorunlu kıldığını ifade etti. Bu bağlamda, üç yıldır uygulanan istikrar programları nedeniyle ele alınamayan uzun erimli, dengeli sanayileşme ve ekonomik kalkınmaya işlerlik kazandırılmasının zorunlu olduğunu vurgulayan Sezer, şöyle konuştu 
     ''Ekonomik kalkınma ve süreklilik gösteren büyüme için, başta bankacılık olmak üzere mali kesimin, ekonominin reel kesimiyle koşut bir gelişme göstermesi zorunludur. Kullanılabilir fonların girişimcilere kısa, dolaysız yoldan ve düşük maliyetle aktarılabilmesi, mali piyasaların, bankacılık sektörünün sağlıklı çalışmasına bağlıdır. Bu bağlamda, genel olarak mali piyasalar ve özel olarak da bankacılık kesimi ile ekonomi politikaları arasında tutarlı organik bağlar yeniden oluşturulmalıdır. 
     Aşınan ve eskiyen altyapı yatırımlarından başlanarak, ulaştırma-haberleşme, sulama ve başta Güneydoğu ve Doğu Anadolu bölgelerimizde olmak üzere geri kalmış bölgelere dönük, özellikle emek yoğun sektörlerdeki yatırım projeleri ile kamu kesimine sürükleyici yatırım dinamizmi yeniden kazandırılabilir. Bu bağlamda, Güneydoğu Anadolu Projesi'nin tamamlanmasının ülkemiz yönünden yararını önemle ve özenle vurgulamak isterim. 
     Ayrıca, özel sektörün riskli gördüğü teknoloji yoğun projelerde, kalkınmasını başarmış ülkelerde olduğu gibi kamusal işletmeler ya da ortaklıkların görevlendirilebileceği gözden uzak tutulmamalıdır. İstihdama, bölgesel dengesizliği gidermeye ve döviz kazandırmaya katkıda bulunan sektörlere ve ülkemizin teknoloji kapasitesini yükseltmeye dönük projelere kredi ve enerji desteği sağlanmalıdır. Turizm sektöründe, doğa ile uyumlu, çevreye duyarlı, sektör içi çeşitliliğe katkı getirecek özel sektör yatırımlarının özendirilmesine hız verilmelidir. Böylesi bir yatırım ortamı, doğrudan yabancı sermaye için de en uygun iklimi yaratacaktır.'' 
     
     DEVLETİN SOSYAL NİTELİĞİ 

     Cumhurbaşkanı Sezer, devletin, "Sosyal" niteliğine de gerektiği biçimde yeniden kavuşturulması gerektiğini ifade ederek, devletin faiz giderlerinin azaltılması ile birlikte, eğitime, sağlığa ve adalete daha çok kaynak ayrılmasını istedi. Sosyal güvenlik kuruluşlarının gelirlerini artırmak için kayıtlı çalışmanın sıkı denetime alınması gereğine dikkat çeken Sezer, sosyal güvenlik kuruluşlarının gelirlerini etkin biçimde değerlendirmelerini sağlayıcı düzenlemelerin de gündeme getirilmesi önerisinde bulundu. 
     Sezer, Türkiye'nin kalkınmasının temel gereklerinin başında, çağa uygun eğitim ve öğretimin geldiğini bildirdi. 
     Sezer, TBMM'nin 22. Dönem 3. Yasama Yılı'nı açış konuşmasında, bilgi çağı ve bilgi toplumu gibi kavramların, bilgi ve iletişim teknolojilerinin yoğun kullanımını içermeleri nedeniyle teknoloji ağırlıklı görünse de temelde nitelikli insan kaynağına dayandığını belirtti. Bu yönden bakıldığında, eğitim-öğretim sisteminin, hem nitelikli insan gücü yetiştirilmesini sağladığını hem de uzun dönemde bilim ve teknoloji üretimi yoluyla ekonomik ve sosyal gelişmede kilit rol oynadığını kaydeden Sezer, şöyle konuştu 
     ''Ülke kalkınmasının temel gereklerinin başında, çağa uygun eğitim-öğretim gelmektedir. Bilim ve iletişim teknolojilerindeki gelişme de eğitim-öğretim sistemini etkilemektedir. 
     Eğitim-öğretim sürecindeki temel ilkemiz, dogmalardan arınmış, evreni aklın öncülüğünde ve bilimin araçlarıyla algılayan, bilim ve teknoloji ile barışık, sorumluluk bilinci gelişmiş, ülkemizin çağdaş uygarlık düzeyine ulaşması için çaba gösteren, Cumhuriyet'in temel ilkelerinin değerini bilen ve korumaya kararlı kuşaklar yetiştirmek olmalıdır. Aslında bilim, teknoloji ve sanayide üstün olan ülkelerin biçimlendirdiği küreselleşen dünya üzerinde saygın yer edinebilmenin başka yolu da bulunmamaktadır.'' 
     
     ZORUNLU EĞİTİM 

     Temel eğitimin süresinin 8 yıla çıkarılmasından sonra yaşanan gelişmelerin sevindirici olduğunu ifade eden Sezer, ancak, henüz aşılamamış çok önemli sorunlar bulunduğunu söyledi. Sezer, ilköğretim çağındaki bir milyon gencin eğitim olanağından yararlanamadığını, okulların çoğunun sekiz yıllık kesintisiz zorunlu temel eğitimin gereksinmelerini karşılayabilecek özellikte olmadığını, kalabalık sınıf sorununun çözümlenemediğini, gelişen eğitim teknolojilerini kullanabilecek yeterli sayıda öğretmen yetiştirilemediğini kaydetti. 
     Zorunlu eğitim süresinin 12 yıla çıkarılmasının gerektirdiği fiziksel altyapının kurulmasını geciktiren kimi olumsuzlukların bir an önce giderilmesi gerektiğini ifade eden Sezer, ilköğretim sisteminin en önemli sorunlarından birinin de öğrencileri orta öğretime yönlendirmedeki yetersizlik olduğuna dikkati çekti. 
     Yükseköğretim sisteminin, ilk ve ortaöğretimde olduğu gibi, önemli sorunları içinde barındırdığını bildiren Sezer, üniversitelerin, Anayasa ve Yükseköğretim Yasası ile verilen görevleri yerine getirebilecek güçten yoksun olduklarını kaydetti. Türkiye'de kamu kaynaklarından öğrenci başına ayrılan payın, dünya ortalamasının ancak yarısına ulaştığını belirten Sezer, akademik kariyer yapılması özendirilemediği için, yeterli sayı ve nitelikte öğretim üyesi yetiştirilemediğini, bütçe ödeneklerinin yetersizliği nedeniyle, üniversitelerin yapı özellikleri ve donatımlarının eğitimin gerektirdiği düzeye ulaştırılamadığını söyledi. 
     Cumhurbaşkanı Sezer, yükseköğretimin bilimsel, yönetsel ve mali özerklik anlayışı içinde yapılandırılması, bu anlayış içinde ülke kalkınmasıyla ilişkisinin kurulması gerektiğini vurguladı. 
     
     ENERJİDEKİ GELİŞMELER 

     Enerji sisteminin önündeki en büyük engellerden birinin dışa bağımlılık olduğunu ifade eden Sezer, geçen yıl birincil enerji tüketimimizin yerli kaynaklardan karşılanma oranı yalnızca yüzde 28 düzeyinde kaldığını bildirdi. Sezer, enerji tüketiminin ortalama yüzde 5'lik bir oranla sürekli artmasına karşılık yerli üretimin azalmasının bu oranın her geçen gün daha da düşmesine neden olduğunu söyledi. 
     Yerli enerji üretimindeki bu olumsuz gidişin önüne geçilebilmesinin bilinen en geçerli yolunun, tüketimin çoğunu oluşturan fosil yakıtların ülkedeki bilinen rezervlerinin artırılmasından geçtiğini kaydeden Sezer, ''Bu da ancak, ayrıntılarıyla planlanmış kararlı bir arama seferberliğiyle olanaklıdır'' dedi. Sezer, dışa bağımlılığın azaltılması konusunda etkili olacak bir diğer önlemin de eldeki rezervlerin işletilmesinde hız ve verimliliğin artırılması olduğunu ifade etti. 
     Cumhurbaşkanı Sezer konuşmasında, Türkiye'nin, dünya petrol ve doğalgaz rezervlerinin yaklaşık dörtte üçüne sahip üretici ülkelerle en önemli tüketici ülkelerin merkezinde yer almasının, enerji zengini Hazar ve Orta Doğu bölgeleri ile Avrupa arasında bir köprü oluşturmasına olanak sağladığını söyledi. 
     Doğu-Batı Enerji Koridoru tasarısıyla ilgili gelişmelerin mutluluk verici olduğunu bildiren Sezer, Türkiye'nin bunun yanı sıra çerçevesindeki diğer ülkelerle de enerji konularındaki işbirliğine verdiği önemi sürdürmesini istedi. 
     Sezer, enerjideki olumlu gelişmelerin yanında, Karadeniz'de giderek artmakta olan petrol taşımacılığının birlikte getirdiği tehlikelerle başetmenin yollarının aranmasına önem verilmesi gerektiğini, Boğazlar üzerindeki yükün hafifletilmesi için gerekli hatların bir an önce yaşama geçirilmesinin zorunlu duruma geldiğini kaydetti. 
     
     BİLİMSEL VE TEKNOLOJİK GELİŞME 

     Bilimsel ve teknolojik gelişmenin, ekonomik büyümenin itici gücünü oluşturduğunu da ifade eden Sezer, ''Bilimi geliştirmek, bilgiyi üretime dönüştürerek ülke gönencini arttırmak tüm ulusların ortak amacı olmuştur'' dedi. 
     Bilimin geliştirilmesi ve bilginin üretilmesinin, ilerlemenin temel kaynağını oluşturduğunu bildiren Sezer, konuşmasını şöyle sürdürdü 
     ''Bilimin geliştirilmesi ise özgür ortamın sağlanması ve bu alana yeter ölçüde kaynak ayrılmasıyla olanaklıdır. Özellikle pozitif bilimlerde araştırma çalışmalarına ağırlık verilmesi zorunludur. 
     Son dönemlerde, devlet kurumları ile özel kuruluşların teknoloji geliştirme alanında değişik projeler çerçevesinde ortak çalışmalar yapması sevindiricidir.'' 
     
     ÇEVRE KİRLİLİĞİ 

     Cumhurbaşkanı Sezer, dünyanın son yüzyılda hızlı sanayileşme ve kentleşme olgusu yaşadığını, kentsel yerleşimler ve sanayi yerleşimlerinin orman alanlarının azalmasına, doğal dengenin bozulmasına yol açtığını söyledi. 
     Tüketim alışkanlıklarındaki değişmenin doğal kaynaklar üzerindeki baskıları yoğunlaştırdığını belirten Sezer, sanayilerin ve kentlerin atıklarının çevre sorunlarının büyük boyutlara ulaşmasına neden olduğuna dikkati çekti. 
     Sezer, insanlığın doğal çevrenin korunması gerektiğinin bilincine ancak hava, toprak ve su kaynaklarının aşırı kirliliğinin, çölleşmenin, iklim olaylarının doğurduğu sorunları yaşayarak vardığını belirtti. 
     Cumhurbaşkanı Sezer, Türkiye'nin doğal, kültürel ve tarihsel kaynakların, sürdürülebilir kalkınma anlayışı içinde korunmasını ve değerlendirilmesini çağdaş bir yaklaşımla sağlayabildiğini göstermesi ve anlatması gerektiğini söyledi. 
     
     AİLE PLANLAMASI 

     Sağlık alanında, yurttaşların daha iyi yaşam olanaklarına kavuşturulması, doktorların ve diğer sağlık çalışanlarının çalışma koşullarının iyileştirilmesi, nitelikli eleman gereksinimi ve daha fazla yurttaşımızın sağlık güvencesinden yararlanabilmesi yönünde temel eksiklikler bulunduğunu belirten Sezer, konuşmasını şöyle sürdürdü 
     ''Anayasa'da devlete, bireylerin yaşamını beden ve ruh sağlığı içinde sürdürmesini sağlama görevi verilmiştir. Bu nedenle, sağlık hizmetlerinin zamanında, nitelikli, dengeli, tüm yurttaşlara açık biçimde yapılmasını sağlamak yönünde etkin adımlar atılmalıdır. Kaynakların verimli kullanılması, hizmet niteliğinin iyileştirilmesi, sağlık standartlarının geliştirilmesi, bölgelerarası hizmet dengesinin sağlanması, genel sağlık sigortası sisteminin oluşturulması gibi çeşitli alanlarda yapılan çalışmaların uygulamaya konulmasına hız kazandırılmalıdır. 
     Koruyucu ve ilk basamak sağlık hizmetlerinin güçlendirilmesi, bu bağlamda aile hekimliği uygulamalarının yaygınlaştırılması ve etkin işleyen bir hasta yönlendirme sisteminin geliştirilmesi önem taşımaktadır.'' Aile planlaması, ana ve çocuk sağlığının iyileştirilmesinin toplumun geleceğinde önemli etkisi olduğunu vurgulayan Cumhurbaşkanı Sezer, aile planlamasının, ülkenin gönenciyle de yakından ilgili olduğunun unutulmaması gerektiğini söyledi. 
     Konuşmasında uyuşturucu sorununa değinen Sezer, bunun devletin sürekli olarak izlemesi gereken bir konu olduğunu belirtti. Sezer, uyuşturucu alışkanlığının yayılmasının toplum üzerinde doğuracağı kötü sonuç nedeniyle, bu sorunla kararlı biçimde uğraşılması gerektiğini ifade etti. 
     Sezer, ''Büyük Orta Doğu Tasarımı bahanesiyle Türkiye'yi model ülke olarak göstermenin, Türkiye için İslam Cumhuriyeti tanımlamasını getirmek ya da Ilımlı İslam gibi anlamsız bir modeli önce Türkiye için öngörmenin yersiz ve asla kabul edilemeyeceğini'' söyledi. 
     Sezer, ''İster 'ılımlı', ister 'köktenci' olsun, din devleti ile demokrasinin bağdaşması olanaksızdır ve bu iki rejimin yan yana getirilmesi tarihe ve bilime ters düşmektedir'' dedi. 
     TBMM'nin 22. Dönem 3. Yasama Yılı'nın açılışında konuşan Sezer, 11 Eylül terör saldırısının 21. Yüzyıl başlangıcında tüm tehdit ve güvenlik algılamalarını ve uluslararası ilişkileri etkilediğini belirterek, bunun terörizm ile savaşımda bir kırılma noktası oluşturduğunu ve dünyada her şeyin farklı bir içerik kazandığını belirtti. Soğuk Savaş ertesinde, devletlerarası bir savaş olasılığı giderek azalırken, devlet dışı güçlerin karıştığı bölgesel ve etnik çatışmaların yayıldığını, uluslararası ilişkilerde ağırlık merkezinin doğuya kaydığını, çeşitli güç merkezleri arasında Avrasya coğrafi alanı üzerinde jeopolitik boşluk alanlarının doldurulma savaşımı sürdüğünü anlatan Sezer, soğuk savaş ertesi kurulan uluslararası ortamın, hızlı bir değişim sürecinden geçtiğini vurguladı. 
     Uluslararası ilişkilerde yeniden ''çok yanlılık'' ilkesinin geçerlik kazanmasına, işbirliğinin egemen kılınmasına ve BM'nin etkinliğinin artırılmasına yönelik çabaların sürdüğüne işaret eden Sezer, en güçlü devletleri hedef alabilen terörizmin, dünya barışı ve güvenliği yönünden en büyük tehdit durumuna geldiğini, terör örgütlerinin ulaştığı olanakların, terörle savaşımın küresel boyutta yürütülmesini gerekli kıldığını söyledi. 
     Terörizmin öne çıkışının, coğrafi sınırlara dayalı savunmayı öngören stratejik düşünceden, coğrafi sınırlara bağlı olmayan güvenliğe dayalı stratejik düşünceye dönülmesini gerekli kıldığına dikkati çeken Sezer, ''Bu, aynı zamanda geleneksel savaş anlayışından, asimetrik savaş anlayışına geçiş anlamına da gelmektedir. Özgürlüklerin engellenmesi, ideolojik kutuplaşma, gelir dağılımındaki adaletsizlikler, yolsuzluklar ve salgın hastalıklar birçok ülkeyi kargaşa ve ümitsizliğe sürüklemekte, terörizmin yeşermesi için uygun koşullar oluşturmaktadır'' dedi. 
     
     ''BÜYÜK ORTA DOĞU TASARIMI... 

     Filistin-İsrail uzlaşmazlığı, Irak ve Afganistan gibi kriz bölgelerinin Türkiye'nin güvenliğini yakından ilgilendirdiğini vurgulayan Sezer, dünyada demokrasiyi daha geniş alanlara yaymak amacından hareket edildiği belirtilerek ''Geniş Orta Doğu ve Kuzey Afrika'' ya da ''Büyük Orta Doğu Tasarımı'' adı altında, uzun dönemde bölgeye demokrasi ve özgürlük götüreceği öne sürülen girişimlerin tartışmaya açıldığını hatırlattı. 
     Önceki konuşmalarında bu konudaki görüşlerini ayrıntılı biçimde dile getirdiği için, önemi nedeniyle yalnızca bir noktanın altını yeniden çizmekle yetindiğini söyleyen Sezer, konuşmasını şöyle sürdürdü 
     ''Tasarım bahanesiyle Türkiye'yi model ülke olarak göstermek, Türkiye için İslam Cumhuriyeti tanımlamasını getirmek ya da Ilımlı İslam gibi anlamsız bir modeli önce Türkiye için öngörmek yersizdir ve asla kabul edilemez. 
     Türkiye, Cumhuriyet'in kuruluşuyla birlikte 81 yıl önce siyasal rejimini seçmiştir. Türkiye Cumhuriyeti Devleti'nin rejimi, Atatürk ilke ve devrimleriyle Atatürk milliyetçiliğine bağlı, laik, demokratik, sosyal bir hukuk devleti temelinde yapılanan, aydınlanmacı ve çağdaş bir içeriğe sahiptir. İster 'ılımlı', ister 'köktenci' olsun, din devleti ile demokrasinin bağdaşması olanaksızdır ve bu iki rejimin yan yana getirilmesi tarihe ve bilime ters düşmektedir.'' 
     
     ''ULUSAL GÜVENLİK...'' 

     Sezer, devletin anayasal düzeninin, ulusal varlığının, bütünlüğünün, uluslararası alandaki çıkarlarının ve hukukunun her türlü iç ve dış tehditlere karşı korunması ve kollanması olarak tanımlanan ulusal güvenlik kavramının, Türkiye'de her dönemde olduğu gibi bugün de önemini sürdürdüğünü ve bu konuda duyarlı olunulması gerektirdiğini ifade etti. ''Ulusal güvenliğin sağlanması, devletin asli görevidir'' diyen Sezer, ulusal güvenliğin, devletin sonsuza kadar varolmasını, bireylerin güvenliğini ve ulusun gönencini sağlamakla yakından ilgili olduğunu kaydederek, sözlerini şöyle sürdürdü 
     ''Çağımızda bir ülkenin güvenliği, çevresindeki ülkelerin gönenç ve güvenliği ile doğrudan bağlantılıdır. Bu nedenle, Türkiye'nin ulusal güvenlik, iç, dış, ekonomik ve ulusal savunma politikaları birbiri ile ilişkili, uyumlu ve eşgüdümlü olarak yürütülmektedir. Türkiye ulusal güvenliğini, uluslararası toplumla birlikte davranarak güçlendirmektedir. 
     11 Eylül sonrası, devletimizin ulusal güvenliği ile uluslararası güvenlik arasındaki ilişki, her zamankinden daha fazla ön plana çıkmıştır. Türkiye içinde bulunduğu jeopolitik ortamda çok yönlü, karmaşık ve değişken iç ve dış güvenlik sorunlarıyla karşı karşıyadır. Uluslararası gelişmeler, Türkiye'yi Soğuk Savaş döneminin 'kanat ülkesi' konumundan, uluslararası jeopolitik ortamın tam merkezine kaydırmıştır.'' 
     Sezer, ulusal güvenliğin öngördüğü ilke ve hedeflerini ''ülkenin özgürlüğü, bağımsızlığı, birlik ve beraberliği ile bölünmez bütünlüğünün korunması, güçlü bir demokrasi, ekonomi ve savunmaya sahip olunması, Anayasal düzenin, değerlerin ve kuruluşların aşındırılmasına neden olunmaması, halkın huzur, gönenç ve güvenliğinin sağlanması, Türkiye ve çevresinde demokrasi, insan hakları ve serbest ekonomiye dayanan sürekli bir barış, istikrar ve güven ortamının oluşturulması, diğer ülkelerle dostluk ve ittifak ilişkilerinin geliştirilmesi, din, eğitim ve ulusal güvenlik konularının siyaset üstü kalması'' olarak ifade etti. 
     
     ''ATATÜRK MİLLİYETÇİLİĞİ...'' 

     Sezer, ulusal güvenliğin sağlanmasına ilişkin görüşlerini şöyle dile getirdi 
     ''Bugüne kadar toprak bütünlüğüne, anayasal düzenine, tekil devlet yapısına, istikrar, birlik ve beraberliğine yönelik iç ve dış tehditlere karşı savaşımını başarı ile sürdüren Türkiye'nin bunu sonsuza kadar etkin biçimde yürüteceğine olan inancımız sonsuzdur. Ulusal güvenliğimiz, Türkiye Cumhuriyeti'nin tekil yapısının ve devletin ülkesi ve ulusuyla bölünmez bütünlüğünün temel taşlarını oluşturan 'laiklik' ve 'Atatürk milliyetçiliği' ile doğrudan bağlantılıdır. 
     Din sömürüsünü temel araç olarak kullanan ve Türk toplumunun Cumhuriyet döneminde elde ettiği tüm çağdaş kazanımları yok etmeyi hedefleyen irticai hareket, demokratik, laik ve sosyal bir hukuk devletini öngören anayasal düzenimiz için öncelikli tehdit olma niteliğini sürdürmektedir. 
     Din istismarcılığı, bir yandan anayasal düzenimize ve demokratik gelişimimize, diğer yandan İslam dinine büyük zarar vermektedir. Çağdaş bir ulus olmanın bilinci içinde, irticanın ülke gündeminden çıkarılması için savaşım kararlılıkla sürdürülmelidir.'' 
     
     ''TERÖRİZMLE MÜCADELE...'' 

     Türkiye'nin, Uluslararası toplum için en büyük tehlikeyi oluşturan terörizmle birinci elden ve uzun süredir karşı karşıya bulunduğunu belirten Sezer, bölücü terör örgütünün gerek yurt içinde, gerek yurt dışında tehdit oluşturmayı sürdürdüğünü ifade etti. Bölücü terör örgütünün Irak'ın kuzeyindeki varlığı sona ermedikçe, bölgedeki Türk mevcudiyetinin etkin biçimde sürdürülmesinin ülke güvenliği yönünden gerekli olduğunu kaydeden Sezer, ''Bugün, uluslararası bir nitelik kazanmış olan terörle küresel savaşıma Türkiye tam destek vermektedir. BM kararları çerçevesinde bu husus uluslararası bir yükümlülüktür'' dedi. 
     1546 sayılı Birleşmiş Milletler Güvenlik Konseyi kararının da Irak'taki Çok Uluslu Güce, terörist hareketlerin önlenmesi ve caydırılması görevlerini verdiğine işaret eden Sezer, ''Buna karşın, Irak'ın kuzeyinde silahlı varlığını sürdüren bölücü örgüte karşı ABD'nin ve Irak'taki Çok Uluslu Gücün harekete geçmemesi, hem Türk-ABD dostluğu ve müttefikliği hem de terörle uluslararası savaşım yükümlülükleri yönünden çelişki oluşturmaktadır'' dedi. 
     Güvenlik güçlerin terörle savaşımdaki etkinliğini ve Türk halkının bu savaşıma desteğini takdirle kaydetme isteğini dile getiren Sezer, ''Türkiye Cumhuriyeti'nin varlığına, bölünmez bütünlüğüne yönelen terör tehdidine karşı kahramanca sürdürülen savaşımda yaşamını yitiren şehitleri, kamu görevlilerimizi rahmetle, gazilerimizi gönül borcuyla yeniden anıyorum'' diye konuştu. 
     
     ''SİLAHLI KUVVETLERİN MODERN VE ETKİN YAPIYA KAVUŞTURULMASI'' 

     Sezer, ulusal ve uluslararası güvenliği etkileyen çok yönlü asimetrik tehdit ve risklerin oluşturduğu bir istikrarsızlık bölgesinde yer alan Türkiye'nin, geleceğini ve ulusal çıkarlarını korumak üzere, olası risk ve tehditleri zamanında algılayacak önlemleri alması, caydırıcı ve dış politikasını desteklemeye yeterli bir silahlı gücü elde bulundurması gerektiğini söyledi. 
     Değişen dünya koşulları ve ortaya çıkan yeni görevlerin özellikleri dikkate alınarak Silahlı Kuvvetlerin modern ve etkin bir yapıya kavuşturulmasının yaşamsal önemde olduğuna dikkati çeken Sezer, Türkiye'nin bölgesel bir güç olarak etkinliğinin artırılmasında belirleyici öğelerden birinin de Silahlı Kuvvetlerin yüksek teknolojiye dayanan, dinamik ve kendine yeterli bir ulusal savunma sanayii ile desteklenmesi olduğunu ifade etti. 
     Sezer, ''Bu açıdan, ulusal savunma sanayiimizin, Türk Silahlı Kuvvetleri gereksinimlerini destekleme oranının yeterli düzeye çıkartılması için gereken önlemlerin alınmasını önemsediğimi belirtmek istiyorum. Bunun, ülkemiz sanayiinin gelişimine de büyük katkısının olacağı kuşkusuzdur. Her zaman çağdaşlığın ve ilericiliğin simgesi olan Silahlı Kuvvetlerimizin, ana silah sistemlerinin sağlanmasında ekonomik güçlükleri dikkate alarak, yeni öncelikler belirlemesi suretiyle gösterdiği özverili davranış her türlü övgüye değer'' dedi. 
     
     ''DIŞ POLİTİKA...'' 

     Sezer, 2004 yılının, dış politika yönünden son derece önemli gelişmelere sahne olduğunu, bu hareketli dönemi başarılı biçimde tamamlayıp, Türkiye'nin dış ilişkilerine daha da güç kazandırmayı amaçladıklarını, ülkenin kalkınmasına yardımcı olacak bölgesel ve uluslararası koşulların oluşmasına katkı sağlamanın temel hedef olduğunu vurguladı. 
     Türkiye'nin yakın çevresi başta olmak üzere, genelde uluslararası ortamda barış, istikrar ve gönencin egemen kılınması, bir dilek ya da özlem olmanın ötesinde ulusal çıkarların da gereği olduğunu belirten Sezer, gerek bölgede, gerek uluslararası ilişkilerde yaşanan değişimin, Türkiye'yi yeni fırsatlar ve tehlikelerle karşı karşıya bıraktığını söyledi. 
     Sezer, dış politika konusundaki görüşlerini şöyle dile getirdi 
     ''Karşımıza çıkan yeni fırsatları değerlendirmek, ulusumuzun istikrar ve gönencini etkileyebilecek tehlikelere göğüs germek amacıyla köklü dış politika geleneğimizi, günümüzün gerçekleri ve gereksinimleriyle bağdaştırmayı öngören bir siyasayı yaşama geçirmeliyiz. 
     Bir yandan Cumhuriyetimizin dış politikasının dayandığı ilkeleri özenle korurken, diğer yandan, yoğun bir değişim yaşanan çağımızın koşullarına uyum göstermenin en akılcı yol olacağına inanıyoruz. Bu bağlamda, dış politikamızda süreklilik gösteren, gerçekçilik, barışçılık, tutarlılık, sağduyu ve uluslararası hukuka saygı gibi ilkelerimizi, inandırıcı ve etkili biçimde yürütürken, aynı zamanda çağdaş değerleri paylaşan ve yayan bir anlayışla desteklemeliyiz. Bu, durağan bir siyasa yerine, özeni elden bırakmayan, girişimci ve ön alan bir yaklaşımla, çok yanlı ve çok bölgeli bir temelde sağlanabilecektir. 
     Ekonomi ve savunma alanlarındaki gücümüze ek olarak, demokratik ve laik yapımız ve dış politikada izlediğimiz çözümden yana yaklaşımlar, ülkemizin saygınlığına ve etkinliğine büyük katkı yapmaktadır. 
     Çevremizde yaşanmakta olan kimi sorunların ülkemize olumsuz yansımalarının olanaklar ölçüsünde denetim altında tutulması, komşularımızla yapıcı ve dostça ilişkiler kurulması yönünde uzun süredir sürdürülen çabalarımızdan somut sonuçlar alınması sevindiricidir. Bu sonucun alınmasında halkımızın ve onu temsilen Yüce Meclisimizin dış politikamıza verdiği desteğin ve bu politikanın geliştirilmesinde oynadığı rolün, kuşkusuz büyük katkısı bulunmaktadır.'' Cumhurbaşkanı Ahmet Necdet Sezer, AB ile üyelik sürecinde önemli bir aşamaya gelindiğini belirterek, ''Ancak gelinen bu aşamada, Türkiye'nin Avrupa Birliği'ne üyeliği konusunda, Avrupa Birliği üyesi ülkelerin içtenliklerini sınamamız gerekirken, kendi yanlışlarımızı düzeltmek için zaman kaybedip bedeller ödememeli, Türkiye'nin Avrupa Birliği dışında tutulmasını isteyenlerin ellerini güçlendirmemeliyiz'' dedi. 
     Sezer, İlerleme Raporu'nda, gerçekleştirilen kapsamlı reformların nesnel biçimde değerlendirilmesini, diğer adaylar için yapıldığı gibi, görüşmelerin bir an önce başlatılmasına yönelik açık ve net bir öneriye yer verilmesini beklentisini dile getirdi. 
     TBMM'nin 22. dönem 3. yasama yılı açılışında konuşan Sezer, dış politika konularına değindi. AB'ye üyelik sürecinde önemli bir aşamaya gelindiğini belirten Sezer, ''AB üyeliğimiz, evrensel değerleri ve yüksek yaşam koşullarını simgelemekte Atatürk'ün amaçladığı çağdaş uygarlık düzeyine ulaşma doğrultusundaki en önemli toplumsal tasarının yaşama geçirilmesi anlamını taşımaktadır. Avrupa Birliği'ne üyeliğin aynı zamanda ülkemizin çok partili, laik ve demokratik siyasal yapısının ek güvencesi olacağını ve ülkemizin her türlü aşırılığa karşı korunmasını güçlendireceğini düşünüyoruz'' dedi. 
     Son dönemde, temel hak ve özgürlükler, demokrasi, hukukun üstünlüğü ve insan hakları alanlarındaki düzenlemeleri güçlendiren ve güvence altına alan kapsamlı Anayasa ve yasa değişiklikleri gerçekleştirildiğini hatırlatan Sezer, ''Uygulamanın daha da ileri götürülmesi yönündeki kararlılığımızı ve yeteneğimizi de açıkça ortaya koymuş bulunmaktayız. Bir yandan AB ile üyelik görüşmelerinin başlaması için gerekli siyasal ölçütleri yerine getirmeyi amaçlarken, öte yandan, Türk Ulusu'nun çağdaş ve modern bir toplum olma yönündeki beklentilerinin karşılanması, bu kapsamlı değişim sürecinde bize yön göstermeyi sürdürmektedir'' dedi. 
     Türk Ulusu'nun büyük çoğunluğunun Avrupa Birliği'ne üyelikten yana olduğunu kaydeden Sezer, bunun aynı zamanda, insan haklarına ve hukuk devleti ilkesine dayalı çağdaş demokrasiye tüm kurum ve kurallarıyla sahip olma isteğini de ortaya koyduğunu dile getirdi. 
     Geçen hafta Brüksel'de yapılan açıklamaları dikkatle izleyen Türk Ulusu'nun Avrupa Birliği'nden beklentisinin, yansız ve hakça bir değerlendirme olduğunu belirten Sezer, konuşmasını şöyle sürdürdü 
     ''Avrupa Birliği Komisyonu'nun önümüzdeki günlerde yayınlayacağı İlerleme Raporu'nda, gerçekleştirilen kapsamlı reformların nesnel biçimde değerlendirilmesini, diğer adaylar için yapıldığı gibi, görüşmelerin bir an önce başlatılmasına yönelik açık ve net bir öneriye yer verilmesini bekliyoruz. 
     Siyaset ve ekonomi alanlarında çağımızın en başarılı bütünleşme girişimlerinden biri olarak Avrupa Birliği, aynı zamanda bir istikrar ve barış alanını da simgelemektedir. Bu birliğin, belli bir coğrafyayla sınırlanmayan küresel bir değer ifade etmesine Türkiye'nin üyeliğinin yapacağı katkılar açıktır. 
     Avrupa Birliği'nin Türkiye ile üyelik görüşmelerine başlaması ve bu sürecin sonunda Türkiye'nin üyeliği, Orta Doğu bölgesine ve geniş anlamda İslam dünyasına verilebilecek en önemli iletidir. Bu ileti, demokrasi, insan hakları, hukukun üstünlüğü gibi değerlerin evrensel olduğunu, günümüzde toplumları ayıran çizginin uygarlıklar ve dinler arasından değil, bu değerleri benimseyenlerle benimsemeyenler arasından geçtiğini, Batı ile İslam Dünyasının bu değerler temel alınarak kucaklaşabileceğini ortaya koyacaktır. 
     Ancak gelinen bu aşamada, Türkiye'nin Avrupa Birliği'ne üyeliği konusunda, Avrupa Birliği üyesi ülkelerin içtenliklerini sınamamız gerekirken, kendi yanlışlarımızı düzeltmek için zaman kaybedip bedeller ödememeli, Türkiye'nin Avrupa Birliği dışında tutulmasını isteyenlerin ellerini güçlendirmemeliyiz.'' 
     
     ABD İLE İLİŞKİLER 

     Sezer, Türkiye'nin öncelikli dış politika hedefini oluşturan AB üyeliği kadar önem verdiği bir diğer temel öğenin, ABD ile ilişkiler olduğuna işaret ederek, bugünkü uluslararası düzen içinde en etkili güç konumundaki ABD ile ilişkilerin karşılıklı yarar ve erginliğini kanıtlamış bir müttefiklik ve dostluk temelinde yürütülmesi gerektiğini söyledi. 
     ABD Başkanı George Bush'un NATO Doruğu öncesinde Türkiye'ye yaptığı resmi ziyaretin, bu hususun karşılıklı olarak doğrulanmasına olanak tanıdığını anlatan Sezer, ''Türkiye ile ABD arasındaki ilişkilerin ortak yarar temelinde ve stratejik ortaklık anlayışına dayanması, kimi zaman belirebilecek görüş ayrılıklarının daha kolay aşılmasını sağlamaktadır. İki ülke arasında Balkanlar'dan Orta Asya'ya uzanan geniş bir coğrafyada yapılan işbirliğinin, bölgesel barış ve istikrara katkı yapan bir içerikte gelişmesi sevindiricidir'' dedi. 
     ABD'nin, Türkiye'nin üyesi olduğu Kuzey Atlantik İttifakı bağlamında üstlendiği işlevin, Avrupa ve dünya güvenliği için vazgeçilmez olan Atlantik-ötesi bağın korunması yönünden de kilit önemi bulunduğuna işaret eden Sezer, NATO'nun, kapsamlı güvenlik anlayışı ve güvenliğin bölünmezliği ilkesi çerçevesinde, çağa ayak uydurarak insanlık tarihinin en başarılı ittifakı olduğunu vurguladı. 
     Haziran ayında İstanbul'da yapılan NATO Doruğu'nda, bu kararlılık bir kez daha vurgulandığını, İttifak'ın küresel ve bölgesel gerçekler doğrultusunda ve varolan duyarlılıkları dikkate alarak hareket etmekte olduğunun ortaya konulduğunu anlatan Sezer, ''NATO genişlemekte, genişledikçe salt bir askeri ittifak olmanın ötesinde istikrar yaratıcı bir öğe olarak güçlenmekte, bu kapsamda Türkiye'nin de İttifak içinde üstlendiği işlevler gelişmektedir. Avrupa'nın güvenlik alanında sağlamaya çalıştığı gelişmeyi destekliyor, bu gelişmenin NATO'nun Atlantik-ötesi topluma sağlaya geldiği kazanımları aşındırmadan korumasını katkılarımızla sürdürmeyi istiyoruz'' dedi. 
     
     YUNANİSTAN VE KIBRIS 

     Türkiye'nin dış politikasının temel taşlarından birini oluşturan komşularıyla iyi ilişkiler kurma çabalarının, her geçen yıl daha da önemli sonuçlar vermekte olduğunu mutlulukla gözlemlediklerini kaydeden Sezer, ülkenin güvenilir ve ortaklığı aranır bir bölgesel güç olarak algılanması, komşu ülkelerle daha olumlu ilişkiler geliştirmemize olanak tanıdığını söyledi. 
     ''Müttefik olmanın yanı sıra AB üyeliği aracılığıyla yakın ortak olmayı da hedeflediğimiz Yunanistan'la ilişkilerimizi daha ileri noktalara götürmek için gerekli adımları atmaktayız'' diyen Sezer, ülkeler arasında karşılıklı saygı, güven ve dostluk temelinde geliştirmek istenen ilişkilerin diğer ülkelere örnek olacak düzeye gelmesi umudunu dile getirdi. Türkiye ile Yunanistan arasındaki ilişkilerde, içtenlik ve diyaloğun vazgeçilmez iki öğeyi oluşturduğunu belirten Sezer, konuşmasını şöyle sürdürdü 
     ''Türkiye, kurulan diyalog aracılığıyla attığı daha ileri adımların karşılıksız kalmayacağını düşünmektedir. Uluslararası ilişkilerde içtenlik ve diyaloğun tüm sorunları aşmaya yetmediği gerçeği de gözardı edilmemelidir. Her türlü özveride bulunmalarına, içten bir uzlaşma örneği göstermelerine karşın Türkiye'nin ve Kıbrıs Türklerinin Kıbrıs'taki haklı davalarında hakça bir noktaya varılamadığı da açıktır. Kıbrıs Türkleri, uzlaşma yanlısı istençlerini, demokratik süreçler sonucunda ve BM ile AB'de dahil olmak üzere, uluslararası toplumun beklentileri ve desteği doğrultusunda ortaya koymuştur. 
     Şimdi, yıllardır uluslararası toplumu tersine inandırmayı başarmış olan Rum tarafının barış ve birleşmeden kaçan tutumunda diretmesi karşısında, Kıbrıs Türkleri'nin haksız yalıtılmışlığına kesin olarak son vermek, siyasal dürüstlüğün, hak ve adalete uygunluğun bir gereği, uluslararası toplumun inandırıcılığının ve tutarlılığının doğal sonucu olmalıdır. Kıbrıs Türklerinin bu yalıtılmışlığının etkilerini gidermek amacıyla uluslararası alanda başlatılmış bulunan kimi çalışmaların, beklentileri karşılayacak biçimde, kısa süre içinde tamamlanmasını umuyoruz.'' 
     
     BALKANLAR VE RUSYA FEDERASYONU İLE İLİŞKİLER... 

     Türkiye'nin benimseyegeldiği dostça ve yapıcı yaklaşımının, Bulgaristan ve Romanya gibi komşuları tarafından karşılıksız bırakılmadığını belirten Sezer, bu ülkelerle, ikili, üçlü ve çok yanlı düzeylerde sürdürülen yoğun ilişkilerin, ulusal çıkarlar kadar bölge istikrarına da hizmet ettiğini, Bulgaristan ve Romanya'nın NATO İstanbul Doruğu'na yeni müttefikler olarak katılmalarının, bu ülkeleri Türkiye'ye yakınlaştıran ilişkilerin daha da derinleşeceğinin güzel bir işaretini oluşturduğunu söyledi. 
     Rusya Federasyonu ile Türkiye arasındaki diyalog ve işbirliğinin ulaşmış olduğu aşamanın ''mutluluk verici'' olduğunu kaydeden Sezer, karşılıklı ticaretin, ekonomi alanındaki yatırımlar ve turist sayısı gibi verilere göz atmanın bile 2 ülke arasındaki bağların ne derece çeşitlendiğini ve güçlendiğini görmek için yeterli olacağını vurguladı. Sezer, Türkiye ve Rusya'nın ilgi duydukları, işbirliği yapabilecekleri ve istikrara yardımcı olabilecekleri coğrafi alanlar yönünden de bir örtüşme bulunduğunu, özellikle Avrasya'da bölgesel işbirliğine ivme kazandırılmasında, Rusya Federasyonu'nun Türkiye için kilit ülke konumunda olduğunu kaydetti. 
     Sezer, ''Ülkelerimizin bu coğrafyada birlikte hareket etmesinin yararına inanıyoruz. Karşılıklı bağımlılık ve bölgesel işbirliğini istikrar yaratan bir öğe olarak gören Türkiye, bunun Karadeniz bölgesinde seferber edilmesi için öncü bir rol oynamaktadır. Ekonomik işbirliğinin yanı sıra özellikle kıyıdaş ülkelerle güvenlik alanında da işbirliği olanaklarını geliştirmekteyiz'' dedi. 
     Sezer, bölgedeki önemli dost olarak tanımladığı Ukrayna ile ilişkileri her alanda geliştirme çabalarının sürdüğünü, iki ülke arasında bu amaçla imzalanan Eylem Planının yaşama geçirilmesinin, bölgedeki önceliklerden biri olarak tanımladı. 
     
     GÜNEY KAFKASYA... 

     Sezer, Güney Kafkasya'da kalıcı istikrar, güvenlik ve gönencin oluşturulmasının Türkiye yönünden yaşamsal önem taşıdığını, Türkiye'nin bu amaçla bölge ülkelerinin istikrara kavuşmasının, donmuş sorunların ve çatışmaya yol açma olasılığı bulunan uyuşmazlıkların barışçı yollarla çözümlenmesi ve bölgesel işbirliğinin kök salması için elinden gelen katkıyı yaptığını ifade etti. 
     Kardeş ülke Azerbaycan'ın esenliğe ulaşması, öte yandan çalkantılı bir dönemi geride bırakan komşu Gürcistan'ın sorunlarını sağduyu içinde demokratik yollardan aşması için bugüne kadar olduğu gibi bundan sonra da destek vermeyi sürdüreceklerini kaydeden Sezer, Azerbaycan ve Gürcistan'la ortaklığın güzel bir simgesini oluşturan Bakü-Tiflis-Ceyhan petrol boru hattının öngörüldüğü gibi gecikmeksizin 2005 yılında tamamlanmasının temel hedeflerden biri olduğunu kaydetti. 
     Ermenistan ile ilişkilerin bugüne kadar normalleştirilememesinin nedenlerinin, milletvekilleri tarafından bilindiğini söyleyen Sezer, ''Ermenistan'ın siyasalarının yarattığı bu durumun aşılarak, Güney Kafkasya'daki işbirliği halkasının tamamlanması Türkiye'nin içten isteğidir. Bunun için yapılması gereken, Ermenistan'ın, bölgesinde iyi komşuluk ve uluslararası hukuk ilkeleriyle uyumlu, uzlaşma istencini ön plana çıkaran bir dış siyasa izlemesidir. Bu yönde atılacak olumlu adımlara, Türkiye'nin de aynı biçimde karşılık vereceği kuşkusuzdur. Türkiye'ye karşı açık, önyargısız ve dostça siyasa izleyen her ülke kazançlı çıkmaktadır. Ermenistan'ın bu anlayışla hareket etmesini umuyoruz'' diye konuştu. 
     Sezer, terör örgütü PKK'nın herhangi bir biçimde sığınak bularak Türkiye sınırlarına sızmasının görmezlikten gelinemeyeceğini belirterek, ''Irak'taki gelişmelerden yararlanılarak Türkiye'ye yönelik terör eylemlerinin yeniden başlatılmasına izin vermeyeceğimiz açıktır. Stratejik ortağımız ve müttefikimiz ABD'nin bu konuda yükümlülüklerini yerine getirmesini bekliyoruz'' dedi. 
     TBMM'nin 3. Yasama Yılı açılışında konuşan Sezer, Türkiye'nin diğer komşularıyla ilişkilerinin olumlu yönde geliştirilmesinin dış politika önceliklerinden birini oluşturduğuna dikkati çekti. 
     İran ile son yıllarda daha yakın ve yapıcı ilişkiler kurmak için içten bir çaba içinde olduklarını kaydeden Sezer, bu ülkeyle ilişkileri, ''iyi komşuluk, içişlerine karışmama ve karşılıklı saygı temelinde'' yürütme isteğinin sürdüğünü ifade etti. İran ile ikili ve çok yanlı düzeyde sürdürülen ilişkilerin, iki ülke arasındaki geniş olanakların daha etkin biçimde değerlendirilmesi istencini yansıttığını belirten Sezer, ''Bu olanakların yaşama geçirilmesi, İran'ın, gerek Türkiye'nin güvenliğine, gerek bölgedeki istikrara katkı yapacak siyasalar izlemesiyle kolaylaşacaktır. Bu önemli komşumuzla yapıcı ilişkiler geliştirmeye ve böylelikle İran'ı ilgilendiren bölgesel ve uluslararası duyarlılıkların tüm taraflarca daha iyi anlaşılmasına çaba gösteriyoruz'' dedi. 
     
     ''IRAK'TAKİ GELİŞMELER...'' 

     Konuşmasında Irak'taki gelişmelere de işaret eden Sezer, Irak'taki gelişmelerin Türkiye'yi yakından ilgilendirmeye devam ettiğini, bu ülkede varolan güvenlik koşullarından Türkiye'nin de doğrudan etkilendiğini söyledi. Irak'a taşımacılık yapan ve müteahhitlik hizmetleri götüren şirketlerin personelinin yaşamlarını yitirmesinden büyük üzüntü duyduğunu ifade eden Sezer, ailelerin acılarını paylaştığını, ilgili makamların Türk vatandaşlarının can ve mal güvenliğinin en etkin biçimde korunmasını sağlayacak önlemlerin alınması yönünde özenle çaba gösterdiklerini kaydetti. 
     Irak'ta siyasal sürecin en önemli aşamalarından birinin geride bırakıldığını, egemenlik Iraklılar'a devredildiğini hatırlatan Sezer, egemenliği devralan Irak Geçici Yönetimi'nin önünde çetin görevler ve yoğun bir gündem bulunduğunu, güvenlik ve düzenin sağlanmasının, Irak'ı oluşturan gruplar arasında ulusal bir uzlaşının temelinin atılmasının, Ocak 2005'te düzenlenmesi planlanan genel seçimlerin hazırlıklarının, gelecek dönemin temel öncelikleri arasında yer aldığını ifade etti. 
     Geçici Hükümet'in, yasallığının asıl kaynağının tüm Iraklılar olduğunun bilinciyle hareket ederek, bu güç dönemi başarıyla atlatması dileğini ifade eden Sezer, konuşmasını şöyle sürdürdü 
     ''Türkiye, demokratik, toprak bütünlüğü ve ulusal birliği korunmuş ve gönençli bir Irak hedefi doğrultusunda hareket etmeyi sürdürecektir. Bu bağlamda, Irak'a insani ve teknik yardımlarımız ve ikili ticaretimizi geliştirmeye yönelik çabalarımız artarak sürecektir. Çok taraflı düzeyde de bugüne kadar öncü rol üstlendiğimiz Irak'ın istikrarını, ülke bütünlüğünü ve yeniden yapılanmasını temel alan etkin siyasaları sürdüreceğiz. 
     Irak'a yönelik yaklaşımımıza tüm Iraklıları kucaklayan bir siyasa yön vermektedir. Yeni Irak'ın, demokratik ve hakça bir düzene kavuşması ve toplumun tüm gruplarının siyasal ve ekonomik yapıda hakettiği yeri almaları, ülkenin uzun erimli istikrarı için vazgeçilmezdir. Uzlaşma, toplumsal uyum ve dayanışma, tek taraflı üstünlük sağlamaya yönelik siyasaların önüne geçmelidir. Bunlar, uluslararası toplum kadar, ülkedeki farklı grupların uzun yıllar içinde çıkarmış olmaları gereken sonuçlardır. 
     Türkiye olarak soydaşlarımız Türkmenlerin durumuna önem vermemiz doğal karşılanmalıdır. Irak halkını oluşturan üçüncü büyük grup olan Türkmenler, nüfus büyüklükleri, yüksek eğitim düzeyleri ve 'Iraklı' kimliğine sahip çıkan siyasal bilinçleriyle, Irak'ın geleceğine olumlu katkılarda bulunabileceklerdir. Demokratik siyasal sürecin bundan sonraki aşamalarında, Türkmenler'in bu özellikleriyle uyumlu nitelik ve nicelikte temsil edilmelerini umuyoruz.'' Irak'ın tümünün geleceği yönünden duyarlılık taşıdığını düşündüğümüz bir konu, Kerkük'ün geleceğidir. Kerkük'ün herhangi bir etnik gruba maledilmesi çabalarının yaratabileceği huzursuzluklar, yalnızca bu ille sınırlı kalmayacak, Irak'ın geneline yayılan bir iç kargaşayı ve sonuçları önceden kestirilemeyecek bölgesel istikrarsızlığı tetikleyebilecektir. 
     
     ''PKK'NIN SINIRLARIMIZA SIZMASI...'' 

     ''Bugün kullandığı adı ne olursa olsun, terör örgütü PKK'nın Irak'ta herhangi bir biçimde sığınak bularak sınırlarımıza sızmasını görmezlikten gelemeyeceğimizi özellikle vurgulamak gerekir'' diyen Sezer, şunları kaydetti 
     ''Irak'taki gelişmelerden yararlanılarak, Türkiye'ye yönelik terör eylemlerinin yeniden başlatılmasına izin vermeyeceğimiz açıktır. Konuşmamın başında da belirttiğim gibi, stratejik ortağımız ve müttefikimiz Amerika Birleşik Devletleri'nin bu konudaki yükümlülüklerini yerine getirmesini bekliyoruz. Ayrıca, egemenliğini devralan Irak'ın komşuluk ve uluslararası sorumluluklarına uygun davranarak bu örgütün ülkesindeki varlığına son vermek için gerekli adımları atacağına inanıyoruz.'' 
     
     SURİYE İLE GELİŞEN İLİŞKİLER 

     Son yıllarda gittikçe gelişen Türkiye-Suriye ilişkilerinin, Türkiye'nin yapıcı yaklaşımının yararlarını ortaya koyduğunu belirten Sezer, karşılıklı ziyaretlerin ülkeler arasındaki güveni artırmakla kalmayıp, iki ülke halkının dostluk ve kardeşlik duygularını da pekiştirdiğine işaret etti. 
     Suriye Devlet Başkanı Beşar Esad'ın bu yılın başında Türkiye'ye gerçekleştirdiği ziyaretin, bir ''ilk'' oluşturduğunu vurgulayan Sezer, ''Suriye ile siyaset, ekonomi ve kültür alanlarındaki ilişkileri ilerlettikçe, bölgedeki barış ve istikrar arayışına da destek vermiş olacağımızı düşünüyoruz. Suriye'nin başta Batı olmak üzere, tüm ülkelerle normal ilişkiler kurması, Türkiye'nin de yararınadır. Suriye'yi bu yönde desteklemeyi ve özendirmeyi sürdüreceğiz'' dedi. 
     Sezer, Orta Doğu'da normalleşmenin çok gecikmiş bir gereksinim olduğunu bildirerek, ''Türkiye, başta Filistin-İsrail uyuşmazlığı olmak üzere, bölgedeki sorunların çözülmesi için taraflarca istenebilecek her türlü yardımı yapmaya hazırdır'' dedi. 
     Cumhurbaşkanı Sezer, 22. Dönem 3. Yasama Yılı'nı açış konuşmasında Orta Doğu sorununa da değindi. 
     Orta Doğu'nun Türkiye için öneminin, yalnızca komşu olduğu ülkelerle sınırlı kalmadığını belirten Sezer, ''Mısır, Suudi Arabistan ve Ürdün dahil bölgedeki tüm Arap ülkeleriyle dostça ilişkiler geliştirmek ve ilişkilerimizin boyutlarını çeşitlendirmek dış politikamızın öncelikli hedefleri arasındadır. İsrail'le kurduğumuz ilişkiler önemini korumaktadır'' diye konuştu. 
     Orta Doğu'ya gerçek ve kalıcı bir barış ve istikrarın gelememesinin, öncelikle sayısız yaşamın yitirilmesi gibi üzücü bir sonuç doğurduğunu belirten Sezer, sözlerini şöyle sürdürdü 
     ''Ayrıca, bölgenin siyaset, ekonomi ve kültür alanlarında sunduğu geniş olanakların bugünkü kuşakların yararına kullanılması da ne yazık ki engellenmiş olmaktadır. Bu, Orta Doğu'nun yazgısı olmamalıdır. Orta Doğu'da normalleşme çok gecikmiş bir gereksinimdir. Ülkemizin güvenliği ve kalkınması, bölgedeki olumsuz ortamdan etkilenmektedir. Türkiye, başta Filistin-İsrail uyuşmazlığı olmak üzere, bölgedeki sorunların çözülmesi için taraflarca istenebilecek her türlü yardımı yapmaya hazırdır. Hareket noktamız, barış arayışlarına destek vermek ve uzlaşmaları cesaretlendirmektir. 
     Türkiye, ilgili taraflarla oluşturduğu yakın ve dengeli ilişkilerini, bölgenin çıkarları doğrultusunda seferber etme kararlılığını bu nedenle açıkça ortaya koymuştur. 
     İsrail ve Filistin yetkilileri kadar, bu uyuşmazlığın çözümünde görev üstlenebilecek bölge ülkeleri ve Batılı dostlarımızla da birlikte hareket etmenin sonuç vereceğine inanıyoruz. Bu bağlamda, uluslararası toplumun desteğini alan Yol Haritası'nın sorunun çözümü için yol gösterici nitelikte olduğunu düşünüyoruz.'' Sezer, gerek Orta Doğu'da, gerek daha geniş bir coğrafyayı temsil eden İslam Konferansı Örgütü üyesi ülkelerde, siyaset, ekonomi ve toplumsal alanlarda olumlu değişime ve kalkınmaya duyulan gereksinimin halklar ve hükümetler düzeyinde giderek daha fazla kabul görmesinin mutluluk verici olduğunu söyledi. Cumhurbaşkanı Sezer, Türkiye'nin bölgeye ilişkin vizyonunun, ''Daha açık, özgür, demokratik yapıların yaşama geçirilmesi, insan hakları, hukukun üstünlüğü, iyi yönetişim, kadın-erkek eşitliği gibi ilkelerin gözetilmesi, bölgenin ekonomi ve ticaret alanlarında sunduğu olanakların daha akılcı işletilmesini'' öngördüğünü belirtti. 
     Türkiye'nin bölgesel işbirliğinin değerine inandığını ifade eden Sezer, İslam Konferansı Örgütü'nün de daha etkin bir örgüt durumuna getirilmesinin desteklendiğini söyledi. Sezer, Türkiye'nin, İKÖ içindeki etkin ve yapıcı tutumunu sürdürerek, Örgüt'ün, gerek üyelerine, gerek temsil ettiği coğrafyaya daha fazla yarar sağlayan olanak ve yeteneğe kavuşturulmasına çaba göstereceğini bildirdi. 
     
     ORTA ASYA ÜLKELERİYLE İLİŞKİLER 

     Orta Asya ülkelerinin önümüzdeki dönemde de Türkiye'yi yanında bulacağını belirten Sezer, ''Karşılıklı saygı ve ortak çıkar temelinde yürüyen ilişkiler, söz konusu ülkelerin sorunlarının aşılmasına, uluslararası toplumla bütünleşmelerine yardımcı olacak bir içerikte sürdürülmektedir'' dedi. Sezer, önümüzdeki ay Antalya'da düzenlenecek Türkçe Konuşan Ülkeler Sekizinci Doruğu'nun, katılımcı ülkeler arasındaki ilişkilerin ve işbirliğinin güçlendirilmesi için neler yapılabileceğinin değerlendirilmesi olanağını sağlayacağını belirtti. 
     
     AFGANİSTAN'A DESTEK 

     Türkiye'nin tarihsel ve yakın bağları bulunan Afganistan'a verdiği desteğin süreceğini de bildiren Sezer, ''Bu ülkenin yeniden yapılanma sürecinin başarılı olması yolundaki yardımlarımız, aynı zamanda uluslararası barış ve istikrara yapılan bir yatırımdır. Bu amaçla, ikili ve çok taraflı düzeyde süren çabalarımız dış politika önceliklerimiz arasında yer almaktadır'' dedi. 
     
     ÇOK BOYUTLU DIŞ POLİTİKA 

     Sezer, evrenselleşen değerler ve küreselleşen dünyada, Türkiye ölçeğindeki ve coğrafi konumundaki bir ülkenin dış politikasının çok boyutlu olmasının, genel söylemin ötesinde bir gereksinim haline geldiğini ifade etti. Cumhurbaşkanı Sezer, ''Türk dış politikası, Atlantik ötesi bağlar, Avrupa Birliği'ne tam üyelik sürecimiz ve yakın çevremizle ilişkilerle sınırlı değildir ve olmamalıdır'' diye konuştu. 
     Afrika ve Latin Amerika ülkeleriyle olabildiğince yakın ilişkilerin gerekli olduğunu da belirten Sezer, bu kapsamda bu ülkelere olan açılım siyasalarımız sürdürüldüğünü ifade etti. Sezer, dış politikada son yıllarda giderek önem ve öncelik kazanan bir diğer konunun, Asya-Pasifik bölgesindeki ülkelerle ilişkilerin geliştirilmesi olduğunu kaydettiği konuşmasında, ''21. Yüzyıl dünya ekonomisine yön verecek ivmenin bu bölgeden kaynaklanacağı sıkça dile getirilmektedir'' dedi. 
     Bölgenin önem ve ağırlığının, uluslararası siyasal dengeler yönünden de belirgin ölçüde arttığını kaydeden Sezer, bu nedenle, bu bölgeye yönelik açılıma süreklilik kazandırılmasının zorunlu olduğunu söyledi. Cumhurbaşkanı Sezer, bölgenin önemli gücü Çin Halk Cumhuriyeti'yle Türkiye arasındaki olumlu ilişkilerin her alanda geliştirilmesinin ve içerik yönünden zenginleştirilmesinin hedeflendiğini kaydetti. 
     Türkiye'nin çok boyutlu bölgesel ve uluslararası siyasalarının hareket alanlarından birini oluşturan uluslararası örgütlerdeki etkinliğin artırılması gerektiğini de belirten Sezer, ''Dış politikamızın çok yanlı düzeydeki varlığı güçlendikçe ve uluslararası sorunların çözümüne bu kanalla yaptığı katkılar arttıkça, 2009-2010 yılları için Birleşmiş Milletler Güvenlik Konseyi geçici üyeliğimizin gerçekleşmesi kolaylaşacaktır'' diye konuştu. 
     
     ''TÜRKİYE ÖRNEK KONUMDA'' 

     Türkiye'nin, Atatürk'ün gösterdiği doğrultuda çağdaşlaşma ve Batı'ya yönelme hedefinin, Cumhuriyet'in kurulmasından bu yana süregeldiğini belirten Sezer, konuşmasını şöyle tamamladı 
     ''Türkiye, sorunları bulunsa da yurttaşlarının yarınlara güvenle bakmasını sağlayacak olanaklara, en güç koşullarda akıl ve sağduyu ile karar alma ve uygulama bilincine sahiptir. Bugün Türkiye, koruduğu ve ödün vermeden yaşattığı nitelikleriyle birçok ülke için örnek konumdadır. 
     Türkiye Cumhuriyeti'nin çağdaş dünyada etkin bir ülke olarak öne çıkmasını sağlamak, çocuklarımıza ve gençlerimize övünecekleri bir ülke bırakmak, aydınlık yarınlar hazırlamak ortak sorumluluğumuzdur. Türkiye'nin genç, dinamik ve girişimci nüfusu, köklü kurumları ve sivil toplum örgütleriyle, zengin kaynaklarını, birikimlerini ve olanaklarını akılcı biçimde değerlendirerek, 21. yüzyılda çok daha iyi bir düzeye ulaşabileceğinden kuşkumuz yoktur. 
     Çağdaşlaşma yönündeki ilerlememizde, devletin tekliğinin, ulusun birliğinin, ülkenin bölünmez bütünlüğünün, güvenliğinin, bağımsızlığının, demokratik, laik ve sosyal hukuk devleti yapısının korunması, halkının gönencinin duyarlılıkla sağlanması esas olmalıdır. 
     Türkiye, içinde bulunduğu ilerleme yarışında esin kaynağını her zaman olduğu gibi, Atatürk'ün ilke ve devrimlerinden ve ulusumuzun kararlılığından alacaktır. 
     Yüce Meclisimizin yeni yasama yılında da ülke geleceğinin ve çıkarlarının korunmasındaki duyarlı görevlerini kararlılıkla yerine getireceğine inanıyoruz.'' 
     
</TEXT>
</DOC>
