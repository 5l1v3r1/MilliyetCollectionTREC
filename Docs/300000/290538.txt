<DOC>
<DOCNO> 290538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/ekonomi/eko01.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinli adası 2B kapsamında iddiası 
</HEADLINE>
<TEXT>


ERDOĞAN CANKUŞ Fethiye DHA 

Uzanlar'ın üzerine üç villa ve zeytin depoları yaptıkları Zeytinli adasının 1995 yılında orman kapsamının dışına çıkarılıp 2B kapsamına alındığı öne sürüldü. TMSF'nin bu durumda 2B Yasası çıkmadığı için devletin arazini satıp Uzanlar'ın borcunu kapatamayacağı iddia edildi. Orman Bölge Müdürlüğü yetkililerinin, bakanlığa arazinin 2B kapsamında olduğuna ilişkin bilgi verdiği öğrenildi. 
TMSF, Göcek yakınlarındaki Zeytinli adasına Uzanlar'ın borcuna karşılık el koymuştu. Ada, 23 Kasım Salı günü 16 trilyon lira muammen bedelle satışa çıkarılacak. Muammen bedelin yüzde 75'inin altında fiyat verilmesi halinde adanın satışı 30 Kasım Salı gününe ertelecek. Bu tarihte verilecek fiyatın muammen bedelin yüzde 50'sinin altına düşmesi halinde ise satış iptal edilecek. Muğla'nın Fethiye ilçesine bağlı Göcek'e 3 mil mesafede bulunan 348 dönümlük Zeytinli adasında, Uzanlar'a ait üç villa, 5 bini aşılı ve verimli olmak üzere 30 bin zeytin ağacı, üzüm bağları, üç dev jeneratör, 1.5 tonluk üç zeytinyağı deposu bulunuyor. 
Öte yandan TMSF Satış Komisyonu Başkanı Fethi Çalık, adadaki satışla ilgili herhangi bir tartışmanın olmadığını söyledi. Çalık, adada satışa konu olan üç parsel bulunduğunu, bunların daha önceden Asil Nadir adına kayıtlıyken İmar Bankası tarafından satın alındığını anlattı. İmar Bankası'nın parselleri Uzan Grubu'na ait Turizm Endüstrisi Yatırım'a devrettiğini belirten Çalık, bu şirketin de aynı yeri 2000'de 20 yıllığına ve aylık 500 milyon liradan Kemal Uzan'a kiraladığını kaydetti. Çalık, Fethiye Tapu Müdürlüğü'nün yazılarıyla bu parsellerin TMSF'ye geçtiğini belirterek, "Bu parsellerin satışıyla ilgili herhangi bir hukuki sorun yok. Satış 23 Kasım'da gerçekleştirilecek" dedi. 


</TEXT>
</DOC>
