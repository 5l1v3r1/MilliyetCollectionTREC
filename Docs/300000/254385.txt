<DOC>
<DOCNO> 254385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonsiy03.html </URL>
<DATE> 2004/07/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Unakıtan Hurda araç indiriminde düzenleme yapmayı düşünmüyoruz 
</HEADLINE>
<TEXT>

     Maliye Bakanı Kemal Unakıtan, 2 milyar 250 milyon liraya düşürülen hurda araç indirim tutarının yeniden belirlenmesi konusunda, ''Bu aşamada herhangi bir düzenleme yapılmasının düşünülmediğini'' bildirdi. 
     Bakan Unakıtan, DYP Denizli Milletvekili Ümmet Kandoğan'ın soru önergesine verdiği yanıtta, hurda araç karşılığı uygulanan özel tüketim vergisi indirimi nedeniyle sektörde beklenenden daha fazla talep artışı yaşandığını ifade etti. Uygulamanın yürürlüğe girdiği 7 Ağustos 2003 tarihinden bu yana hurdaya ayrılan yaklaşık 120 bin araç için ÖTV indirimi yapıldığını belirten Bakan Unakıtan, böylece hedeflenen amaçların büyük oranda gerçekleştiğini kaydetti. 
     Bu uygulama sonucu artan yeni araç ithalinin ülkenin dış ticaret dengesini olumsuz yönde etkilediğini belirten Unakıtan, ''İndirimin yarı yarıya düşürülmesinin, talebin mevsimsel olarak arttığı bu dönemde önemli bir daralmaya yol açmayacağı, buna karşın dış ticaret dengeleri açısından olumlu bir etki oluşturacağı öngörülmekte ve bu aşamada indirim tutarının yeniden belirlenmesi konusunda herhangi bir düzenleme yapılması düşünülmemektedir'' dedi. 
     Maliye Bakanı Unakıtan, sahte belgeler kullanarak veya aynı araç için birden fazla hurda indirim belgesi düzenleyerek haksız yeri ÖTV indiriminden yararlananların cezalandırıldığını ve vergilerin tahsili için gerekli her türlü önlemin alındığını da kaydetti. 
     
</TEXT>
</DOC>
