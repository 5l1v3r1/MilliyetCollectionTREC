<DOC>
<DOCNO> 294675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/yasam/yas01.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlü mü, engelli mi 
</HEADLINE>
<TEXT>


Fiziksel eksikliği olan kişiye engelli mi denilmeli, yoksa özürlü mü Bu konuda görüş birliği yok. Türk Dil Kurumu ise 'sakat'ı tercih ediyor 

Şükran Pakkan 

Başbakanlık Özürlüler Dairesi Başkanlığı verilerine göre, Türkiye'de nüfusun yüzde 12.29'u özürlü. Ancak onları tanımlayacak kelime konusunda yıllardır görüş birliği sağlanamıyor. Türk Dil Kurumu, engelliyi "sakat", özürlüyü ise, "eksiklik, sakat veya kusuru olan, defolu" olarak tanımlıyor. Özürlü hakları konusunda mücadele veren sivil toplum kuruluşlarıyla resmi kurumlar arasında bölünmüşlük söz konusu. Vakıflardan birçoğu ise engelli adıyla kurulu. Tarafların görüşleri şöyle 

'Hamile kadın da engellidir' 
Süleyman Akbulut Omurilik Felçlileri Derneği Başkan Yardımcısı Engelli, kişinin engellenmesidir. Şartlar uygun değilse, hamile kadın da engellidir. Özürlülük ise fonksiyonel kayıp. Özürlülerin çoğu toplumda yaşamaya devam eder. Sonuçta, iki terim arasındaki kullanım, çevre şartlarına göre değişiyor. Ama terminolojik olarak, özürlü daha doğru. 
Mehmet Aysoy Başbakanlık Özürlüler İdaresi Başkanı Özürlü ve engelli, terminolojik açıdan birbirinden farklı anlam taşır. Özürlü bir kişi, engelli olmayabilir. Sağlıklı bir kişi ise engellenince, engelli olur. Doğrusu özürlü demektir. 

'Çok fazla önemsemiyoruz' 
Binnur Semiz Türkiye Sakatlar Derneği Genel Başkan Yardımcısı Özürlü veya engelli kullanımı, kişilerin isteğine bağlı. Biz dernek olarak sakat demeyi tercih ediyoruz. Ancak son dönemde, Başbakanlık Özürlüler Dairesi de özürlü diyor. Yasa tasarısında da "özürlü" olarak kullandı. Türk Dili Kurumu "sakat" diyor. Biz çok fazla önemsemiyoruz. 
Sait Köksal Fiziksel Engelliler Vakfı Genel Sekreteri Doğrusu bulunamıyor. Kimi Türk dili açısından, kimisi toplumda yarattığı anlam açısından yaklaşıyor. Bizim ismimiz de engelli, ancak bu doğrudur dersem, yanlış olur. Daha, resmi kurumlar arasında bile anlaşma sağlanmadı. 
Kemal Dok Altı Nokta Körler Hizmet Vakfı Başkanı Engelli sözcüğünü halk daha çok kullanılıyor, ancak son günlerde özürlü kullanımı yaygınlaştı. Bizim için 2 kelime arasında bir fark yok. Biz kendimize herkesin kaçınmasına rağmen, kör diyoruz. Bizi hiç ilgilendirmiyor, hiç de önemli değil. 

Erdoğan'dan uyarı... 

ANKARA Milliyet 
Başbakan Tayyip Erdoğan, 2005'te engellilerin istihdamı konusunda azami özenin gösterilmesi amacıyla bir genelge yayımladı. Genelgedeki önlemler şöyle 
Engelli memur istihdam etmekle yükümlü olan kamu kurum ve kuruluşları, uygun boş kadro bulunmadığı takdirde boş kadroda unvan değişikliği yaparak kadro temin edecek. Engelli memur istihdam etmek üzere düzenlenen sınava başvuran adaylardan, iş talep formu ve sağlık kurulu raporunun fotokopisi dışında başka belge istemeyecek.Çalışma yerleri, engellilerin çalışmalarını kolaylaştıracak şekilde düzenlenecek. Engel artırıcı veya ek engel getirici işlerde çalıştırılmayacaklar. 

3 ARALIK BÖYLE GEÇTİ 

DOĞAN HABER AJANSI 
Devlet Bakanı Güldal Akşit ve Türkiye Sakatlar Konfederasyonu Başkanı Faruk Öztimur, engellilerle birlikte Anıtkabir'i ziyaret etti. Ankara Büyükşehir Belediye Başkanlığı'nca yaptırılan Görme Engelliler İnternet Cafe de dün hizmete girdi. İzmir'de kefen giyip yürüyen engelliler, taşıdıkları tabut maketini de kıldıkları cenaze namazı sonrasında toprağa verdi. Kayseri Aydınlıkevler Lisesi Demokrasi Meclisi'nin 92 öğrencisi, gözlerini siyah bantla kapatarak kendilerini görme engellilerin yerine koydu. Almanya Bartınlılar Derneği, 50 adet tekerlekli sandalye dağıttı. Düzce Valisi Halil Nimetoğlu'nu ziyaret eden il temsilcisi Zeki Canazlar, koltuk değnekleriyle merdivenleri çıkamayınca, büro sandalyesine oturtularak taşındı.Eskişehir Müftüsü'nü ziyaret eden engelliler, cuma ve bayram namazında işaret diliyle vaaz verecek imam istedi. Türkiye Özürlüler Eğitim Vakfı ÖZEV üyeleri, ABD Büyükelçiliği önüne siyah çelenk bırakarak, Irak Savaşı nedeniyle ABD'yi protesto etti. Balıkesir'de Özürlüler Yasası'nın çıkarılmasını isteyen engelliler, düdüklü eylem yaptı. Bolu'da Emine - Mehmet Baysal Eğitim Uygulama ve İş Eğitim Merkezi'nde Özürlüler Şenliği düzenlendi. 

Özel vagon siftah yaptı 

ANKARA Milliyet 
TCDD Genel Müdürlüğü, engelliler için özel olarak tasarlanan yolcu vagonunu, dün hizmete sundu. 45 engelli yolcu, TCDD'nin ilk kez Ankara Ekspresi'ne bağladığı vagonla Ankara'ya geldi. 

Çuvallı protesto 

DHA 
Türkiye Sakatlar Derneği Trabzon Şube Başkanı Murat Akdeniz'in de bulunduğu 11 engelli, başlarına un çuvalı geçirerek hükümeti protesto etti. 

Dersimiz bisiklet... 

DHA 
İzmir'de Tülay Aktaş İşitme Engelliler Okulu'nun şanslı öğrencileri, müfredatta olmamasına rağmen bisiklete binmeyi öğreniyor. 




</TEXT>
</DOC>
