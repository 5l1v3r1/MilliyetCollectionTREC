<DOC>
<DOCNO> 268856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur50.html </URL>
<DATE> 2004/09/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Muğla'da helikopter düştü 5 ölü... 
</HEADLINE>
<TEXT>

     Muğla'nın Milas İlçesi yakınlarında düşen helikopterde bulunan 5 kişinin hayatını kaybettiği bildirildi. 
     Orman Genel Müdürlüğü yetkililerinden alınan bilgiye göre, Orman Genel Müdürlüğü'nün orman yangınlarına müdahale etmek amacıyla Rusya'dan kiraladığı Nİ-17 tipli helikopter, Milas İlçesi'ne bağlı Ören Beldesi yakınında çıkan yangın alanına orman işçilerini bırakıp döndüğü sırada, Kavakdağı Mevkii'nde bilinmeyen bir nedenle düştü. 
     Helikopterde bulunan Rus pilotlar Vladimir Korobov, Koshelnik Mykola, Türk pilot Mustafa Gür ve orman muhafaza memuru Hasan İnci ile ismi henüz netleşmeyen Rus teknisyen yanarak öldü. 
     
     YANGINA MÜDAHALE EDİYORLARDI 

     Orman Genel Müdürü Osman Kahveci, ''Muğla'nın Milas İlçesi yakınlarında düşen helikopter, bölgede yıldırım nedeniyle çıkan orman yangınına müdahale ediyordu'' dedi. 
     Bolu Orman Bölge Müdürlüğü'nce düzenlenen bir tatbikata katılmak üzere Bolu'ya gelen Kahveci, yangın söndürme helikopterinin, Milas yakınlarında yıldırım nedeniyle çıkan yangına müdahale ederken düştüğünü söyledi. 
     Kahveci, ''Helikopter kazasında yaşamını yitiren 5 kişiden 1'i orman personeli, 4'ü ise uçağın mürettebatı. Kaza, aldığımız ilk bilgilere göre, helikopterde ortaya çıkan teknik bir arızadan kaynaklanmış. Ayrıca öğrendiğim kadarıyla, bölgede olumsuz hava şartları da etkiliymiş'' dedi. 
     Olayla ilgili ayrıntılı bilgi gelmediğini ifade eden Kahveci, şöyle konuştu 
     ''Olayla ilgili bu aşamada daha fazla değerlendirmede bulunmak doğru olmaz. Düşen helikopter, Orman Genel Müdürlüğü'nce kiralanan Rus ve Türk mürettebatın birlikte kullandığı bir helikopter. Orman Genel Müdürlüğü'nce kiralanan yangın söndürme helikopteri sayısı 14.'' 
     
</TEXT>
</DOC>
