<DOC>
<DOCNO> 280585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yazar/sazak.html </URL>
<DATE> 2005/03/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Suriye mesajı 
</HEADLINE>
<TEXT>


ABD'nin Ankara Büyükelçisi Eric Edelman, Bursa gezisinde ABD'nin Suriye politikası ve Türkiye'den beklentiler konusunda değerlendirmeler yapmış. 
'Hariri suikast'ı ardından Suriye'nin Lübnan'daki askerlerini çekmesi yönündeki baskıyı artıran ABD'nin, bu aşamada Cumhurbaşkanı Sezer'in Şam'a yapacağı ziyaretin 'zamanlaması'yla ilgili sıkıntısı dünkü gazetelerde yer alıyordu. Bursa'da Vali Oğuz Kağan Köksal ile görüşmesi sırasında ABD Büyükelçisi Edelman'a 'Sezer'in Şam ziyareti' sorulmuş. 
Büyükelçi'nin yanıtı şöyle 
"Suriye konusunda söylenecek şey, uluslararası camianın, BM'nin 1559 sayılı kararı gereği, tamamen fikir birliğinde olmalarıdır. Bu karar uyarınca, Suriye'nin Lübnan'dan askerlerini derhal çekmesi gerektiğidir. Başkan Bush da, Avrupa'yı ziyaretinde Fransa Cumhurbaşkanı Chirac, Almanya Başbakanı Schröder, Rus ve Mısır liderleriyle yaptığı temaslarda, fikir birliği içinde olduklarını gördü. Umarız, Türkiye de uluslararası camianın içinde yer alacaktır. Tabii ki buna uyup uymamak konusu, Türkiye'nin kendi kararıdır." 
Edelman'ın sözlerinden, Ankara'yı, 'ABD- AB bloku'ndan yana bir tutum içinde görme isteğini çıkarmak zor değil. Suriye ile son dönemde 'dostluk ilişkileri'ni ilerleten Türkiye'nin ise 'tarafsızlık' politikasını sürdürme niyeti, Sezer'in nisanda yapacağı ziyaretten anlaşılıyor. 
Aslında Cumhurbaşkanı'nın Suriye gezisi, Beşar Esad yönetimini barışçı çözümlere 'ikna' konusunda bir fırsat da oluşturabilir. 
ABD ile Suriye-İran nedeniyle gerilen ilişkilerin yeniden normalleşmeye başladığı bir dönemde, Edelman'ın Bursa gezisinde verdiği mesajları iyi okumak gerekiyor. 
Büyükelçi Edelman, ABD Dışişleri Bakanı Condoleezza Rice'ın Türkiye ziyareti sırasında güçlenen 'dostluk bağları'na dikkat çekiyor. ABD karşıtı dalga konusunda şu değerlendirmeyi yapıyor 
"Irak'ta askeri olarak bulunmamızdan dolayı tabii ki Türkiye'de bazı endişelerin olduğunu biliyoruz. Bu da çok doğal. Bunu anlıyoruz. Çeşitli tartışmaların, diyalogların olması gerektiğine inanıyoruz. Fakat bunlar doğru temeller üzerine oturtulmalıdır. Bizim için endişe verici olan, çoğu zaman haberlerin komplo teorileri üzerine dayandırılması." 
Gazeteciler, Edelman'a 'Metal Fırtına' kitabını soruyorlar. Büyükelçi "Henüz okuma fırsatı bulamadım" yanıtını veriyor. 
Güncel bir soru da ABD Kongresi'nde 24 Nisan öncesi gündeme getirilmesi olası Ermeni tasarısına yönelik. 
Edelman, "Geleneksel olarak Amerikan yönetimlerinin tavrı, 1915-16 Ermeni olaylarının tarihçilere bırakılması gerektiğidir" diyor. 
Büyükelçinin Bursa gezisi 'kapalı kapılar ardında' yürütülen diplomasi yerine daha açık ve net mesajlar verilmesi açısından anlamlıdır. 



</TEXT>
</DOC>
