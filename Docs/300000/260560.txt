<DOC>
<DOCNO> 260560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo20.html </URL>
<DATE> 2004/08/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Atina - 2004'e doğru... 5.2 milyon biletin yarısına yakını satıldı... 
</HEADLINE>
<TEXT>

     28. Yaz Olimpiyat Oyunları için basılan 5.2 milyon biletten yarısına yakını satıldı. 
     Oyunların sözcüsü Michael Zaharatos, oyunların başlamasına 9 gün kala, 2 milyon 205 bin 273 biletin satışının gerçekleştiğini ve bu satışlardan 157 milyon Euro gelir sağlandığını bildirdi. 
     Oyunların açılış ve kapanış törenleri ile final yarışmalarına ait biletlerin hemen hemen tükendiğini ifade eden Zaharatos, 13 Ağustos'ta başlayacak oyunlar öncesi toplam 3.4 milyon bilet satmayı ve 183 milyon Euro gelir elde etmeyi hedeflediklerini kaydetti. 
     Yarı final ve final yarışmalarına ait biletlerin yüzde 87'sinin satıldığını belirten Zaharatos, kalan biletlerin çoğunun eleme serilerine ait olduğuna değindi. 
     Zaharatos, günlük rekorun geçen pazartesi günü 38 bin biletle gerçekleştiğini bildirdi. 
     202 ülkeden 10 bin 500 sporcunun katılacağı oyunlar için şu ana dek 7 milyar doların üzerinde harcama yapıldı. Bu harcama, 2000 Sydney Olimpiyatları'ndaki harcamanın 2 katı ve başlangıçta yapılan tahminden yüzde 30 oranında fazla bir miktar. Oyunların güvenliği için yalnızca 1.2 milyar dolar para harcandığı bildiriliyor. 
     
</TEXT>
</DOC>
