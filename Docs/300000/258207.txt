<DOC>
<DOCNO> 258207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun26.html </URL>
<DATE> 2004/07/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Metin Kaplan 27 Ekim'e kadar Almanya'da 
</HEADLINE>
<TEXT>

     Almanya'da faaliyetleri yasaklanan İslami Cemiyet ve Cemaatleri Birliği'nin İCCB yöneticisi Metin Kaplan, 27 Ekim'e kadar sınır dışı edilmeyecek. 
     Köln Mülteci Dairesi tarafından yapılan açıklamada, Köln İdare Mahkemesi'nin, Kaplan'ın 27 Temmuz'a kadar sınır dışı edilmemesi yönünde aldığı kararın uzatılıp uzatılmaması konusunda yeni bir karar almadığı, bu nedenle Kaplan'a 27 Ekim'e kadar Köln'de kalma izni verildiği bildirildi. 
     Münster Yüksek İdare Mahkemesi'nin, Kaplan'ın sınır dışı edilebileceği yönünde karar almasından sonra Köln İdare Mahkemesi, temyize gidebilmesine imkan tanımak amacıyla, Kaplan'ın 27 Temmuz'a kadar sınır dışı edilmemesi yönünde karar almıştı. Kaplan, 23 Temmuz'da sınırdışı edilmemek için Mülteci Dairesi'ne başvuruda bulunmuştu. 
     
</TEXT>
</DOC>
