<DOC>
<DOCNO> 286368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko15.html </URL>
<DATE> 2004/11/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TOKİ, 240 milyon dolar kredi sağladı... 
</HEADLINE>
<TEXT>

     Toplu Konut İdaresi TOKİ , gelecek yıl yapılacak inşaat faaliyetlerinde kullanmak üzere, 240 milyon dolar kredi sağladı. 
     Alınan bilgiye göre, kredinin 100 milyon doları Vakıfbank'tan, 140 milyon doları da Halkbank, Akbank ve Alman sermayeli Standart Bank konsorsiyumundan sağlanıyor. Kredilere ilişkin ön anlaşmaların imzalandığı, Hazine'nin uygun görüşünün beklendiği belirtildi. Kredi, ilk 18 ayı ödemesiz dönem olmak üzere, 6.5 yılda eşit taksitler halinde ödenecek. 
     Söz konusu 240 milyon dolarlık krediye karşın, TOKİ'nin yeni kredi arayışının devam ettiği kaydedildi. 
     Bu yıl bütçeden 63 trilyon lira ödenek ayrılan, bunun yüzde 10'unu 6.3 trilyon lirasını kesinti nedeniyle kullanamayan TOKİ'ye, 2005 yılı bütçesinde 59.3 trilyon lira ödenek ayrıldığı öğrenildi. 
     TOKİ Başkan Vekili Erdoğan Bayraktar, 2005 yılında, toplu konut harcamaları dışında 116.6 trilyon lira harcama öngörüldüğünü, buna karşılık bütçeye 59.3 trilyon liralık ödenek konulması nedeniyle finansman açığı oluştuğunu söyledi. Bayraktar, bu açığın giderilmesi amacıyla 240 milyon dolar kredi temin ettiklerini, yeni kredi arayışlarının da sürdüğünü belirtti. 
     
     KREDİ SÜBVANSİYONU İÇİN 8 TRİLYON LİRA KAYNAK AYRILDI 
     Erdoğan Bayraktar'ın verdiği bilgiye göre, 2005 yılında, konut yapım harcamaları dışında 48.2 trilyon liralık konut kredisi, şehit ailelerine de 33.2 trilyon lira faizsiz kredi kullandırılması öngörülüyor. 
     Belediye projeleri için 5.2 trilyon, Afyon depreminde zarar görenlere yönelik uygulamalar için 22 trilyon lira kaynak ayrıldı. 
     Gelecek yıl yapılacak konut satışlarında faiz sübvansiyonu uygulaması da başlatılacak. Bunun için 8 trilyon liralık kaynak kondu. 
     Konut yapım harcamaları dışındaki söz konusu harcamalar için 116.6 trilyon lira kaynağa ihtiyacı olan TOKİ, 59.3 trilyon liralık bütçe ödeneğinin yeterli kalmaması üzerine, ilk aşamada 240 milyon dolar borçlandı. 
     TOKİ'nin, deprem konutları için harcadığı 120 trilyon lirayı da halen alamadığı öğrenildi. 
     
     100 BİN KONUT İÇİN 1.5 KATRİLYON İLAVE KAYNAK GEREKLİ 
     Bu yıl için öngördükleri 100 bin konutun temelinin atılması hedefi kapsamında 70 bin konut inşaatının uygulama aşamasında bulunduğunu, toplam programlanan konut sayısının ise 160 bine ulaştığını açıklayan TOKİ Başkan Vekili Bayraktar, şöyle konuştu 
     ''Hedefimiz, 81 il dışında, nüfusu 20 bini geçen ilçelerde de proje uygulamak. Bu yıl için temelini atmayı öngördüğümüz 100 bin konutun yapımı için 4.5 katrilyon lira kaynak gerekiyor. Bunun 3 katrilyon lirası, peşinatlar, taksit geri dönüşleri ve satışlardan karşılanacak. Kalan 1.5 katrilyon liralık açığı ise kredilerle sağlayacağız. Bizim kredi ödeme konusunda bir sıkıntımız yok.'' 
     
</TEXT>
</DOC>
