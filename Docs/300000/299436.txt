<DOC>
<DOCNO> 299436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun33.html </URL>
<DATE> 2004/12/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
'Böbrek karaborsası' 
</HEADLINE>
<TEXT>

     İran'ın sınır bölgelerinde çok sayıda İran vatandaşının böbreğini yabancılara sattığı bildirildi. 
     İran basınında çıkan haberlere göre, İran Böbrek Hastalarını Koruma Derneği Genel Müdürü Mustafa Gasimi, İran'ın bazı sınır bölgelerinde ''böbrek karaborsası'' oluştuğunu, İran vatandaşlarından ucuza alınan böbreklerin yabancı uyruklulara yüksek fiyatlarla satıldığını söyledi. 
     Yabancılara böbrek naklinin özellikle özel kliniklerde yapıldığını, ayrıca bazı devlet hastanelerinde böbrek nakli yapıldığı bilgisine sahip olduklarını belirten Gasimi, özel hastane ya da devlet hastanesi yetkililerinin İranlılardan ucuza aldıkları böbrekleri yabancı uyruklulara gerçek fiyatının 5 katı fiyatla sattıklarını kaydetti. 
     Yabancılara yapılan böbrek nakli ameliyatlarının kayıt dışı tutulduğunu ifade eden Gasimi, yabancılara böbrek satışının yasak olduğunu, bu konuyla ilgili yasanın meclisçe henüz onaylanmamış olması yüzünden böbrek satışlarının önüne geçilemediğini bildirdi. 
     Gasimi, İran'da daha önce böbrek nakli ameliyatlarının İran Körfezi'ndeki Arap ülkeleri vatandaşlarına yapıldığını, ancak son zamanlarda İngiliz ve Almanlar başta olmak üzere Avrupalıların böbrek nakli ameliyatına ilgi gösterdiğini söyledi. 
     Gasimi, yabancı uyruklulara böbrek nakli ameliyatlarının hangi sınır bölgelerinde yapıldığına ilişkin bilgi vermedi. 
     
</TEXT>
</DOC>
