<DOC>
<DOCNO> 283112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun35.html </URL>
<DATE> 2004/10/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB, Bosna görevine yeşil ışık bekliyor 
</HEADLINE>
<TEXT>

     AB Ortak Dış Politika ve Güvenlik Yüksek Temsilcisi Javier Solana, Bosna'daki istikrar gücü SFOR'un yönetimini NATO'dan devralmak için BM'den yeşil ışık beklediklerini bildirdi. 
     NATO, geçen yaz yapılan İstanbul zirvesinde SFOR'un görevine son vermeyi ve Bosna'da istikrarı koruma görevini AB'ye devretmeyi kararlaştırmıştı. NATO Konseyi ve AB Konseyi, görev tesliminin 2 Aralıkta yapılmasına karar vermişti. 
     Solana, bu sabahki NATO-AB ortak toplantısının sonra basına yaptığı açıklamada, BM Güvenlik Konseyi'nin onay kararını beklediklerini, bu kararın gelecek ay çıkmasının öngörüldüğünü belirtti. 
     AB, ''Althea'' olarak adlandırdığı operasyon çerçevesinde Bosna'da 7 bin kadar asker görevlendirerek, tarihinin en kapsamlı askeri girişimine hazırlanıyor. 
     AB birimleri, İngiliz General David Leakey tarafından komuta edilecek. AB, operasyon çerçevesinde NATO imkan ve yeteneklerini kullanacak. 
     ''Althea'' operasyonunun katılımcıları arasında, AB ve NATO üyeleri dışında İsviçre, Fas, Arjantin, Şili ve Yeni Zelanda'nın da yer alacağı belirtildi. 
     SFOR'da, 1995 sonundan bu yana 60 bin kadar asker görev üstlendi. 
     NATO Genel Sekreteri Jaap de Hoop Scheffer, Solana ile birlikte yaptığı açıklamada, İttifak'ın Saraybosna'da, AB'ye katkı amacıyla bir genelkurmay birimi bulundurmayı sürdüreceğini hatırlattı. 
     
</TEXT>
</DOC>
