<DOC>
<DOCNO> 273740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur45.html </URL>
<DATE> 2004/09/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
ESBAŞ Müdür vekiline rüşvet alırken suçüstü 
</HEADLINE>
<TEXT>

     Ege Serbest Bölgesi ESBAŞ Müdür Vekili İbrahim Efendi Aras, 20 bin Euro rüşvet alırken suçüstü yakalandı. 
     Alınan bilgiye göre, İzmir Cumhuriyet Başsavcılığı'na başvuran Hollanda asıllı Wilhelmus Jean Maria Verheyen, ESBAŞ'ta kendisinden rüşvet istendiğini iddia etti. 
     Verheyen, şikayet dilekçesinde, sahibi olduğu ''Security Center'' adlı firmaya yurtdışından gelen 750 bin Euro değerindeki elektronik güvenlik malzemelerinin Gaziemir'deki Ege Serbest Bölgesi'nde bekletilerek kendisine teslim edilmediğini, ESBAŞ Müdür Vekili Aras'ın da ''Evrakında eksiklik var, bana 20 bin Euro verirsen malzemeleri teslim ederim'' diye rüşvet istediğini öne sürdü. 
     Savcılığın talimatı üzerine Kaçakçılık ve Organize Suçlar Şube Müdürlüğü ekipleri, seri numaraları önceden belirlenen 20 bin Euro'yu Verheyen'e vererek, Aras ile buluşmasını sağladı. 
     Pilot yarbay olarak çalıştığı NATO'dan 1995 yılında emekli olduktan sonra İzmir'e yerleşen Verheyen'den Gaziemir'deki buluşma noktasında parayı alan Aras'a, Organize Suçlar Büro Amirliği ekiplerince suçüstü yapıldı. 
     Emniyetteki işlemlerinin ardından adliyeye sevk edilen zanlı, tutuklanarak Buca Cezaevi'ne konuldu. 
     
</TEXT>
</DOC>
