<DOC>
<DOCNO> 253170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/guncel/gun05.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen militan Yalova'da gizlendi 
</HEADLINE>
<TEXT>


1999'da "Cihat" çağrısında bulunduğu için Interpol'ün arananlar listesine alınan Çeçen şair Aliyev, Rus yetkililere teslim oldu 

CENK BAŞLAMIŞ Moskova 

Çeçen silahlı isyanının ideologlarından 72 yaşındaki şair Abdullah Aliyev, Rus yetkililere teslim oldu. 
RIA haber ajansı, önceki gece İstanbul'dan uçakla Dağıstan'ın başkenti Mahaçkale'ye giden Aliyev'in dün sabah savcılığa teslim olduğunu bildirdi. Ajans, kısa süre öncesine kadar hakkında uluslararası tutuklama emri bulunan Aliyev'in 5 yıldır Yalova'da yaşadığını öne sürdü. 
Çeçen komutan Şamil Basayev'in grubunda yer alıp silahlı eylemlere katılmayan Aliyev, o dönemde "Allah'ın kölesi olmak istemiyorum" diyordu. Sonradan dine yönelerek Çeçen ayrılıkçı hareketinin ideologlarından biri haline geldi. Aliyev, Basayev grubunun 1999'da Dağıstan'a saldırmasının ardından çatışmalara katılmamasına karşın "Cihat" çağrısında bulunduğu için Rusya'nın isteğiyle İnterpol'ün arananlar listesine alındı. 
İzvestiya gazetesine göre, Aliyev 2 ay önce Dağıstan Başkanı Muhammed Ali Muhammedov'a Yalova'dan mektup yazarak, kalbinden rahatsız olduğunu, ülkesinde ölmek istediğini bildirdi ve mahkemeye çıkarılıncaya kadar tutuklanmamasını talep etti. Terörizmi kınaması ve Dağıstan halkından özür dilemesi koşuluyla istekleri kabul edilerek hakkındaki Interpol kararı Rusya'nın başvurusuyla kaldırılan Aliyev, önceki gece İstanbul'dan ayrıldı. 


</TEXT>
</DOC>
