<DOC>
<DOCNO> 297629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo19.html </URL>
<DATE> 2004/12/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Galatasaray'da neşeli antrenman... Hasan yine sakatlandı 
</HEADLINE>
<TEXT>

     Galatasaray'da, Fenerbahçe ile yapılan derbi maçta alınan galibiyet futbolcuların yüzünü güldürürken, sarı-kırmızılılar, Denizlispor maçının hazırlıklarını yaptıkları neşeli antrenmanla sürdürdü. 
     Teknik Direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren antrenmanda futbolcuların hırslı ve istekli olmalarının yanı sıra neşeli hareketleri de dikkat çekti. 
     Sürekli birbirleriyle şakalaşan futbolcular, espriler yapmaktan da geri kalmadılar. 
     Futbolcular, idmanda istasyon hareketlerinin ardından top kapma çalışması gerçekleştirdiler. 
     Bu arada, Fenerbahçe maçında kadroya giremeyen Ümit Karan'ın durgun hali dikkat çekti. 
     
     
     HASAN YİNE SAKATLANDI 

     Geçen hafta antrenmanda sakatlanan ve ardından Fenerbahçe maçında kolundan sakatlanarak oyundan çıkan Hasan'ın yaşadığı talihsizlikler sürüyor. 
     Dün kolunda askıyla gezen Hasan, bugünkü antrenmana katıldı. Hırsıyla dikkat çeken milli futbolcu, Petre'nin, sağ ayağına arkadan yaptığı müdahale ile sakatlanarak, çalışmayı yarıda bıraktı. Bir süre yerde kıvranan Hasan, şanssızlığına el kol hareketleri yaparak isyan etti. 
     
     CONCEİÇAO İDMANA ÇIKMADI 

     Antrenmana, diz iç yan bağında ağrı ve arka adalesinde spazm olan Conceiçao katılmazken, bu futbolcu tedavisini yaptırdı. 
     İdmanda, sağ diz kapağının alt tendonunda ağrıları bulunan ve birkaç antrenman dinlenecek olan Aykut da yer almazken, Fenerbahçe maçında sakatlanan Necati ise istasyon çalışmasının ardından koşu yapmakla yetindi. Bu futbolcunun büyük olasılıkla yarın takımla antrenmanlara başlayacağı açıklandı. 
     Galatasaray, Denizlispor maçının hazırlıklarını yarın basına kapalı yapacağı çalışmayla sürdürecek. 

     
</TEXT>
</DOC>
