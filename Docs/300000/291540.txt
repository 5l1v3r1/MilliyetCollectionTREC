<DOC>
<DOCNO> 291540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur35.html </URL>
<DATE> 2004/11/23/ </DATE>
<TIME> 14.39 </TIME>
<AUTHOR>  </AUTHOR>
<HEADLINE>
Hamit Bayram'ın şoförü tahliye edildi... 
</HEADLINE>
<TEXT>

     Van eski Milletvekili Mustafa Bayram'ın oğlu Hamit Bayram'ın da aralarında bulunduğu 3'ü tutuklu 4 sanığın yargılanmasına Malatya'da devam edildi. 
     Malatya 3. Ağır ceza Mahkemesi'ndeki duruşmaya, Van eski Milletvekili Mustafa Bayram'ın oğlu Hamit Bayram, şoförü Hüsnü Özbuz ile Ali Karakuş hazır bulundu. Gıyabi tutuklu Şevket Yetiş ise duruşmaya katılmadı. 
     Duruşmada, Hamit Bayram'ın Malatya'da gözaltına alınması sırasında tutanakta imzası bulunan Malatya Emniyet Müdürlüğü Kaçakçılık ve Organize Suçlar Şube Müdürlüğü'nde görevli 11 polis memuru tanık olarak dinlendi. 
     Tanık polisler, kendilerinin sadece araç aramasında bulunduklarını, sanıkların üst aramasında yer almadıklarını belirttiler. 
     Sanık avukatları bir önceki duruşmada tanık olarak dinlenen bazı emniyet görevlileri ile bu duruşmada tanık olarak dinlenen kişilerin yakalama ve arama saatlerinin birbirini tutmadığını belirterek, müvekillerinin tahliyesini istediler. 
     Mahkeme heyeti kısa bir aradan sonra, Hamit Bayram'ın şoförü Hüsnü Özbuz'un tahliyesine Hamit Bayram ve Ali Karakuş'un tutukluluk hallerinin devamına, Şevket Yetiş'in gıyabi tutukluluk halinin de sürmesine karar verdi. 
     İddianemede, sanıklar hakkında ''Teşekkül oluşturmak suretiyle uyuşturucu madde ticareti yapmak'' suçuyla 30'ar yıla kadar hapis cezası isteniyor. 
     
</TEXT>
</DOC>
