<DOC>
<DOCNO> 258377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/ekonomi/eko01.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim'de 500 milyon doların altında uzlaşma sağlanabilir' 
</HEADLINE>
<TEXT>


TMSF Başkanı Ahmet Ertürk, Telsim'in Motorola ve Nokia'ya olan 3.2 milyar dolarlık borçlarının, yapılan görüşmeler sonunda 500 milyon doların altına çekilebileceğini söyledi 

EKONOMİ SERVİSİ 

Uzanların el konulan şirketlerinden Telsim'e Tasarruf Mevduatı Sigorta Fonu TMSF tarafından atanan yeni yönetim, Motorola ve Nokia'ya olan 3.2 milyar dolarlık ihtilaflı borç için uzlaşmaya yaklaştı. Telsim'in yeni yönetimi, şirketin uluslararası davalara konu olan 3.2 milyar dolarlık ihtilaflı borcunun indirilmesi için bir süredir görüşmelerde bulunuyordu. 
CNN Türk'te 'Ekonomi Özel' programına katılan TMSF Başkanı Ahmet Ertürk, Telsim'in satışından önce Motorola ve Nokia borçlarını çözmek istediklerini söyledi. Bu konuda epey mesafe alındığını ve protokol üzerinde konuştuklarını belirten Ertürk, "Genel bir mutabakat var. Çok ciddi indirimlerle... Telsim'in değerini yükseltecek bir rakam olacak. 500 milyon dolar borçta uzlaşılan rakam konuşuluyor, daha düşük de olabilir" dedi. Milliyet 28 Haziran'da 250 - 300 milyon dolar düzeyinde uzlaşma sağlanabileceğini yazmıştı. 

İstanbulspor için davet 
Uzanların el konulan şirketleri içinde satışta önceliği medya grubuna Star vereceklerini, İstanbulspor için de ilk etapta sponsor bulmak istediklerini söyleyen Ertürk, "Almak isteyenleri İstanbulspor buradan davet ediyorum" dedi. Ertürk 6 milyar dolar zararı olan İmarbank'ta tahsilatın 1.6 milyar dolar tahmin edildiğini, bunun Uzan şirketlerinin kamu borçlarının hiçbirini ödememesinden kaynaklandığını söyledi. Ertürk, şirketlerinin satış gelirinden vergi, elektrik borcu gibi kamu alacakları düşüldükten sonra kalan paranın TMSF'ye gireceğini belirtti. TMSF'ye devredilen bankaların toplam 38 milyar dolar maliyeti olduğunu da belirten Ertürk, gelecekte yapacakları toplam tahsilatların bugünkü değerinin 6.2 milyar dolar olduğunu kaydetti. 

'Bankalar kapatılmalıydı' 
Geçmiş dönemde Fon'a devredilen bankaların yetkilerinin iptal edilmesi gerektiğini söyleyen Ertük, "Çoğu bankacılık yapmaya devam ederek Fon'a alındı. Belli bir tarihte zarar realize edilmediği için de artmaya devam etti. Devredildiği tarihlerde tüm yükümlülüklerini kapatsaydık, toplam maliyet 32 milyar dolarla kapanacaktı." 

'Paradan yana tereddüt etmiyoruz' TMSF Başkanı Ertürk, geçen hafta ek ödeme protokolü için mutabakata varıldığı açıklanan Çukurova Grubu ile bu hafta protokol imzalayacaklarını belirterek, ortalama 20 aylık sürede 4.1 milyar dolarlık para tahsilatının söz konusu olduğunu söyledi. Ertürk, ödenecek paranın kaynağına ilişkin soru üzerine şunları söyledi "Paranın kaynağı tabii ki önemli. Özellikle uluslararası regülasyonlar, kara para konusundaki plan... O konularda da tabii herhangi bir tereddüt söz konusu olmayacak. Çünkü, uluslararası bankacılık sistemi üzerinden gelecek olan bir para söz konusu. Dolayısıyla, orada bir tereddüt yok o anlamda." Paranın geleceği varsayımıyla protokolleri yaptıklarını belirten Ertürk, "Paranın gelmemesi ya da bir şekilde protokolün herhangi bir şekilde akamete uğraması halinde zaten bizim bir protokolümüz var. Ama benim o konuda, paranın kaynağı ve gelip gelmeyeceği konusunda bir tereddüdüm yok" dedi. 


</TEXT>
</DOC>
