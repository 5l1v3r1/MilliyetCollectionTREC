<DOC>
<DOCNO> 275541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun09.html </URL>
<DATE> 2004/09/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Dışişleri Bakanı Straw, Zimbabve liderinin elini sıkınca ortalık karıştı 
</HEADLINE>
<TEXT>

     İngiltere Dışişleri Bakanı Jack Straw'un, geçen hafta New York'ta Zimbabve Devlet Başkanı Robert Mugabe'nin elini ''karanlıktan dolayı yanlışlıkla sıktığı'' bildirildi. 
     El sıkışmanın resmini manşetten veren Daily Mail gazetesi, ''İngiltere'ye utanç veren el sıkışma'' başlığıyla çıktı. 
     Independent gazetesi ise ''Straw'un Mugabe'yi karşısında görmeyi beklemediği için boş bulunduğunu'' yazdı. 
     Straw'un, ''Bulunduğumuz yer karanlıktı. Orada bulunan birinin elini nezaket icabı sıktım. O elin sahibi Başkan Mugabe'ymiş'' dediği belirtildi. 
     Straw'u savunan Independent gazetesinde, ''Her ne kadar İngiltere ile Zimbabve arasında ciddi bir anlaşmazlık olsa da bu nazik olmamak gerektiğini göstermez'' yorumu yapıldı. 
     Zimbabve'de ana muhalefet olan Demokratik Değişim Hareketi'nden yapılan açıklamada ise ''Şartlar ne olursa olsun, Dışişleri Bakanı'nın Başkan Mugabe'nin elini sıkması kötü bir mesaj'' denildi. 
     Eski İngiliz sömürgesi Zimbabve, 1980 yılında bağımsızlığını ilan etmiş, Mugabe'nin 2002 yılında devlet başkanlığına seçilmesinden ardından da İngiliz Uluslar Topluluğu'ndan Commonwealth çıkarılmıştı. Zimbabve de Commonwealth'den çekildiğini açıklamıştı. 
     Zimbabve Devlet Başkanı Robert Mugabe, insan hakları ihlalleri yapmasından dolayı İngiltere'de çok sert eleştirilere maruz kalıyor. 
     
</TEXT>
</DOC>
