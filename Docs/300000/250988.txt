<DOC>
<DOCNO> 250988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/guncel/gun01.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
YAVER PAZARLIĞI 
</HEADLINE>
<TEXT>


ABD'nin, Bush'u izleyecek gazetecilerin köpeklere koklatılması talebi reddedildi, 'Bush'un aracında Cumhurbaşkanlığı yaveri oturmasın' isteği ise kabul gördü 

Tolga Şardan Ankara 

ABD Başkanı George W. Bush'un, Ankara'ya yapacağı ziyarette Anıtkabir'deki güvenliği sağlamakla görevli ABD'li uzmanlar, gazetecilerin ve ekipmanların bomba uzmanı köpeklerce kontrol edilmesini istedi. Talep, Ankara Emniyet Müdürlüğü tarafından "Türkiye'de böyle uygulama yapılmaz" yanıtıyla geri çevrildi. ABD'li yetkililer, Bush'u taşıyacak makam arabasının sağ ön koltuğuna Cumhurbaşkanlığı yaverinin oturmamasını ise Ankara'ya kabul ettirdi. 
Bush'u Ankara'daki görüşmeleri sırasında koruyacak gizli servis yetkilileri, Bush'un pazar günkü Anıtkabir ziyareti sırasında getirilen uçuş yasağıyla ve trafiğin kesilmesiyle yetinmedi. ABD'liler, tüm gazetecilerle yanlarında getirecekleri ekipmanların bomba uzmanı köpeklerce koklanarak kontrolden geçirilmesini de istedi. Bu talep reddedildi. 
Bush'u taşıyacak makam aracının sağ ön koltuğunda kimin oturacağı konusu da sorun yarattı. Uluslararası protokol gereği makam arabasının ön koltuğuna Cumhurbaşkanı'nın yaverlerinden biri oturuyor. ABD'li yetkililerse, Bush'un ABD'den getirtilecek makam arabasının ön koltuğunda Cumhurbaşkanlığı yaveri yerine gizli servis elemanının oturmasını istedi ve bu isteğini Türk yetkililere kabul ettirdi. Türk güvenlik yetkilileri de, ABD'li korumaların getirecekleri silahların ve gizli servis elemanlarının fotoğraflarını istedi. 

ABD heyeti aranacak 

ANKARA Milliyet 
ABD Başkanı'nın heyetindeki diplomat ve gazeteciler, Türkiye'ye giriş yapmadan önce aranacak. Başbakan Recep Tayyip Erdoğan'ın ABD gezisi sırasında Türk heyetinde yer alan herkesin arandığını anımsatan yetkililer, aynı uygulamanın Türkiye'de de yapılacağını söyledi. ABD'li güvenlik uzmanlarının talebine rağmen Bush, eşi ve ABD Dışişleri Bakanı Colin Powell dışındaki herkes aranarak giriş yapacak. 

Sürekli patlayıcı taraması 

Bush'un Ankara ziyaretinde, havalimanıyla şehir arasında yapımı süren inşaatlarda polis bulunacak. Konvoyun önünde yol üzerinde patlayıcı arayan "tarama aracı", tam donanımlı ambulans ve kimyasal bir eyleme karşı uzman tim de yer alacak. Bush'un Ankara'daki güzerg hları üzerindeki benzin istasyonlarının tamamında tanker bulundurulması da yasaklandı. 


</TEXT>
</DOC>
