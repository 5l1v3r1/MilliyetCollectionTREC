<DOC>
<DOCNO> 283947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/magazin/amag.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazdı mı, aldı mı 
</HEADLINE>
<TEXT>


Şarkıcı Ferman Toprak, Tatlıses'in "Asena için yazdım" dediği Serdar Dinçer'e ait şarkıyı, 4 yıldır barlarda okuduğunu söylüyor 

DENİZ ALTUNTAŞ 

İbrahim Tatlıses'in ABD'ye gitmeden önce "Asena için yazdım" dediği 'Beyaz Mendil' şarkısının kendisine ait olmadığı iddia edildi. 
Etiler'deki barlarda 4 yıldır şarkıyı söyleyen ve Tatlıses'in kendisine büyük haksızlık yaptığını öne süren Ferman Toprak, şarkının Serdar Dinçer'e ait olduğunu, Tatlıses'in gerçeği söylemediğini savundu. Toprak şunları söyledi "Şarkıya arabesk yorum katıp 4 yıldır sahneye çıktığım barlarda söyledim. Her gece istek üzerine 3 - 4 kez okuyorum. 2 ay sonra çıkacak albümümün çıkış parçası olacaktı, ama bir baktım ki Tatlıses şarkıyı son anda albümüne koymuş. Serdar Dinçer'den, şarkıyı benim albümümde olacağını bildiği halde almış." 
Tatlıses'in kendisini çok üzdüğünü ifade eden Toprak, "Beyaz Mendil, Asena'ya yazılan bir şarkıysa ben 4 yıldır nereden bilip söylüyorum. Şarkının benimle bütünleştiğini herkes çok iyi biliyor" dedi. 


</TEXT>
</DOC>
