<DOC>
<DOCNO> 274306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy23.html </URL>
<DATE> 2004/09/23/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
DSP Genel Başkanı Sezer "Türkiye iyi yönetilmiyor" 
</HEADLINE>
<TEXT>

     DSP Genel Başkanı Zeki Sezer, Türkiye'nin iyi yönetilmediğini öne sürdü. 
     Sezer, Kırklareli'nin Lüleburgaz İlçesi'nde Belediye Başkanı Emin Halebak'ı ziyaret etti. Sezer, parti olarak gelecekten çok umutlu olduklarını ve bu umutlarının, başarılarını artıracağını belirtti. Sezer, şunları kaydetti 
     ''Türkiye iyi yönetilmiyor, iyi muhalefet de yapılmıyor. Zina Yasası ile kendi geleceğimizi kararttık. Gümrük birliğinin zararlarını, Türkiye 8 yıldan beri yaşıyor. Türkiye, l999 yılında Ecevit'in başbakanlığı döneminde AB'ye taşınmıştır. AB'ye ödün vermeye açık olduğunuz sürece, sizden çok ödün isteyeceklerdir. Vere vere bir şey kalmadı. AB Türkiyesiz bir şey yapamaz.'' Sezer, Tekirdağ'ın Çorlu İlçesi'ne bağlı Ulaş Beldesi'nde parti binası önünde yaptığı konuşmada da Türkiye'nin kendi ulusal değerlerini göz önünde bulundurarak AB'ye girmesi gerektiğini belirtti. 
     Türkiye'nin her yönüyle güçlü bir ülke olduğunu ifade eden Sezer, ''AB'nin Türkiye'ye ihtiyacı vardır. Ama hükümet, oraya girme uğruna Kıbrıs ve Irak'la ilgili çok büyük tavizler veriyor. Ekonomide de çok büyük sıkıntılar var. İşsizlik almış başını gidiyor. Üretimin ve üreticinin önü açılmıyor. Sahte istatistikler yaparak yüzde 10'luk büyüme olduğunu söylüyorlar. Bunları sizler daha iyi biliyorsunuz, çünkü sıkıntıları çeken sizlersiniz'' diye konuştu. 
     Konuşmadan sonra, Belediye Başkanı Kenan Demiray, Sezer'e, üzerinde resmi bulunan halı ve satranç takımı, DSP Genel Başkan Yardımcısı Masum Türker'e de satranç takımı hediye etti. 
     Sezer, daha sonra Tekirdağ'ın Çorlu İlçesi'nde parti teşkilatını ziyaret ederek bilgi aldı. 
     
</TEXT>
</DOC>
