<DOC>
<DOCNO> 275876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun30.html </URL>
<DATE> 2004/09/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
El Cezire, Irak'ta kaçırılan İngiliz'in yeni görüntülerini yayınladı 
</HEADLINE>
<TEXT>

     El Cezire televizyonu, Irak'ta 2 Amerikalıyla birlikte kaçırılan İngiliz Kenneth Bigley'in yeni görüntülerini yayımladı. 
     Yeni görüntülerde Bigley, İngiltere Başbakanı Tony Blair'den kendisini kaçıranların kadın tutukluların serbest bırakılması taleplerinin karşılanmasını istedi. 
     El Cezire'nin haberine göre, turuncu tulumuyla demir parmaklıklar arkasında yere diz çökmüş halde görüntülenen Bigley, kaçıranların kendisini öldürme niyeti olmadığını söyleyerek, Blair'i yalan söylemek ve kendi durumunu önemsememekle suçladı. 
     Bigley, 16 Eylül'de 2 Amerikan vatandaşıyla birlikte Bağdat'taki evlerinden Ebu Musab Ezzerkavi'nin lideri olduğu Tevhid ve Cihad örgütü üyelerince kaçırılmıştı. 
     Amerikalıların denetimindeki Ebu Garip ve Ümmü Kasr cezaevlerindeki bütün kadın mahpusların 48 saat içinde bırakılmasını isteyen örgüt üyeleri, talepleri yerine gelmeyince Amerikalı rehineleri öldürmüştü. 
     
</TEXT>
</DOC>
