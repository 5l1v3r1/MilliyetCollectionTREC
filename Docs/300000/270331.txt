<DOC>
<DOCNO> 270331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun11.html </URL>
<DATE> 2004/09/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Barzani'den sert açıklama Kerkük'ün Kürt kimliği için savaşa hazırız 
</HEADLINE>
<TEXT>

     Iraklı Kürt liderler bir gün ara ile yaptıkları açıklamalarla dikkatleri çekti. Talabani dün Ankara'da PKK için genel af isterken Barzani bugün AFP'ye verdiği demeçte Kürt kimliği için savaşmaya hazır olduklarını söyledi. 
     Irak Kürdistan Demokrat Partisi IKDP lideri Mesud Barzani, ''Kerkük kentinin Kürt kimliğini muhafaza etmek için savaşa hazır olduklarını'' söyledi. 
     Erbil'de AFP'ye demeç veren Barzani, ''Kerkük Kürdistan'ın kalbidir. Bu kimliği korumak için savaşmaya ve Irak Kürtlerinin elde ettiği kazanımları muhafazaya etmek için canımızı vermeye hazırız'' diye konuştu. 
     ''Kürtler bu kimlikten vazgeçmez'' diyen IKDP lideri, ''Bunu pazarlık konusu da yapmayız'' ifadesini kullandı. 
     Kerkük, Saddam rejiminin devrilmesinden bu yana Türkmenler, Kürtler ve Araplar arasında etnik çatışmalara sahne oluyor. 
     
     Talabani PKK için "genel af" istedi 

     Irak Kürdistan Yurtseverler Birliği KYB lideri Celal Talabani, Dışişleri Bakanı Abdullah Gül'e, Türkiye'nin PKK sorununun çözebilmesi için genel af çıkarması gerektiğini söyledi. 
     Ankara'da temaslarda bulunan Talabani, dün Gül'le görüştü. Görüşmede, IKYB ve IKDP'nin, PKK'nın Irak'ta bulunan unsurlarına yardım etmemeleri konusunda uyaran Gül, PKK'dan ayrılan Osman Öcalan liderliğindeki grupla yakınlaştığı öne sürülen Talabani'ye, "sizin başınıza da bela olabilirler" dedi. PKK konusunda çok hassas olduklarını ve hiçbir işbirliği yapmayacakları sözünü veren Talabani'nde, ortak açıklama sırasında farklı bir tavır takınarak Türkiye'nin PKK sorununu çözmesinin tek yolunun "genel af" olduğunu savundu. 
     
</TEXT>
</DOC>
