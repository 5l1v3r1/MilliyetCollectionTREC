<DOC>
<DOCNO> 256003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/dunya/dun01.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yardımına Ermeni şartı 
</HEADLINE>
<TEXT>


Ermeni lobisi, Amerika'nın 2005 yılı dış yardım tasarısına, Türkiye'nin alacağı payı Ermeni soykırımı iddialarına karşı kullanmayacağına ilişkin bir önerge ekletti 

YASEMİN ÇONGAR Washington 


ABD'de Kongre'nin alt kanadı olan Temsilciler Meclisi'nde dün kabul edilen 19.4 milyar dolarlık 2005 yılı dış yardım tasarısına, son anda Türkiye'ye ilişkin bir değişiklik önergesi konuldu. Ermeni lobisi liderlerinden Demokrat California milletvekili Adam Schiff'in hazırladığı değişiklik önergesi, Türkiye'ye ABD bütçesinden aktarılacak fonların, Ermeni soykırımı tezine sahip çıkan ve halen Kongre'de görüşülmeyi bekleyen 193 sayılı yasa önerisine karşı lobi yapmakta kullanılmasının önlenmesini öngörüyor. 
Genel Kurul'da sözlü oyla kabul edilen ve taslağa dahil edilen önerge, başta Temsilciler Meclisi Başkanı Dennis Hastert olmak üzere, Meclis'in önde gelen isimlerinden sert tepki gördü. 

Bush yönetimi karşı 
Hastert, yayınladığı yazılı açıklamada, kendisinin ve Cumhuriyetçi Parti liderliğinin bu önergeye güçlü şekilde karşı çıktığını belirterek, önergenin nihai metinden çıkarılması için uzlaşma komitesinde ısrar edeceklerini kaydetti. Bush yönetiminin de önergeye şiddetle karşı çıktığını vurgulayan Hastert, mevcut ABD yasaları uyarınca zaten Amerikan yardımının lobi faaliyetlerinde kullanılmasının yasak olduğunu belirterek, Ermeni lobisinin önergesinin "anlamsız" olduğunu vurguladı. 
Önergeyi siyasi bir motivasyon olarak değerlendiren Hastert, Türkiye'nin "güvenilir bir müttefik" olduğunu ve ikili güvenlik ilişkisinin böylesi bir değişiklik önergesiyle yıpratılmaması gerektiğini kaydetti. Hastert açıklamasında, 193 sayılı yasa önerisini gündeme almama kararlılığını da vurguladı. 


</TEXT>
</DOC>
