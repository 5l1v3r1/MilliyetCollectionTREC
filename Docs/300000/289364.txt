<DOC>
<DOCNO> 289364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas15.html </URL>
<DATE> 2004/11/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Depresyondalar... Huzurevi sakinleri, önemsenmediğini düşünüyor... 
</HEADLINE>
<TEXT>

     Malatya Huzurevi'nde yapılan bir araştırmada, huzurevi sakinlerinin yüzde 87.7'sinin önemsenmediğini düşündüğü, yüzde 68.9'unun ise depresyon yaşadığı tespit edildi. 
     Cumhuriyet Üniversitesi Hemşirelik Yüksekokulu Öğretim Üyesi Doç. Dr. Selma Doğan ve Selçuk Üniversitesi Sağlık Yüksek Okulu Öğretim Görevlisi Nihayet Aksüllü ''Huzurevinde ve evde yaşayan yaşlılarda algılanan sosyal destek etkenleri ile depresyon arasındaki ilişki'' konulu araştırma yaptı. 
     Malatya Huzurevi'nde yaşayan 74 ve kentte kendi evinde yalnız ya da ailesiyle yaşayan 86 yaşlı üzerinde yapılan araştırmaya göre, evde yaşayanların yüzde 89.5'i aile içinde sevilip sayıldığını, buna karşılık huzurevinde yaşayanların yüzde 87.5'i önemsenmediğini ortaya koyuyor. 
     
     HUZUREVİNDE YAŞAMAYI TERCİH EDİYORLAR... 
     Araştırmaya katılanlardan yaşlılığı tanımlamaları istendiğinde ise evde yaşayanların yüzde 59'u yaşlılığı olgunluk olarak nitelendirirken, huzurevinde yaşayanların yüzde 55.4'ü yaşlılığı yalnızlık, işe yaramazlık ve bağımlılık olarak tanımladı. 
     Huzurevinde yaşayanların yüzde 80'inin terkedilmişlik ve yalnızlık hissettiğinin, yalnızca yüzde 20'sinin durumundan memnun olduğunun saptandığı araştırmada, bununla birlikte yüzde 60.8'inin huzurevinde yaşamayı tercih ettiği anlaşıldı. 
     Araştırmada, huzurevinde yaşayan yaşlılarda depresyon oranı, evde yaşayanlara göre yüksek bulunurken, huzurevindeki yaşlıların yüzde 68.9'unun depresyon yaşadığı, evde yaşayanlarda ise bu oranın yüzde 27.9 olduğu tespit edildi. 
     Huzurevinde yaşayan yaşlıların algıladıkları sosyal desteğin, evde yaşayanlara göre oldukça düşük olduğunun da anlaşıldığı araştırmada, sosyal destek etkenlerinin ruh sağlığı üzerinde olumlu bir etkisinin olduğuna dikkat çekildi. 
     
     ÖNERİLER 
     Çalışma sonuçlarının huzurevinde yaşayan bireylerin ruhsal olarak, özellikle depresyon yönünden risk taşıdıklarını gösterdiğinin vurgulandığı araştırmada, yaşlılarla çalışan görevlilere, yaşlılık süreci, kayıplar, yaşlıların ruh sağlığı, depresyon ve sosyal desteğin önemi gibi konularda eğitim verilmesi istendi. 
     Huzurevinde yaşayanlar için sosyalizasyonu artırıcı ve bireysel yeteneklerini kullanmalarına olanak sağlayan programlar düzenlenmesinin gerektiğine dikkat çekilen araştırmada, şu önerilerde bulunuldu 
     ''Yaşlıların evde yakınlarıyla yaşamalarının ruh sağlığına olumlu etkisi dikkate alınarak, aile bireyleri ile yaşlı arasındaki ilişkilerin gelişmesine katkıda bulunulması gereklidir. Yaşlıların sosyal desteklerini harekete geçirici ve depresyonu önleyici yaklaşımların etkisini ortaya koyan araştırmalar yapılmalıdır. Huzurevinde yaşayan yaşlılarından, özellikle ileri yaşta, eğitim ve gelir düzeyi düşük olanlar ile ziyaret edilmeyenlerin ruhsal yönden öncelikle değerlendirilmesi ve kurumsal desteklerini artırma yönünde ele alınması gereklidir.'' 
     
</TEXT>
</DOC>
