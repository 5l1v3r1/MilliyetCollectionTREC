<DOC>
<DOCNO> 264838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonyas09.html </URL>
<DATE> 2004/08/19/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Seren Serengil, Hummer cipini teslim etti 
</HEADLINE>
<TEXT>

     Şarkıcı Seren Serengil, düşük faturayla Türkiye'ye getirilip satıldığı belirlenen, annesinin üzerine kayıtlı Hummer cipini, avukatı aracılığıyla Sirkeci'deki Gümrük Muhafaza Müdürlüğü'ne teslim etti. 
     Serengil'in 34 SS 418 plakalı cipinin teslimi sırasında gazetecilere açıklama yapan avukatı Sefa Şahin, Hummerların toplatılması kararının sahiplerini zor durumda bıraktığını söyledi. 
     Şahin, Seren Serengil'in cipini yasalara uygun şekilde satın aldığını savunarak, bu ciplerin ithali sırasında devletin hatası bulunduğunu ileri sürdü. 
     ''Devlet, kendi yaptığı hatayı şimdi düzeltmeye çalışıyor. Bunu yaparken de hiç suçu olmayan araba sahiplerini mağdur ediyor'' diyen Şahin, Hummerlara, ilk ithal edilmeleri aşamasında 60-70 bin dolar fiyat biçildiğini kaydetti. 
     Şahin, daha sonra arabaların Türkiye'ye getirilmesinin, devletin belirlediği bu rakam üzerinden gerçekleştiğini ifade ederek, şunları söyledi 
     ''Maliye müfettişleri belirlenen rakamın düşük olduğunu iddia ederek dava açmışlar. Yeni belirlenen rakamla eski rakam arasında yaklaşık 30 milyar liralık bir fark var. Böyle olunca da arada vergi farkı oluşuyor. Bu vergi farkını son çıkan mahkeme kararına göre ithalatçı firmanın ödemesi lazım. Cipi alabilmemiz için bu farkın ödenmesi gerekiyor.'' Gümrük Muhafaza Müdürlüğü memurları tarafından evrakıyla birlikte teslim alınan Hummer cip, işlemlerinin yapılmasının ardından gümrük otoparkına çekildi. 
     
     44 CİP BULUNUYOR 
     Hummer'ın Türkiye yasal distribütörü Rute Group'un, ''bazı galerilerin düşük faturayla Hummer ithalatı yaptığı ve vergi kaybına neden olduğu'' yönündeki ihbarı üzerine, Gümrük Müsteşarlığı tarafından soruşturma başlatılmıştı. 
     Soruşturma sonunda 44 Hummer cipin Türkiye'ye düşük faturalı girdiği belirlenmişti. 
     
</TEXT>
</DOC>
