<DOC>
<DOCNO> 269330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/aspo.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NİHAT DEPREMİ 
</HEADLINE>
<TEXT>


Gürcistan maçının ilk onbirinde adını göremeyen yıldız oyuncunun Teknik Direktör Ersun Yanal'a büyük tepki gösterdiği ve "Oynamayacaksam niye buradayım. Bırakın geri döneyim" dediği, güçlükle ikna edildiği öğrenildi 

ORHAN YILDIRIM 


'Oturmaya gelmedim' 
A Milli Takım'ın Gürcistan ile oynadığı karşılaşma öncesi kamp yapılan otelde Nihat Kahveci şoku yaşandı. Teknik Direktör Ersun Yanal'ın açıkladığı ilk onbirde kendi adını göremeyen yıldız oyuncunun bir anda ortalığı ayağa kaldırdığı öğrenildi. Yanal'ın kararına çok sert tepki veren Nihat'ın, "Madem beni oynatmayacaksınız, niye İspanya'dan çağırıyorsunuz. Buraya yedek oturmaya mı geldim" diye çıkıştığı bildirildi. 

'Zor sakinleşti' 
NİHAT'IN bu tepkisi karşısında Teknik Direktör Ersun Yanal'ın bir hayli şaşırdığı öğrenildi. Yıldız oyuncunun hocasına ayrıca, "Çok formdayım. İspanya'da ligin ilk haftasına golle başladım. İyi futbolumla beğeni topladım. Ancak burada oynayamıyorum. Bunu anlayamıyorum. Bırakın geri döneyim" ifadelerini kullandığı, arkadaşlarının da araya girmesiyle zar zor sakinleştirildiği belirtildi. 

Ağzını bıçak açmıyor 
AVNİ Aker Stadı'na büyük bir moral bozukluğu ile giden ve ağzını adeta bıçak açmayan Nihat Kahveci, Teknik Direktör Ersun Yanal tarafından son 11 dakikada görevlendirildi. Maç sonrası bir hayli gergin olduğu gözlenen yıldız oyuncu, bir ara taraftarlarla da sözlü kavgaya tutuştu. Takım otobüsünün içinden kendisine laf atan bir seyirciyle tartışan Nihat'ı arkadaşları yine güçlükle yerine oturtabildi. 

'Unutuldum, atıldım' 

ERHAN TELLİ 

Hasan Şaş'tan savunma 
GÜRCİSTAN maçında gördüğü kırmızı kartla tüm eleştiri oklarını üzerine çeviren Hasan Şaş kaderine isyan ediyor. Karşılaşma sonrası takım arkadaşlarından özür dileyen ve bir hayli üzgün olduğu gözlenen Şaş, İspanyol hakemin unutkanlığı yüzünden kendisini oyundan attığını söyledi, "Hakem ikinci pozisyonda sarı kartını çıkarırken, ilk yarıda gösterdiği kartı unuttu. Notlarına bakınca hatırladı. Daha önce hatırlasa kartı göstermeyecekti. Olay tam komediydi" diye konuştu. 

Bilen, bilir 
MİLLİ oyuncu hakeme sadece İngilizce "No faul, no faul" dediğini belirtti. Hasan Şaş, "İlk pozisyonda rakip tam golü atacağım sırada arkamdan itti. Topa refleks olarak elle dokundum. Pozisyon kesinlikle kırmızı kart ve penaltıydı. Bu maçta kırmızı kartı kesinlikle hak etmedim. Artık bana yapılan eleştirilere alıştım ve bunlar beni etkilemiyor. Ama kimseye bir şey inandırmak zorunda da değilim. Herkes benim nasıl bir karakterde insan olduğumu iyi bilir" dedi. 

Sakın ŞAŞırma 

ERDOĞAN ŞENAY 

Gürcistan beraberliğine kaptırılan puanların tek sorumlusu Ersun Yanal'dır şüphesiz... HASAN ŞAŞırmışın elle attığı gole rağmen hakeme yaptığı lüzumsuz itiraz ve aldığı sarı kartın cezası daha ilk yarıda soyunma odasında kesilmeliydi... Eğer Milli Takım'ın yarışma stratejileri böylesine pamuk ipliğine bağlı olarak devam edecekse, Türkiye 2006 Elemeleri'nde grupta puan yerine nal toplar kanaatimizce. 

'Bir yenilgiyle pes etmeyiz' 

MEHMET DEMİRCAN 

Eleştirilere yanıt 
MİLLİ Takım Teknik Direktörü Ersun Yanal, Gürcistan beraberliğinden sonra aldığı eleştirilere cevap verdi. Yanal, "Futbolda artık çok şey değişti. Zayıf, kolay rakip kalmadı. Ama bizi yolumuzdan kimse çeviremez. Zaten biz tırnaklarımızla kazıya kazıya buralara geldik. Öyle bir maçtan sonra gitmeyiz. Herkesin istediği güzel futbolu, büyük başarıları kazanmadan pes etmek yok" ifadesini kullandı. 

'Hepsi birer pırlanta' 
İLK resmi maçında galibiyetle ayrılmayı çok istediğini ifade eden Ersun Yanal, "İyi ki, rakiplerimiz de tökezledi. Şimdi Yunanistan ile yapacağımız maç daha büyük önem kazandı" dedi. Yunanistan'ın Arnavutluk yenilgisi sonrası kendilerine karşı bilendiğine dikkat çeken Yanal, "Ben takımıma güveniyorum. Hepsi birer pırlanta. Gürcistan karşısında alınan kötü sonucu telafi edeceklerdir" diye konuştu. 

Tek tek moral verdi 
GÜRCİSTAN maçından sonra soyunma odasında futbolcularına tek kelime bile etmeyen Teknik Direktör Ersun Yanal'ın, otelde özel bir toplantı yaptığı öğrenildi. Genç çalıştırıcı görüşmede elemelerin henüz başında olduklarını belirtip hemen toparlanmaları gerektiğini söyledi. Yanal ayrıca oyuncularıyla dün özel olarak ilgilendi, sabah tek tek herkesin odasına giderek onlara moral verdi. 

Servet umudu 

Gürcistan karşısında takımdaki yerini alamayan genç oyuncunun Yunanistan'a karşı oynama şansı doğdu 

BİLAL MEŞE 

SAKATLIĞI nedeniyle Gürcistan maçında forma giyemeyen Servet'in Yunanistan'a götürülmesi kararlaştırıldı. Milli oyuncumuzun yapılan tedaviye olumlu yanıt verdiği ve çarşamba günü oynama olasılığınının bulunduğu belirtildi. Sağ diz iç yan bağlarında gerilme olan Servet Çetin için doktor Cengiz Dinç, "Şu an durumu net değil. Maç saatine kadar kontrol altında tutacağız ve durumunu orada değerlendireceğiz" dedi. 
TEKNİK heyet yine sakatlığı bulunan Ergün Penbe'nin ise kadrodan çıkarılmasını kararlaştırdı. Bu arada arka adalesinde sertleşme olan Hakan Şükür dün sabah Trabzon'da yapılan antrenmana katılmadı. Golcü oyuncunun hemen tedaviye alındığı bildirildi. Cezası nedeniyle Yunanistan karşısında oynayamayacak olan Hasan Şaş'ın ise moral bulması için takımla gideceği belirtildi. 

MİLLİ TAKIM GÜNLÜĞÜ 
Sinemaya gittiler 
TEKNİK Direktör Ersun Yanal, futbolcularının Gürcistan maçını unutup, Yunanistan sınavına motive olmaları için büyük çaba harcıyor. Yanal dün akşam da oyuncularını sinemaya götürerek üzerlerindeki şoku atmaya çalıştı. 

Hatalarını gördüler 
MİLLİ Takım oyuncuları sabah yaptıkları çalışmanın ardından Gürcistan maçının kasetini izlediler. Teknik Direktör Ersun Yanal, görüntüyü sık sık durdurarak yapılan hataları gösterdi, Yunanistan maçında dikkat etmeleri gereken noktalara değindi. Yanal'ın zaman zaman sert uyarılarda bulunduğu öğrenildi. 

Serkan'ı hırs bastı 
YUNANİSTAN maçının hazırlıklarına dün sabah başlayan Milli Takım'da, ilk onbirde oynayan futbolculara hafif bir idman yaptırıldı. Gürcistan önünde forma giyen Serkan Balcı ise "Ben kendimi yorgun hissetmiyorum" diyerek diğer arkadaşlarıyla çalışmaya devam etti. 


</TEXT>
</DOC>
