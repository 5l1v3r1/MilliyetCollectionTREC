<DOC>
<DOCNO> 295305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur33.html </URL>
<DATE> 2004/12/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
"Kaçırmadım, kendi rızasıyla kaçtı. Yarın teslim olacağız" 
</HEADLINE>
<TEXT>

     Antalya'da 17 yaşındaki nişanlı genç kızı kaçırdığı ve iki ayı aşkın süredir alıkoyduğu iddia edilen gencin, jandarmayı arayarak, kendisiyle gönüllü kaçan genç kızla birlikte yarın jandarmaya teslim olacağını söylediği bildirildi. 
     Antalya'nın Doyran Köyü'nde Emel ve Baki Ç. çifti, iki ay kadar önce nişanlanan kızları Fatma Ç.'nin 17 , aynı köyde oturan H.A. tarafından kaçırıldığını öne sürerek şikayetçi olmuşlardı. Jandarma olayla ilgili soruşturma başlatırken, genç kızın kaçırılması olayına karıştığı gerekçesiyle gözaltına alınan Y.A. adlı kişi, daha sonra savcılık tarafından serbest bırakılmıştı. 
     Alınan bilgiye göre, soruşturma sırasında bazı görgü tanıkları da Fatma Ç.'nin bir otomobile bildiğini gördüklerini belirtirken, zorla bindirme ve kaçırma olayının gerçekleşmediğini söylediler. 
     Jandarma yetkililerinin verdiği bilgiye göre, bugün bir gazetede yer alan kaçırılma iddiasıyla ilgili haberin ardından köyün bağlı olduğu Çakırlar Jandarma Karakolu'nu arayan ve kendisinin olaya karışan H.A. olduğunu söyleyen kişi, Fatma Ç.'nin birbirlerini sevdiklerini ve genç kızla kendi isteğiyle şehir dışına kaçtıklarını söyledi. 
     Yerini açıklamadığı öğrenilen H.A'nın, yarın Fatma Ç. ile gelerek jandarma teslim olacağını söylediği bildirildi. 
     
     ''SEVMEDİĞİM GENÇLE NİŞANLADINIZ'' 
     Öte yandan jandarmanın soruşturması sırasında genç kızın imzasıyla kasım ayı içerisinde ailesine ve jandarma karakoluna gönderilmiş 2 mektup bulunduğu açıklandı. 
     Fatma Ç.'nin kendisinin mi yazdığı, zorla mı yazdırıldığı henüz belirlenemeyen mektupta, ailesine ve jandarmaya kendisinin sevmediği bir kişiyle nişanlandırılması üzerine sevdiği H.A. adlı gençle, kendi isteğiyle kaçtığını söylediği belirtiliyor. 
     Mektupta kaçırılma olayının olmaması nedeniyle ailesi ve jandarmanın kendilerini aramaması istenirken, aileye gönderilen mektupta şu ifadeler yer alıyor 
     ''Beni merak etmeyin. Beni bu duruma siz getirdiniz. Sevdiğim biri olduğu halde, o askerdeyken beni tanımadığım birisiyle nişanladınız. H.'yı deli gibi seviyorum. Zorla kaçmadım, biliyorsunuz. Suçu günahı olmayan insanlarla uğraşmayın. Artık sizden daha çok nefret ediyorum.'' Genç kızın adıyla 11 Kasım 2004 günü Çakırlar Jandarma Karakolu'na gelen mektupta da, ''H.'yı telefonla aradım ve beni kaçırmasını istedim. Otogardan bilet alarak şehir dışına çıktık. Ailemin söylediği gibi zorla kaçırılmadım'' denildiği bildirildi. 
     Jandarma, kızın yaşının küçük olması ve ailesinin iddiaları nedeniyle ''alıkoymak'' suçu kapsamında soruşturmayı sürdürürken, jandarmaya yarın teslim olacağını bildiren H.A.'nın yerini tespit etmeye çalışıyor. 
     
</TEXT>
</DOC>
