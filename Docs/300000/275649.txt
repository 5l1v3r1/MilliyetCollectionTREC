<DOC>
<DOCNO> 275649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy12.html </URL>
<DATE> 2004/09/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fatih Camii görevlisinin Fransız TV ekibine küfretmesi Meclis gündeminde 
</HEADLINE>
<TEXT>

     CHP İstanbul Milletvekili Zülfü Livaneli, Fatih Camii'nde meydana gelen bir olayı soru önergesiyle TBMM gündemine getirdi. 
     Livaneli, Devlet Bakanı Mehmet Aydın tarafından yanıtlanması istemiyle TBMM Başkanlığı'na sunduğu soru önergesinde, Fransız televizyon kanalı TF1'in 26 Eylül Pazar akşamı yayınlanan haber bülteninde, Fatih Camii'nde yaşanan bir olaya yer verildiğini bildirdi. Bir cami görevlisinin Fransız televizyon ekibine ve çevirmenlik yapan Türk kızına küfrettiği ve fiili saldırıda bulunduğu görüntülerinin birçok kez yayınlandığını belirten Livaneli, ''Ertesi gün de tekrarlanan bu haberle ilgili olarak İşte Türkiye bu yorumu yapıldı'' dedi. 
     Bakan Aydın'a bu olayın araştırılıp araştırılmayacağını ve sorumlular hakkında yapılması düşünülen işlemleri soran Livaneli, ''Bu konu ile ilgili yapacağınız araştırmanın, Batı basınına da duyurulması için bir çalışmanız olacak mıdır '' sorusunu yöneltti. 
     
</TEXT>
</DOC>
