<DOC>
<DOCNO> 251561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/spor/axspo01.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaplar karıştı 
</HEADLINE>
<TEXT>


Beşiktaş, Pancu'nun dönmesi üzerine planlarını yeniden değiştirdi. Del Bosque, bu oyuncu için önümüzdeki günlerde karar alınacağını söylerken, Meksikalı Torrado'ya teklif götürdü 


Antrenmana çıktı 
SİYAH - Beyazlı takımda bir haftadır idmanlara katılmadığı için büyük tepki toplayan Pancu nihayet geri döndü. Rumen oyuncu dünkü çalışmaya katılırken, "Geçen yıl yaşananlar, Lucescu'un ayrılması ve menajerime gelen teklifler kafamı karıştırdı. Ayrıca annemin rahatsızlığı da üstüne geldi. Sonunda kız arkadaşım ile birlikte dönmeye karar verdim. Şimdi sadece futbol oynamayı düşünüyorum" diye konuştu. 

Alternatifi hazır 
TEKNİK Direktör Del Bosque, Pancu için "Bizim onun kalmasını istememizden çok, onun burada kalmayı istemesi lazım. Önümüzdeki günler içerisinde bu konuda bir karar alınacaktır" dedi. İspanyol hocanın Rumen yıldızın yerine Sevilla'nın Meksikalı oyuncusu Gerardo Torrado'ya teklif götürdüğü öğrenildi. Milli Takım'da da forma giyen 25 yaşındaki bu oyuncu için Sevilla'nın 1 milyon Euro istediği belirtildi. 

Gözler Bosque'de 

YABANCI transferinde forvet bölgesi için Carew, Kovaçeviç, Hasselbaink ve Köller gibi isimlerle temas kuran Beşiktaş, bu oyuncuların şartlarını çarşamba günü Bosque'ye sunacak. İspanyol hoca, bu isimler konusundaki kararını vermesinin ardından yurt dışına transfer seferi başlayacak. 

Teminatı hazır 

INTER'DE forma giyen Emre Belözoğlu'nun renklere bağlanması konusunda son aşamaya gelen Beşiktaş'ın, İtalyan kulübüne verilecek teminat mektubunu hazırladığı bildirildi. Geçtiğimiz hafta bir banka ile yapılan görüşmelerin ardından Emre'ye karşılık verilecek teminat mektubunun kulübe aktarıldığı öğrenildi. 

İzin bitti 
Beşiktaş, yeni sezon hazırlıklarına bir günlük iznin ardından dün yaptığı antrenmanla yeniden başladı. Teknik direktör Del Bosque yönetiminde basına kapalı olarak gerçekleştirilen sabahki çalışmaya Daniel Pancu da katıldı. Rumen futbolcu takımdan ayrı koşu yapmakla yetindi. Fizik - kondisyon ağırlıklı bir idman yapan Siyah - Beyazlılar, akşam ise teknik çalışmalar üzerinde durdular. 








</TEXT>
</DOC>
