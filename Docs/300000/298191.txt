<DOC>
<DOCNO> 298191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko18.html </URL>
<DATE> 2004/12/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Güler Sabancı Avrupa yolunda farımız da açık yolumuz da 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, Avrupa Birliği AB liderlerinin yarınki zirvesinden bir sürpriz beklemediğini belirterek, ''Avrupa'nın yolunda farımız da açık yolumuz da'' dedi. 
     Güler Sabancı, Brisa'nın Türkiye'de Bridgestone markasıyla yürüttüğü ''Farım da hep açık yolum da'' başlıklı kampanyasının, Pazarlama Ajansları Derneği Marketing Agencies Association adlı uluslararası kuruluş tarafından yapılan değerlendirmede, dünyanın en iyi sosyal amaçlı pazarlama kampanyası dalında birinciliğe layık görüldüğünün açıklandığı basın toplantısına katıldı. 
     Sabancı, soruları yanıtlarken ödül almaktan duyduğu mutluluğu ifade ederek, ''Gazeteleri de gördük. Güzel bir gün. Avrupa'nın yolunda farımız da açık yolumuz da'' ifadesini kullandı. 
     Yarın bir sürpriz beklemediğini belirten Sabancı, AB sürecinin kolay bir yol olmayacağını vurguladı. 
     Sabancı, ''Türkiye için önemli bir yolculuğun ilk adımlarını atacağız. Hep beraber bunu başarıyla tamamlayacağımıza inanıyorum'' dedi. 
     Güler Sabancı, Avrupa'nın bir parçası olmanın Türkiye için yeni bir başlangıç olmadığına, Atatürk'ten beri Türkiye'nin yüzünün zaten Batı'ya dönük olduğuna işaret etti. 
     Sabancı, AB liderlerinin olumsuz bir tutumuna karşı, Türkiye'nin tavrına ilişkin Başbakan Erdoğan ve Dışişleri Bakanı Gül'ün açıklamalarının hatırlatılması üzerine, ''Bugün bunları konuşmayalım. Önce bir yola çıkalım, niyet önemlidir. Karşı tarafın niyetini göreceğiz, kendi niyetimizi biliyoruz zaten'' dedi. 
     
     ''2004 BAŞARILI BİR YIL OLDU'' 

     Güler Sabancı, ekonomideki gelişmeleri değerlendirirken de 2004 yılının ekonomik istikrarın sağlandığı, enflasyonun, faizlerin nispeten düştüğü, iyi bir büyümenin yakalandığı bir yıl olduğunu bildirdi. 
     IMF ile yapılan anlaşmayı da çok önemsediğini belirten Sabancı, şunları kaydetti 
     ''İş dünyası, ekonomi çevremiz bunu bekliyorduk. IMF ile anlaşmanın gerçekleşmiş olmasından ayrıca memnunum. Çünkü, yakalanan istikrarın sürdürülmesi, sürekli hale getirilmesi çok önemlidir. Dolayısıyla, bu üç yıllık anlaşmayı bu anlamda çok önemli buluyorum. Bütün bunlar makroekonomik dengeleri tutmak içindir. Mikroda yapılacak işlerimiz daha vardır.'' Türkiye'nin önünde mutlaka yapılması gereken yapısal reformlar bulunduğunu, bunların gözden kaçırılmamasını isteyen Sabancı, önem ve öncelikleri azımsanmayacak yapısal reformlara bir an önce başlanması gerektiğini vurguladı, başlanacağı inancını dile getirdi. 
     Sabancı, şunları söyledi 
     ''2004 makroekonomik dengeleri sağladığımız bir yıl oldu. Ama artık mikro konuşmamız lazım. Artık şirketlerin performansı, verimlilik, kalite bunları konuşmamız lazım. Biz bugüne kadar makroekonomik istikrar sağlayamadığımız için diğer mikroda yaptığımız işler hep ikinci planda kaldı. Hep enflasyon, faizle uğraştık. Şimdi onları sürekli şekilde istikrara kavuşturduktan sonra, hepimize düşen mikro konularda daha iyi çalışmaktır. Hükümetimiz de gerekli düzenlemeleri yapacaktır. 2004 yılı üst üste başarılı bir yıl olmuştur.'' 

     
</TEXT>
</DOC>
