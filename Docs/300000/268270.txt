<DOC>
<DOCNO> 268270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas15.html </URL>
<DATE> 2004/09/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çılgın ayı bisiklete binip kaçacaktı .. 
</HEADLINE>
<TEXT>

     Almanya'nın başkenti Berlin'deki hayvanat bahçesinden kaçmaya çalışan bir ayının kaçış planı yetkilileri hayrete düşürdü. 
     Önce hayvanat bahçesinde tutulduğu bölümü çevreleyen su dolu hendeği bir kütüğü sal yaparak geçen Juan adlı And ayısı, karşısına çıkan duvarı da atlayarak birinci aşamayı tamamladı. Karaya ayak bastığında bulduğu bir bisiklete el koyan akıllı ayı, henüz bisikletin nasıl çalıştığını çözemeden görevliler tarafından uyutularak, yeniden yuvasına gönderildi. 
     Ayının çocuk parkına yönelmesiyle çok sayıda ebeveyn paniğe kapılırken, bazı babalar çocuklarını korumak yerine ayıyı görüntülemek için yarıştı. Hayvanat bahçesi yöneticisi Heiner Kloes bu tür ayıların hem bitki hem de et yediğini ancak 'menülerinde çocuk olmadığını' açıkladı. Juan'ın bir daha kaçmasını engellemek için su hendeği yakınlarında kütük bulunmamasına dikkat edilecek. 
     
</TEXT>
</DOC>
