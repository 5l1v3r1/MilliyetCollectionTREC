<DOC>
<DOCNO> 275257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun25.html </URL>
<DATE> 2004/09/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
TCK Belçika basınında Gerginlik giderildi 
</HEADLINE>
<TEXT>

     Türk Ceza Kanunu'nun TBMM'de olağanüstü toplantıyla kabulüne ilişkin haberlere geniş yer veren Belçika basını, Türkiye ile AB arasında ''gerginliğin giderildiği'' ve tam üyelik müzakerelerinin başlamasına ilişkin ana kararın aralık ayında, AB zirvesinde verileceği yönünde yorumlar yaptı. 
     Le Soir gazetesi, TBMM'de zina ve cinsel sadakatsizlik konularının Brüksel ile Ankara arasında ''bir hafta süren kriz'' yarattığını, Başbakan Recep Tayyip Erdoğan'ın, partisinin ''katı kanadı''nın isteklerinin tersine, Türkiye'nin AB iradesine öncelik verdiğini belirtti. 
     ''AB'ye 10 ila 15 yıl içinde tam üye olması öngörülen Türkiye'nin Ceza Kanunu'nun modernleştirilmesinin devam etmesi gerektiğini'' savunan Le Soir, ''Ankara, tam üyelik müzakerelerinin başlatılması yönünde bir aşama daha kaydetti'' ifadesini kullandı ve bu konudaki kararı, 25 AB üyesinin, 17 Aralık'ta, ''oybirliğiyle'' vermeleri gerekeceğini yazdı. 
     La Derniere Heure gazetesi, ''Karar Aralık'ta'' başlıklı yazısında, ''Türkiye, TCK'nın kabulüyle AB'ye daha yakınlaştı'' ifadesine yer verdi. 
     Gazete, Ankara'nın, AB Komisyonu'nun 6 Ekim'de açıklayacağı raporunda müzakerelerin başlamasından yana görüş çıkacağına artık inandığını, gerginliğin giderilmesinin ardından bunun büyük olasılık olduğunu yazdı. 
     La Derniere Heure, ''Ne var ki, AB Komisyonu'nun raporu sadece tavsiye nitelikli olacak. Kararı, aralık zirvesinde, 25 ülkenin devlet ve hükümet başkanları verecekler. Üye ülkeler, Türkiye ile 2005'te müzakerelerin başlatılması konusunda mutabık olmaktan uzaklar'' ifadelerine de yerdi. Gazete, Fransa Cumhurbaşkanı Jacques Chirac'ın müzakerelerin başlatılmasından yana olduğunu, Başbakan Jean-Pierre Raffarin'in ise ''bazı şüpheleri'' bulunduğunu kaydetti. 
     İtalya, İspanya, Almanya ve İngiltere gibi büyük ülkelerle Belçika'nın, Türkiye ile müzakerelerin başlamasını istediklerini belirten gazete, Avusturya'nın muhalefet yaptığını, Avusturyalıların yüzde 76'sının müzakerelerin başlamasına karşı olduğunu yazdı. 
     La Derniere Heure, Avusturya Başbakanı Wolfgang Schüssel'in Türkiye'ye ''sınırlı bir katılım'' önerdiğini ve karar için 25 üye arasında oybirliği gerektiğini hatırlattı. 
     Belçika televizyonu RTBF de, ''Türkiye AB'ye karşı iyi niyet işareti verdi'' yorumunda bulundu. 
     AB Komisyonu'nun, TCK'nın kabulünü ''vazgeçilmez bir koşul'' olarak gördüğünü hatırlatan RTBF, zina konusunun TCK dışı kaldığını hatırlattı. 
     Başbakan Erdoğan'ın kısa bir süre önce, Türkiye'nin iç işlerine dışarıdan müdahele edilemeyeceğini açıkça belirterek ''sert bir tavır'' sergilediğini, bugün ise zina konusunun TCK içinde yer almayacağı sözü verdiğini belirten RTBF, gerginliğin geçmişte kaldığını ifade ederken, ''Zina konusu neredeyse Türkiye'nin AB yolunu kesiyordu. Türk yetkililer ateşle oynadılar'' yorumunda bulundu. 
     
</TEXT>
</DOC>
