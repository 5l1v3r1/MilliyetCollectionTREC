<DOC>
<DOCNO> 294209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur13.html </URL>
<DATE> 2004/12/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Para bulamayınca bal yediler 
</HEADLINE>
<TEXT>

     Ramazan ÇETİN DHA 

DENİZLİ'de Ömerağa İşhanı'nda girdikleri 5 ofisi didik didik arayan hırsızlar, çalacak birşey bulamayınca, Mali Müşavir Nilüfer Kavlak'ın buzdolabında sakladığı petek balı yedi. 
     Önceki gece Bankalar Caddesi üzerindeki Ömerağa İşhanı'nın demir kapısını kıran hırsızlar, işhanının 2'nci ve 3'ncü katında, değişik meslek gruplarından 5 işyerinin kapısını kırarak içeri girdi. İşyerlerinde çekmecelerde ve dolaplarda değerli eşya arayan hırsızlar, kasaları da parçaladı. Hırsızlar girdikleri işyerlerinin hiç birinde çalacak bir şey bulamadı. En son Mali Müşavir Nilüfer Kavlak'ın bürosuna giren iki hırsız, buzdolabında bulunan meyveleri ve petek balı yedi. Sabah işyerine gelen vatandaşlar durumu farkedince polisi aradı. İşhanına gelen polis, kapı ve masalardan parmak izi aldı, olayla ilgili araştırmaya başlandı. 
     
</TEXT>
</DOC>
