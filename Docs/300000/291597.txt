<DOC>
<DOCNO> 291597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/guncel/axgun02.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı yöneticiler gelmedi 
</HEADLINE>
<TEXT>


16 yaşındaki Cihat Aktaş, Mardin Altıyol köyünde toprağa verildi. Cenazeye 300'e yakın kişi katıldı 

DİYARBAKIR, ADANA DHA 

Beşiktaş - Çaykur Rizespor maçı sırasında tribünde bıçaklanarak öldürülen 16 yaşındaki Cihat Aktaş, Mardin Dargeçit'e bağlı Altıyol köyünde toprağa verildi. Aktaş'ın dayısı Rıdvan Arslan, "Tribün terörü sona ersin. Bizim canımız yandı, başkasının yanmasın" derken, Beşiktaşlı hiçbir yönetici cenazeye katılmadı. 
Aktaş'ın cenazesi, dün öğle saatlerinde Diyarbakır'a getirildi. Diyarbakır Havaalanı VIP Salonu'na alınan Aktaş'ın yakınlarını Diyarbakırspor Kulübü Başkanı Ahmet Göksu, Diyarbakırspor Teknik Direktörü Ümit Kayıhan ve Türkiye Futbol Federasyonu Bölge Temsilcisi Serkan Bayhan karşıladı. İstanbul Çağlayan'da bekçilik yapan 8 çocuk babası Seyfettin Aktaş oğlunun tabutuna yaklaştırılmazken, anne Feride Aktaş oğlunun tabutuna sarılarak gözyaşı döktü. Kürtçe ağıtlar yakan anne Feride Aktaş, oğlunun tabutunun başından güçlükle ayrılabildi. 
Cihat Aktaş'ın dayısı Arslan, "Beşiktaş yönetiminin ilk açıklamalarını kınıyorum. Ancak, Murat Aksu'ya acımızı paylaştığı için teşekkür ederim" diye konuştu. 
Aktaş'ın cenazesi, Diyarbakır Havaalanı'ndan Mardin Dargeçit'e getirildi. Mardin Valisi Temel Koçaklar, Belediye Başkanı Metin Pamukçu, Diyarbakırspor Başkanı Ahmet Göksu ve yaklaşık 300 kişinin katıldığı törenin ardından Aktaş köy mezarlığında toprağa verildi. 

Erdoğan'dan ağır eleştiri 
'Kulüpler bir sürü çakal taşıyor' 

ABDULLAH KARAKUŞ 
Başbakan Recep Tayyip Erdoğan, stat terörü nedeniyle futbol kulüplerine ağır eleştiri yöneltti. Erdoğan, "Kulüpler bir sürü çakal taşıyor. Otobüsleri, biletleri, yemekleri bedava veriyor. Ne olduğu belli olmayan bir grup oluşuyor. Bunlar her suçu işlemeye müsait tipler" dedi. AKP Merkez Yürütme Kurulu'nun MYK önceki gece yapılan toplantısında, tribün terörünün nasıl önleneceği tartışıldı. Erdoğan'ın, Aktaş'ın öldürülmesine çok sinirlendiği ve "Bir serseri, bizi dünyaya rezil ediyor" dediği öğrenildi. Konuyla ilgili çalışma için Spordan Sorumlu Devlet Bakanı ve Başbakan Yardımcısı Mehmet Ali Şahin'e talimat verdiğini belirten Erdoğan, "Bu işi kökünden çözmek için radikal çözümler alacağız. Peşini bırakmayacağız" diye konuştu. 


</TEXT>
</DOC>
