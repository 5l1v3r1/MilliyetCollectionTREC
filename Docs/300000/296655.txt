<DOC>
<DOCNO> 296655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur27.html </URL>
<DATE> 2004/12/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Niğde evlendirme memuru, mezarlıkta görevlendirildi 
</HEADLINE>
<TEXT>

     Niğde'de, Belediye Başkanı hakkında suç duyurusunda bulunan evlendirme memuru, mezarlıkta görevlendirildi. 
     AA muhabirinin aldığı bilgiye göre, Niğde'nin Ulukışla İlçesi Belediyesi'nde evlendirme memuru olarak görev yaparken, Belediye Başkanı hakkında, ''yasal olmayan emirler verildiği ve yolsuzluk yapıldığı'' iddiasıyla 9 Kasım Salı günü Ulukışla Kaymakamlığı'na ve İlçe Savcılığı'na suç duyurusunda bulunan Agah Özsunay Türker, Belediye Başkanı Hacı Avşar tarafından mezarlıkta görevlendirildi. 
     Mezarlıktaki görevine başlayan ve gece eksi 5 derece soğukta mezarlık nöbeti tuttuğunu belirten Türker, konu yargıya intikal ettiği için açıklama yapamayacağını, hakkını da sonuna kadar arayacağını kaydetti. Türker, verilen her görevin kutsal olduğunu da söyledi. 
     Belediye Başkanı Hacı Avşar imzasıyla tebliğ edilen görevlendirme emri yazısında, Türker'in ''amire itaatsizlik ve Belediye'yi aşağılayıcı hareketlerde bulunduğu'' gerekçesiyle 1 8 oranında ücret kesmeyle cezalandırıldığı ve Belediye'ye ait mezarlıkta görevlendirildiği belirtildi. 
     
     ''MEZARLIKTA DOSYALAMA SİSTEMİ BAŞLATIYORUZ'' 
     Ulukışla Belediye Başkanı Hacı Avşar ise ''Mezarlıkta dosyalama sistemi başlatıyoruz, bu nedenle devlet memurunun çalışması anlamında o arkadaşımızı görevlendirdik. Devlet memurunun nasıl çalıştığı belli, elinde mezarlıkta görevlendirildiğine dair yazı var'' dedi. 
     Ulukışla Kaymakamı Muhittin Pamuk, konudan haberdar olduklarını ve gerekli incelemeleri başlattıklarını belirterek, iddiaların araştırılacağını, sorumlular kim olursa olsun gerekenin yapılacağını söyledi. Devlet memuru olarak görev yaparken, mezarlıkta görevlendirilen Agah Özsunay Türker, Ulukışla Kaymakamı Muhittin Pamuk tarafından oluşturulan Ulukışla İlçesi İnsan Hakları Kurulu'nda da 1 Aralık 2000 tarihinden beri görev yapıyor. Ulukışla Belediye Başkanı Hacı Avşar da 28 Mart 2004 yerel seçimlerinin ardından aynı kurulda görev almıştı. 
     
</TEXT>
</DOC>
