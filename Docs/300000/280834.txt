<DOC>
<DOCNO> 280834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas11.html </URL>
<DATE> 2005/03/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Rus ordusu gişe rekoru kıran 'Türk Hamlesi'ni topa tuttu 
</HEADLINE>
<TEXT>

     LONDRA, DHA 

      RUSYA'da gişe rekorları kıran Türk Hamlesi Turetsky Gambit adlı film Rus ordusunun eleştiri oklarına hedef oldu. Rus yazar Boris Akunin'in aynı adlı romanından beyaz perdeye uyarlanan ve 1877-1878 Osmanlı-Rus savaşını konu alan filmde Rusların milli kahramanı General Mikhail Skobelev'in 'kadın düşkünü bir züppe' gibi gösterildiğini savunan Rus ordusu, gerçeğin çarpıtıldığını söyledi. 
     İngiliz The Guardian gazetesinin haberine göre, Rus Savunma Bakanlığı'nın resmi gazetesi Kızıl Yıldız'da yayımlanan bir makalede, "Tarihteki gerçek kahraman yerine filmde züppe bir karakter karşımıza çıkıyor" ifadesi kullanıldı. 
     
     'GERÇEKLERİ TEKRAR KURGULAMAK GİBİ BİR NİYETİM YOK' 
     Filmin yönetmeni Canik Fayziyev ise bunun bir macera film olduğunu ve yaşanmış olayları tekrar kurgulamak gibi bir niyetinin zaten bulunmadığını söyledi. Fayziyev, ordudan aldığı eleştiri karşısında, "Macera filmi olarak tanıtılan bir eseri izlerken bundan tarih dersleri çıkarmayı umanlara karşı ne söyleyebilirim" diye konuştu. 
     Atı gibi üniforması da beyaz olduğu için 'Beyaz General' olarak bilinen Skobelev, Çarlık Rusyası'nın en önemli komutanlarından biri olarak tanınıyordu. 38 yaşında ölen Skobelev, 1877'de Plevne Kalesi'nin ele geçirilmesinde de rol oynamıştı. 
     
     İLK HAFTADA 6.5 MİLYON DOLARLA REKOR KIRDI 
     22 Şubat'ta gösterime giren film, Rusya, Ukrayna ve Kazakistan'da ilk hafta içinde 6.5 milyon dolarlık hasılat yakalamıştı. Türk Hamlesi, bu başarısıyla, Rusya'da ilk hafta içinde 5.3 milyon dolar kazandıran 'Night Watch' Gece Nöbeti adlı filmi geride bıraktı. 2'nci haftasında 13 milyon dolar hasılat yapan ve 3.5 milyon dolarlık bütçesiyle Rus sinema tarihinin en pahalı yapımlarından biri olan Türk Hamlesi'nde Enver Efendi'nin Sultan Abdülhamit'in talimatıyla yanlış istihbarat yaymak için Rus hatlarına sızması ve Plevne Savaşı çevresinde gelişen olaylar anlatılıyor. 
     
</TEXT>
</DOC>
