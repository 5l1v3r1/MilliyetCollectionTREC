<DOC>
<DOCNO> 263148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy05.html </URL>
<DATE> 2004/08/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
CHP'de ihracı istenen milletvekillerinin kafası karışık 
</HEADLINE>
<TEXT>

     CHP Yüksek Disiplin Kurulu YDK , Parti Meclis'nde partiden kesin ihracı istenen üç milletvekilinin savunmalarını dinlemek üzere pazar günü toplanacak. Ancak, üç milletvekili, toplantıya katılıp katılmama konusunda hala karar veremedi. 
     İhracı istenen İstanbul milletvekilleri Hasan Aydın ve Ahmet Güryüz Ketenci ile Ankara Milletvekili Mehmet Tomanbay'ın pazar günü YDK'da savunmalarını vermesi gerekiyor. YDK toplantısına katılıp katılmama konusunda hala kararsızlık yaşayan milletvekillerinden Aydın ve Tomanbay yazılı savunmalarını hazırlarken, Ketenci "gerekirse" hazırlayacağını söyledi. 
     Söz konusu milletvkilleri ANKA'ya bilgi verirken, YDK'nın parti yönetiminin isteği dışında bir karar veremeyeceği görüşünü savunarak toplantıya katılıp katılmama konusunda henüz karar vermediklerini bildirdiler. Ankara Milletvekili Mehmet Tomanbay, kararsızlığını dile getirirken, "Net değil, bakarsın katılırım, bakarsın katılmam. Zaten, YDK'dan ciddi bir karar çıkacağını sanmıyorum" dedi. 
     YDK'da Genel Başkan Deniz Baykal'ın talimatıyla hareket edildiğini öne süren Tomanbay, şöyle dedi 
     "Ben 16 yaşından bu yana, yaşımı da bir yaş büyüterek CHP'li oldum. Şimdi ne Genel Başkan, ne de YDK benim CHP'liliğimi ortadan kaldırabilir. Bu kurulun, bağımsız olmadığına inanıyorum. YDK üyesi olup bana 'Yüzde 100 haklısınız ama ne yapalım mecburen bu kararlara katlanıyoruz' diyen arkadaşlarım var. Yani ben, bu kurulun kesinlikle bağımsız ve tarafsız karar alabileceğine inanmıyorum." 
     
     KARAR İÇİN İSTANBUL'A GİTTİ 
     Kararsız olan bir diğer milletvekili Hasan Aydın ise YDK toplantısı öncesinde İstanbul'a gitti. Bir yazılı savunma hazırladığını bildiren Aydın, "Hala kafamda bir karar yok. Toplantıya katılıp katılmama konusunda kararsızım" diye konuştu. Aydın, İstanbul'da partililerle görüşmeler yapacağını ve kararını vereceğini bildirdi. 
     Ahmet Güryüz Ketenci de YDK'nın tarafsız karar veremeyeceğini ileri sürerek, henüz yazılı bir savunma hazırlamadığını, ancak "gerekirse" hazırlayacağını söyledi. 
     Üç milletvekili, YDK toplantısı öncesinde biraraya gelerek "durum değerlendirmesi" yapacak. YDK, geçtiğimiz hafta milletvekillerinin "tedbir" kararına itirazlarını görüşmüş ve tedbirin kaldırılması talebini yerinde bulmamıştı. 
     
</TEXT>
</DOC>
