<DOC>
<DOCNO> 266828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun41.html </URL>
<DATE> 2004/08/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ay Mama Kilisesi'ne saldırı... BM Barış Gücü, saldırıdan üzgün... 
</HEADLINE>
<TEXT>

     Kıbrıs'ta görev yapan BM Barış Gücü UNFİCYP , Ay Mama Kilisesi'ne yönelik bombalı saldırıdan üzgün olduğunu bildirdi. 
     Barış Gücü Sözcüsü Brian Kelly, Rum kesimi haber ajansına yaptığı açıklamada, saldırıya ilişkin soruşturmanın sonucunu beklediklerini kaydetti. 
     
     BM HEYETİ ADA'YA GELDİ 
     Bu arada, Barış Gücü'nün yeniden yapılanması ile ilgili araştırma ve görüşmeler yapacak BM heyeti Ada'ya geldi. 
     UNFİCYP Sözcüsü Kelly, BM heyetinin Genel Sekreter Kofi Annan'ın 26 Mayıs 2004 tarihli raporunda yer verdiği, Barış Gücü'nün görev kapsamının yeniden değerlendirilmesi konusu çerçevesinde Kıbrıs'a geldiğini bildirdi. 
     Heyetin Ada'da ilk elden bazı incelemelerde bulunacağını belirten Kelly, heyetin elde ettiği bulguları genel sekretere rapor olarak sunacağını söyledi. 
     BM yetkililerinin KKTC'de de temaslarda bulunması bekleniyor. 
     
     UNFICYP'NİN MEVCUDUNUN AZALTILMASI GÜNDEMDE 
     Öte yandan Rum basını, BM'nin, Rum yönetiminin tepkisine rağmen UNFICYP'nin mevcudunu azaltmaya kararlı olduğunu yazdı. 
     Alithia gazetesi, Ada'ya gelen BM heyetinin temaslarının konusunun, UNFICYP'nin mevcudunun düşürülmesi ile görev şartlarının değiştirilmesi olacağını belirtti. 
     BM temsilcilerinin temaslarına 30 Ağustos Pazartesi günü başlayacakları kaydedilen haberde, temsilcilerin ''Toprakla ilgili bugünkü durum ve sınır kapılarının açılmasının ardından iki toplum arasındaki ilişkiler ile askeri varlığın azaltılarak polis gücünün güçlendirilmesi halinde durumun nasıl şekilleneceği'' konularını araştıracağı ifade edildi. 
     KKTC Başbakanı Mehmet Ali Talat, daha önce yaptığı açıklamada, Barış Gücü askerlerinin sayısının azaltılması ve buna uygun olarak görev tanımlarının değişmesinin gerektiğini belirtmişti. 
     Talat, Kıbrıs'ta çözüme karşı çıkan Rum yönetiminin, Barış Gücü'nün varlığının aynen devam etmesini istediğine de dikkat çekerek, şöyle demişti 
     ''Rum yönetimi ısrarla Barış Gücü'nü aynı şekilde tutmaya çalışıyor. Amacı da Kıbrıs sorununu kendi politikaları çerçevesinde 'Türk askerinin buradaki varlığı' meselesine indirgemektir. Buna BM'nin rağbet etmemesi gerekir. Çözümde isteksiz olan Rum tarafı statükoyu BM Barış Gücü'nü kullanarak sürdürmek istiyor. Hem çözüme engel olacaksın, hem de Barış Gücü'nün buradaki varlığının devamında ısrar edeceksin. Bunlar uyumlu tutumlar değil.'' 
     
</TEXT>
</DOC>
