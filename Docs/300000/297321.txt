<DOC>
<DOCNO> 297321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo30.html </URL>
<DATE> 2004/12/13/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Göksu Yenilgiye kendimiz sebep olduk... 
</HEADLINE>
<TEXT>

     Diyarbakırspor Kulübü Başkanı Ahmet Göksu, Çaykur Rizespor maçında aldıkları yenilgiye kendilerinin neden olduğunu söyledi. 
     Göksu, deplasmanda dün oynadıkları Çaykur Rizespor maçına çok iyi başladıklarını ve ilk 5 dakikada 3 gol fırsatını değerlendiremediklerini belirterek, 6. dakikada Stavreski'nin kırmızı kart görmesi sonucu takımının 10 kişi kaldığını hatırlattı. 
     33. dakikada gelişen ani bir ataktan gol yemelerine rağmen takımının iyi oyun sergilediğini ve gol fırsatı yakaladığını ifade eden Göksu, şöyle dedi 
     ''44. dakikada Sinan Demircioğlu, hiçbir futbolcuya yakışmayacak bir hareketle kırmızı kart görünce 9 kişi kaldık. Maçın 2. yarısında sahada kalan 9 oyuncumuz tüm çabayla Diyarbakırspor'u onurlu şekilde temsil ederek fark yemekten kurtarmıştır. Kendilerini bu özverileri için tebrik ediyoruz. 11 kişi oynasaydık, maçtan kesinlikle puanla ayrılırdık. Yenilgiye kendimiz sebep olduk. 
     Takımıma güveniyorum. Teknik Direktör Ümit Kayıhan'ın takımdan ayrılacağı söylentileri doğru değildir. Bu zor günleri atlatacağız.'' 
     
     SİNAN'A CEZA VERİLECEK 
     Göksu, maçta gereksiz kart gördüğü için takımını sorumsuzca eksik bırakan Sinan Demircioğlu'na para cezası verileceğini belirterek, ''Hocamızla konuşup ceza miktarını belirleyeceğiz'' diye konuştu. 
     
</TEXT>
</DOC>
