<DOC>
<DOCNO> 261402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo22.html </URL>
<DATE> 2004/08/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
''Rüya Takım'' İstanbul'da... 
</HEADLINE>
<TEXT>

     Amerikan Profesyonel Basketbol Ligi NBA yıldızlarından kurulu ABD Milli Basketbol Takımı'nın antrenörü Larry Brown, İstanbul'da bulunmalarının kendileri için büyük onur olduğunu söyledi. 
     ABD Milli Takımı kafilesinin Çırağan Kempinksi Otel'e yerleşmesinin ardından düzenlenen ve oyunculardan Lamar Odom'un da katıldığı basın toplantısında Larry Brown, İstanbul'a yeni geldiklerini ve yorgun olduklarını belirterek, şunları kaydetti 
     ''Daha bavullarımız bile otele ulaşmadı. Almanya ve Sırbistan- Karadağ maçlarının ardından Atina Olimpiyat Oyunları öncesi son hazırlık maçlarımızı Türkiye ile yapacağız. Basketbolu seven bir ülkeye gelmek çok güzel. Hazırlık maçlarında güzel oynarsak basketbolu seven kitleyi daha da genişletmiş olacağız. Olimpiyat Oyunları öncesi eksiklerimizi son kez Türkiye maçlarında göreceğiz.'' 
     
     ''ARZULADIĞIMIZ TAKIMLA GELMEDİK'' 

     Antrenör Brown, Atina Olimpiyat Oyunları için kurdukları takımın, ABD'yi temsil etmesi yönünde arzuladıkları ekip olmadığını dile getirdi. 
     Brown, kadroda bulunan oyuncuların tecrübesinin fazla olmadığını vurgulayarak, ''Porto Riko'daki hazırlık kamplarında başka oyuncular da vardı. Ama şimdi bu ekiple mücadelemizi sürdürüyoruz. Hazırlık maçlarıyla genç oyuncularımızın tecrübesini artırmaya çalışıyoruz. Yolumuz henüz uzun. Bu nedenle Atina'da dikkatli olmalıyız'' dedi. 
     ABD'li antrenör, takım kaptanı Allen Iverson konusundaki soruları ise ''Iverson büyük oyuncu. Kazanmak için elinden geleni yapıyor. Takımın en deneyimli oyuncusu kendisi. Takımda birçok yıldız oyuncum bulunuyor. Ancak herkes yıldız oyuncu gibi oynayamaz. Bu kazanmak için bize yetmez. Mücadele edecek oyuncu da bulunmalı'' diye yanıtladı. 
     Brown, son dönemde diğer ülke takımlarına karşı zorlanmaları yönünde ise şunları söyledi 
     ''Ülkeler arasındaki fark kapanıyor. Güney Amerika'da çok iyi takımlar var. Çin de büyük bir gelişme gösterdi. NBA'ye dışardan çok oyuncu geliyor. Bu basketbola olumlu yansıyor. Bu sayede rekabet artıyor.'' 
     
     ''TÜRKİYE'Yİ İZLEMEDİM'' 

     Larry Brown, oyunlar öncesi iki hazırlık maçı yapacakları Türkiye'yi hiç izlemediğini söyledi. 
     Antrenör olarak rakip takımı izleme anlayışına sahip olmadığını kaydeden Brown, ''Biz rakip takımın yapıp ettiklerinden çok, kendi yapmamız gerekenlere bakıyoruz. Kendi planlarımız üzerinde duruyoruz. Türkiye'de basketbol popüler oluyor'' dedi. 
     ABD'li çalıştırıcı, Olimpiyat Oyunları'ndaki şansları konusunda da şöyle konuştu 
     ''Hazırlık çalışmaları kapsamında İtalya, Almanya ve Sırbistan- Karadağ ile oynadık. Şimdi de Türkiye ile karşılaşacağız. Olimpiyat Oyunları'nda altın madalya almak kolay değil. Herhangi bir madalyaya ulaşmak kolay değil. Bunun için çok çalışmalıyız. Başarı için bu şart. Yenildiğimiz İtalya maçından çok şey öğrendik. Türkiye maçları da bize çok şey öğretecek. Kadroda olmayan oyuncularla ilgili yorumlar yapılıyor. Ancak ben olmayan oyuncular için bir şey diyemem. Kadrodaki oyuncular hakkında konuşabilirim. NBA'in önemli oyuncularının olmaması genç oyuncuların önünü açtı. Eskiden en iyi oyuncuları alıp çalışmadan diğer takımları yeniyorduk. Ancak rakiplerimiz de artık daha güçlü. Bu nedenle daha çok çalışmamız gerekiyor.'' 
     
     ''MEHMET'İN ŞAMPİYONLUĞUMUZDA BÜYÜK PAYI VAR'' 

     Milli takımın yanı sıra NBA'de Detroit Pistons'ı çalıştıran Larry Brown, eski oyuncusu Mehmet Okur'un da geçen sezonki şampiyonlukta büyük payı olduğunu ifade etti. 
     Brown, Mehmet Okur'u az oynattığı için Türkiye'de kendisine kızanların olduğunu duyduğunu vurgulayarak, ''Mehmet, genç ve iyi oyuncu. Detroit Pistons'ın organizasyonunda önemli roller alıyordu. Şampiyonlukta da büyük payı var. Şimdi Utah Jazz'a transfer oldu'' dedi. 
     NBA'de oynayan bir diğer Türk oyuncu Hidayet Türkoğlu hakkındaki düşüncelerini de anlatan Brown, ''Hidayet'i ben Philadelphia 76'ers'de antrenörken almak istedim. O zaman olmamıştı. Kendisi oynadığı takımlarda çok iyi performans ortaya koydu'' diye konuştu. 
     
     ''ÜLKEMİZİ TEMSİL ETMEK BİZİM İÇİN BÜYÜK ONUR'' 

     Larry Brown, teknik heyet ve oyuncu olarak ABD'yi Olimpiyat Oyunları'nda temsil etmenin kendileri için büyük onur olduğunu kaydetti. 
     Oyuncu olarak 1964 Tokyo Olimpiyat Oyunları'nda altın madalya kazandıklarını ve bunun kendilerine gurur verdiğini belirten ABD'li çalıştırıcı, ''Olimpiyat Oyunları'nda antrenör ve oyuncu olarak ülkemiz için madalya almak büyük mutluluk. Ayrıca bu tip organizasyonlarda yer almak basketbolun tanıtımına katkı yapar'' dedi. 
     
     ODOM ''TÜRKİYE MAÇLARINI HEYECANLA BEKLİYORUZ'' 

     ABD Milli Takımı'nın genç oyuncularından Lamar Odom ise Türkiye ile yapacakları hazırlık maçlarını heyecanla beklediklerini söyledi. 
     Odom, İstanbul'da bulunmaktan mutluluk duyduklarını ifade ederek, şöyle konuştu 
     ''Biz buraya ABD basketbolunu tanıtmaya geldik. Bunun için elimizden geleni yapacağız. Atletik ve basketbol yetenekleri fazla olan bir takımız. Yine de doğruları yapmak gerekiyor. Savunma her şeyden önemli. Sırbistan-Karadağ maçında bunları iyi yaptık. Rakiplerimizle yaptığımız maçlar büyük heyecan içinde geçiyor. Herkes bize karşı iyi oynamaya çalışıyor. Ayrıca ülkemizi temsil etmek bizim için büyük bir onur. Ülkem adına basketbol oynamak müthiş bir duygu.'' 
     
</TEXT>
</DOC>
