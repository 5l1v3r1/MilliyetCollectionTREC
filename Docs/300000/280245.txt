<DOC>
<DOCNO> 280245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/spor/spo15.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kura günü 

FUTBOLDA Türkiye Kupası 1. Kademe müsabakaları kura çekimi bugün Ankara'da yapılacak. Kuraya 2003-04 sezonunda Birinci Süper Lig'den düşen 3, 2. Lig A Kategorisi'nde oynayan 18, aynı sezon sonunda 2. Lig B Kategorisi'nde gruplarında ilk 4 dereceyi alan 12 olmak üzere toplam 33 takım katılacak. 

Arabalar tamam 

VAKIFBANK olimpiyat ve paralimpik oyunlarında madalya kazanan sporculara vaad ettiği otomobilleri dün düzenlenen törenle verdi. Törene katılan Başbakan Yardımcısı ve Devlet Bakanı Mehmet Ali Şahin "Bu arabalarla artık Pekin'e kadar gidersiniz. Bagajında da daha fazla madalya ile de dönmelisiniz" şeklinde espri yaptı. 

Borç Leeds'e sahasını sattırdı 

İNGİLTERE'NİN ünlü kulüplerinden Leeds United, 72 milyon dolara ulaşan kulüp borçlarını azaltabilmek için antrenman sahasını sattı. Takımın operasyonlar yetkilisi Shaun Harvey, "Normal şartlar altında olmaması gereken bir olay, ancak bizim durumumuzda olan bir kulübün yapacak bir şeyi yok" dedi. 

İdman verdi altını kaptı 

DÜNYA şampiyonu Mehmet Özal'a, Milli Takım kamplarında antrenman veren işitme engelli İlhan Çıtak, Bulgaristan'da düzenlenen 1. İşitme Engelliler Grekoromen Güreş Şampiyonası'nda altın madalyaya ulaştı. Mehmet Özal ile çalışmasının kendisine büyük yarar sağladığını anlatan Çıtak "Sidney'de yapılacak olimpiyatlarda madalya kazanmak istiyorum" dedi. 

Arınç'tan uyarı 

TBMM Başkanı Bülent Arınç, Atina olimpiyatının madalyalı sporcuları ile Paralimpik olimpiyatında madalya kazanan Korhan Yamaç'ı kabulü sırasında geçtiğimiz günlerde baba olan Halil Mutlu'ya takıldı. Arınç, "Çocuğuna Türk ismi koy. Duyuyorum, öyle Van Hooijdonk falan, koyma" şeklinde espri yaptı. 


</TEXT>
</DOC>
