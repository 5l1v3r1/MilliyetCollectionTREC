<DOC>
<DOCNO> 262666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yasam/axyas02.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kusursuz' eşten boşanmaya engel 
</HEADLINE>
<TEXT>


Yargıtay, dayak ve aldatma gerekçesiyle 'tam kusurlu' erkeğin, hiç kusuru bulunmayan eşine dava açıp boşanmasının yasaya aykırı olduğuna hükmetti 

ANKARA Milliyet 

İçtihat niteliğinde karar 
YARGITAY, karısını döven, sadakatsiz bir kocanın da boşanmak için başvurabileceğini, ancak bu kişinin hiçbir kusuru bulunmayan eşinden ayrılmasının mümkün olmadığını belirtti. Bir boşanma davasının temyiz incelemesini yapan Yargıtay 2. Hukuk Dairesi'nin içtihat niteliğindeki kararında, evliliğin temelinden sarsılması nedeniyle çiftin anlaşmalı açtığı davada, kocanın karısını sürekli dövdüğü, sadakatsiz davrandığı, "tam kusurlu" olduğu saptandı. 

Karşı tarafta kusur şart 
'TAM kusurlu" eşin de dava açma hakkı bulunduğu belirtilirken, bu durumdaki eşin, davayı kendi yararına kararla sonuçlandırmasının mümkün olamayacağı, boşanmak isteyen kişinin, evliliği temelinden sarsacak davranışlarda bulunarak, anlaşmalı boşanmaya eşini zorlayabileceği kaydedildi. Kararda, boşanmaya karar verilebilmesi için, karşı tarafın az da olsa kusurunun bulunması gerektiği belirtildi. 

Kadında kusur bulunamadı 
AZ kusurlu karşı tarafın boşanmaya itirazının "hakkın kötüye kullanımı" niteliğinde olması, eş ve çocuklar için korunmaya değer bir yararın bulunmadığının anlaşılması halinde boşanma kararı verilebileceği vurgulandı. Kararda, dava konusu olayda, evliliğin sarsılmasına rağmen, boşanılmak istenen eşte hiçbir kusur bulunmadığı için, boşanmaya karar verilmesinin usul ve yasaya aykırı olduğu anlatıldı. 


</TEXT>
</DOC>
