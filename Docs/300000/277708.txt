<DOC>
<DOCNO> 277708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun33.html </URL>
<DATE> 2004/10/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Almanya Türkiye raporundan büyük mutluluk duyduk 
</HEADLINE>
<TEXT>

     Almanya Dışişleri Bakanı ve Başbakan Vekili Joschka Fischer, AB Komisyonu'nun bugün Türkiye ile ilgili açıkladığı olumlu rapordan büyük mutluluk duyduklarını söyledi. 
     Fischer, Dışişleri Bakanlığı'nda düzenlediği basın toplantısında, Almanya Başbakanı Gerhard Schröder'in Hindistan'da olması nedeniyle hükümet adına yaptığı açıklamada, ''AB Komisyonu'nun Türkiye raporundan büyük mutluluk duyduk. Başbakan Schröder de daha önce yaptığı açıklamalarda, raporun olumlu olması durumunda Aralık ayındaki zirvede Türkiye ile üyelik müzakerelerine başlanmasından yana oy kullanacağımızı açıklamıştı'' dedi. 
     Raporun hazırlanmasında AB Komisyonu'nun genişlemeden sorumlu üyesi Günter Verheugen'in çabalarını da takdir eden Fischer, raporda olumlu ifadelerin yer aldığını ve üyelik müzakerelerinde siyasi risklerin hesaplanabilir olduğunu söyledi. 
     Söz konusu olanın şimdi Türkiye'nin üye olmasının değil, üyelik müzakerelerine başlanması olduğuna işaret eden Fischer, çok önemli bir aşamaya gelindiğini, kabinede de bu konuyu görüştüklerini, Türkiye ile üyelik müzakeresi sürecini büyük beklentiler ile izlediklerini kaydetti. 
     Fischer, bir gazetecinin üyelik müzakerelerinin 7 ila 8 yıl sürebileceği şeklinde görüşlerin bulunduğunu hatırlatması üzerine de ''Bunu olası görmüyorum. Müzakerelerin 10 ila 15 yıl sürmesi gerçekçi görünüyor. Bu süre içinde Türkiye'deki gerçek gelişmeleri ve uygulamaları da izleyeceğiz. Bunlar Türkiye için de çok önemli'' dedi. 
     Birlik partilerinin CDU CSU , Türkiye ile üyelik müzakerelerine başlanmasına karşı çıkmalarıyla ilgili bir soru üzerine de Fischer, Türkiye konusunda yersiz endişelerin güncel iç politik çıkarlardan dolayı yaratıldığını belirtti. 
     Müzakereler sonucunda Türkiye'nin Avrupa'ya tümüyle uygun olduğu yönünde karar alınması durumunda tam üyeliğin gerçekleşeceğini hatırlatan Fischer, ''AB Komisyonu'nun raporu Verheugen'in tavsiyeleri doğrultusunda oybirliği ile onaylandı. Bu raporda şartlar açıkça belirtildi'' dedi. 
     Müzakerelerin Türkiye'nin AB'ye üye olması için yapıldığını da ima eden Fischer, ''Türkiye ile üyelik müzakerelerinin sonucu açık, ancak hedef açısından değil. Aralık ayındaki zirvede de Türkiye ile üyelik müzakerelerine başlanması konusunda olumlu karar alınacağına inanıyorum'' diye konuştu. 
     Fischer, Avrupa Anayasası'nın eleştirilmesi ile ilgili bir soruya karşılık da bu eleştirilerin Türkiye ile ilgili olmadığını söyledi. 
     Fischer, başka bir soru üzerine, ''raporda Türkiye'den yerine getirmesi beklenilen şartların çok ağır olduğuna inanmadığını, şartların yerine getirilmesinde Türkiye'ye olduğu kadar AB'ye önemli görevler düştüğünü'' belirtti. 
     Başbakan Recep Tayyip Erdoğan'ın raporu olumlu karşılamasından da mutluluk duyduğunu ifade eden Fischer, raporda Türkiye'ye karşı ayrımcılık yapılmadığını, raporun Aralık ayında yapılacak AB zirvesine önemli bir temel teşkil etmesi gerektiğini söyledi. 
     
</TEXT>
</DOC>
