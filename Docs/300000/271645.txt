<DOC>
<DOCNO> 271645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun34.html </URL>
<DATE> 2004/09/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Putin, terörle mücadele kararnamesini imzaladı 
</HEADLINE>
<TEXT>

     Rusya Devlet Başkanı Vladimir Putin, ''Terörizmle Daha Etkili Mücadele İçin Alınması Gereken Acil Önlemler'' adlı kararnameyi imzaladı. 
     Rus Enformasyon ajansı RIA Novosti'nin, Rusya Devlet Başkanlığı Basın Bölümü tarafından yapılan açıklamaya dayanarak verdiği habere göre, yeni kararnamede hükümet, Acil Durumlar Bakanlığı, Rus iç istihbarat servisi FSB, İçişleri Bakanlığı, Savunma Bakanlığı ve Narkotik bölümüne, bu kurumlar ve Kuzey Kafkasya'daki durumun düzeltilmesinde yer alan güçler arasında yeni bir koordinasyon sistemi oluşturulması konusundaki önerilerini 2 hafta içinde hazırlamalarını istedi. 
     Kararnamede, bu kurumlardan Rusya sınırları içinde acil durumların önlenmesi ve elimine edilmesi için kurulması gereken sistem konusundaki önerilerin aynı süre içinde hazırlamaları istendi. 
     Hükümetten hazırlanacak önerileri etkili bir devlet yönetimi sistemi oluşturulması için biraraya getirerek bir ay içinde Kremlin'e sunması istenen kararnamede, şunlar kaydedildi 
     ''Terörist eylemlerde yer alacak kişilerin Rusya Federasyonu'na girişini engellemek için diplomatik temsilcilikler ve konsoloslukların vizeler üzerindeki kontrolü sıkılaştıracak önlemler alması gerekiyor. Rusya'nın vizesiz geçiş anlaşması yaptığı ülkelerin vatandaşlarının girişlerinde yeni bir düzenleme için gerekli önlemlerin alınması da gerekiyor.'' 
     
</TEXT>
</DOC>
