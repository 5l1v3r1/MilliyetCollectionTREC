<DOC>
<DOCNO> 288294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun11.html </URL>
<DATE> 2004/11/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Arafat Kahire'deki törenin ardından Ramallah'a götürülüyor... 
</HEADLINE>
<TEXT>

     Filistin Devlet Başkanı Yaser Arafat'ın naaşı, Mısır'ın başkenti Kahire'de düzenlenen resmi askeri cenaze töreninin ardından uçakla Ramallah'a götürülüyor. 
     Filistin mücadelesinin lideri ve Devlet Başkanı Yaser Arafat için, Mısır'ın başkenti Kahire'de dünya liderlerinin bir araya geldiği bir cenaze töreni düzenlendi. 
     Gazetecilerin camiye ve liderlerin kabul edildiği çadıra alınmadığı tören, askeri olduğu için halka kapalı yapıldı. 
     Mısır devlet televizyonu tarafından naklen yayımlanan tören, yoğun güvenlik önlemleri altında TSİ 10.00'da başladı. Filistin bayrağına sarılı Arafat'ın naaşı, ilk olarak cenaze namazı için Galaa askeri kulübü içindeki camiye getirildi. 
     El Ezher Şeyhi Muhammed Seyid Tantavi, ''Arafat, yaşamı boyunca cesaret ve onurla halkına hizmet etti. Şimdi ruhu için dua edelim'' diyerek namazı başlattı. 
     Cenaze namazından sonra camiden çıkarılan Arafat'ın naaşı, 6 siyah atın çektiği gümüş top arabasına konularak Mısır tören kıtasına devredildi ve askeri törenin yapılacağı alana doğru hareket etti. 

     
</TEXT>
</DOC>
