<DOC>
<DOCNO> 276897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/yasam/yas18.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



MERSİN 

'Yüksek doz' can aldı 
DHA 
Yıllar önce babası, annesi ve üvey kız kardeşi trafik kazasında, kardeşi de uyuşturucu kullandıktan sonra boğularak ölen müteahhit Adnan Çakıroğlu'nun 32 sonu da korkunç oldu. İddiaya göre, önceki gün hemşire sevgilisiyle tartışan Çakıroğlu, Girne Sitesi'ndeki evinde, aşırı dozda uyuşturucudan can vermiş halde bulundu. 

BOLU 

S.A.'ya sahip çıktılar 
DHA 
Anne ve babası tarafından dövüldüğü öne sürülen 3.5 yaşındaki S.A.'ya babaannesi Hatice ve dedesi Mustafa A. sahip çıktı. Torununun başından ayrılmayan babaanne, "Gelinim daha önce de torunumu dövmüştü. Çocuğu dövdükten 4 gün sonra durumu ağırlaşınca hastaneye getirmişler. Onu görmeye bile gelmediler. Sosyal Hizmetler çocuğu almak isterse, davacı olacağım" dedi. Küçük ağabeyi İ.A. 7 da, anne ve babasının kardeşini sopayla dövdüğünü söyledi. 

ERZURUM 

Tezek kavgası 1 ölü 
Pasinler'e bağlı Ügümü köyünde, F.T. ile traktörüyle yaş tezeğin üzerinden geçtiği iddia edilen Tarih ailesi arasında tartışma çıktı. Kavgaya dönüşen tartışmada F.T., ruhsatsız otomatik silahla bastığı evlerinde Bediha, Sezer, Belkıs ve Behçet Tarih ile Suzan Yazan, Ferzande Turhal, Özlem Tan ve Ferhat Tuğrul'u vurdu. Bediha Tarih 40 ölürken, hastaneye kaldırılan yaralılardan Sezer Tarih'in durumunun da ağır olduğu bildirildi. Kaçan F.T. ise aranıyor. 

FRANSA 

'Miss France 2005' finali Türkiye'de... 
Türkiye, gelecek yıl düzenlenecek Miss France güzellik yarışmasına ev sahipliği yapacak. Miss France 2005 yarışmasının finali öncesi 47 kız Türkiye'de kamp yapacak ve final gecesi gösterilecek görüntüler, Türkiye'nin tarihi, turistik ve kültürel mekanlarında çekilecek. Fransa'nın tüm bölgelerinden seçilen güzellerin gösterilecek görüntülerinin çekimleri Antalya ve Pamukkale'de yapılacak. Fransız basınından çok sayıda ekip Türkiye'ye gelecek. 4 Aralık'ta canlı yayımlanacak yarışmayı 16 milyon kişi izleyecek. 

DANİMARKA 

"Kutup bizimdir" 
DIŞ HABERLER SERVİSİ 
Danimarka, Kuzey Kutbu deniz dibinin topraklarının uzantısı olduğu savını kanıtlamak amacıyla araştırma başlattı. Yarı özerk Grönland'da toprakları olan Danimarka, Kanada ve Rusya ile, kuzeydenizi petrolleri üzerinde hak iddia ediyor. 


</TEXT>
</DOC>
