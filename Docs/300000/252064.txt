<DOC>
<DOCNO> 252064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/aspo.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CONCEICAO GELDİ 
</HEADLINE>
<TEXT>


Cim-Bom'un Real Madrid'den transfer ettiği Brezilyalı futbolcu dün İstanbul'a indi. Taraftarların büyük ilgi gösterdiği sambacı bugün sağlık kontrolünden geçecek, ardından da imza atacak 


Tehlike atlattı 
GALATASARAY'IN anlaşmaya vardığı Brezilyalı futbolcu Flavio Conceicao dün akşam İstanbul'a geldi. Menajeri ve Galatasaray Dış İlişkiler Sorumlusu Mustafa Turgun ile özel bir uçakla Atatürk Havalimanı'na inen Conceicao'yu yönetici Fatih Gökşen ve bir grup Sarı - Kırmızılı taraftar karşıladı. Taraftarların yoğun sevgi gösterisinde bulunduğu sambacı korumalara rağmen ezilme tehlikesi atlattı. 

21 saat uçtu 
CONCEİCAO'NUN Brezilya'nın başkenti Rio de Jenerio'dan Madrid'e, buradan Paris'e, oradan da 75 bin dolara tutulan özel uçakla İstanbul'a geldiği öğrenildi. 21 saat süren yorucu yolculuk sonrası indiği İstanbul'da taraftarın gösterdiği büyük ilgi sambacıyı şaşırttı. Akşam yemeğini Galatasaray Adası'nda yöneticilerle birlikte yiyen Conceicao bugün sağlık kontrolünden geçmesinin ardından sözleşme imzalayacak. 

'Çok etkilendim' 
Gördüğü ilgi karşısında oldukça şaşıran Conceicao Türkiye'nin atmosferinden çok etkilendiğini söyledi. Brezilyalı yıldız "Bu İstanbul'a ilk gelişim. Real Madrid'de oynarken, hiç gelme fırsatım olmamıştı. Anlattıklarından daha güzel bir kent" dedi. Conceicao "Galatasaray taraftarının benden çok şey beklediğini biliyorum. Bu muhteşem taraftara layık olmaya çalışacağım. Başarı ekip işidir. Çok çalışıp, hep beraber başarılı olacağız" ifadesini de kullandı. 




</TEXT>
</DOC>
