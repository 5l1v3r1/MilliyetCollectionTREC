<DOC>
<DOCNO> 277804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo19.html </URL>
<DATE> 2004/10/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gençlerbirliği'nde Oğuz Çetin dönemi başladı... 
</HEADLINE>
<TEXT>

     Gençlerbirliği, teknik direktör Oğuz Çetin ile anlaştı. 
     Erdoğan Arıca'nın istifa etmesinden sonra teknik direktör arayışını sürdüren Gençlerbirliği yönetimi, Fenerbahçe'nin ve milli takımın eski futbolcusu Oğuz Çetin ile 2 yılı opsiyonlu yıl sonuna kadar sözleşme imzaladı. 
     Oğuz Çetin'in yardımcılıklarını Fenerbahçe'nin eski futbolcularından Osman Özdemir ile Murat Göksu yapacak. 
     Beştepe İlhan Cavcav Tesisleri'nde yapılan imza töreninde bir konuşma yapan kulübün basın sözcüsü Muammer Akyüz, Gençlerbirliği'nin bünyesine uygun bir teknik adamla anlaşma sağladıklarını belirterek, ''Gençlerbirliği'ni hedefine götürecek, bünyesine uygun, futbolcu ve karakter olarak kendisini kabul ettirmiş Oğuz hocayla anlaştık. Oğuz Çetin, imparator lakabını almış Türkiye'deki tek adamdır. Oğuz hocamızla Gençlerbirliği, kendisinden beklenilen performansına önümüzdeki günlerde ulaşacak ve yükselişe geçecektir'' diye konuştu. 
     
     OĞUZ ÇETİN 
     Teknik direktör Oğuz Çetin ise Gençlerbirliği gibi köklü bir kulübe gelmekten büyük gurur duyduğunu belirterek, şöyle konuştu 
     ''Gençlerbirliği her zaman büyük hedefler ortaya koymuş ve bu hedeflere koşmuştur. Biz de ekip arkadaşlarımla Gençlerbirliği'ni en kısa sürede içinde bulunduğu kötü durumdan kurtararak, özlenen Gençlerbirliği'ni yeniden ortaya çıkaracağız. Öncelikli hedefimiz eski Gençlerbirliği ruhunu geri getirmek.'' 
     
</TEXT>
</DOC>
