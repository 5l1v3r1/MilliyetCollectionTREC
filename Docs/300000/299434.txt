<DOC>
<DOCNO> 299434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun31.html </URL>
<DATE> 2004/12/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Rum basını Annan, arabuluculuk görevini verdi 
</HEADLINE>
<TEXT>

     Züleyha Karaman bildiriyor 

Güney Kıbrıs'ta Annan planının yeniden müzakere masasına geleceği yönünde tartışmalar hızlanırken, Rum gazeteleri, BM Genel Sekreteri Kofi Annan'ın, Yardımcısı Kieran Prendercast'a arabuluculuk görevi verdiğini yazdı. Annan planı konusundaki tartışmalar, yarın yapılacak Rum Ulusal Konseyi toplantısında da gündeme gelecek. 
     Rum yönetimi lideri Tasos Papadopulos, ''herkesin Kıbrıs konusunda bir hareketlilik görmek istemesinin doğal olduğunu'' belirterek, Kıbrıs konusundaki gelişmelerin KKTC'deki seçimlerden sonra bekleneceğini kaydetti. 
     Rum yönetimi sözcüsü Kipros Hrisostomidis ise ''Annan planının bir referandumda olduğu şekliyle tekrar Kıbrıs Rum vatandaşlarının önüne gelmesinin mümkün olmadığını'' söyledi. 
     ''Papadopulos'un hakemlik rolü kabul etmeyeceği ve önceden üzerinde anlaşmaya varılmamış bir planı referanduma sunmayacağıyla'' ilgili bir soruyu yanıtlayan Hrisostomidis, ''taraflar arasında üzerinde mutabık kalınacak bir plan olması ve ondan sonra bu planın referanduma götürülmesini arzuladıklarını'' belirtti. 
     Hrisostomidis, bir başka soruya karşılıksa girişim üstlenilmesinin Papadopulos'u ilgilendiren bir mesele olduğunu ve bu konunun, yarınki Ulusal Konsey toplantısında tartışılacağını söyledi. 
     
     YAKOVU'DAN 3. ANNAN PLANINA DÖNÜŞ 
     Bu arada, dün özel bir Rum radyo kanalına konuşan Rum Dışişleri Bakanı Yorgo Yakovu, ''Tekrar müzakerelere başlamaya hazırız. Fakat Annan planının son versiyonuyla değil'' dedi. 
     Yakovu, ''asker ve güvenlik konularında daha iyi maddeler içeren 3. Annan planının daha iyi plan olduğunu'' savundu ve onun tartışılmasını istedi. 
     Aynı programa katılan Rum ana muhalefet Demokratik Seferberlik Partisi DİSİ Başkanı Nikos Anastasiadis ise ''5. Annan planını reddedip daha önceki versiyonlarına dönmek ilk kez görülmüş bir şeydir'' diye konuştu. 
     Rum Savunma Bakanı Kiriakos Mavronikolas da, Noel dolayısıyla Rum Milli Muhafız Ordusu'nun RMMO bir mevzisini ziyaretinde yaptığı açıklamada, ''Kıbrıs Rum tarafının elindeki bilgilere göre yakın gelecekte kabul edilebilecek bir çözüm ufukta görülmüyor'' diye konuştu. 
     Mavronikolas, ''Bu ülke siyasi liderliğinin en azından şimdiye kadar önümüze sunulan planlar üzerinde tartışmadan, özlü değişiklikler gerçekleştirmeden bir çözümü kabul etmesi mümkün değildir'' dedi ve ''24 Nisan 2004'teki Rum halkının mesajının bu olduğunu'' söyledi. 
     
</TEXT>
</DOC>
