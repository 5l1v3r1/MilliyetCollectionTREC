<DOC>
<DOCNO> 296901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonyas07.html </URL>
<DATE> 2004/12/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Büro çalışanları, gülerken dikkat .. 
</HEADLINE>
<TEXT>

     Orta yaşlarda, özellikle büro çalışanlarında oldukça sık görülen bel fıtığı, kahkahayla gülme, öksürme ve hapşırma gibi ani hareketlerde ortaya çıkabiliyor. 
     Selçuk Üniversitesi Meram Tıp Fakültesi Beyin Cerrahisi Anabilim Dalı Öğretim Üyesi Prof. Dr. Alper Baysefer, AA muhabirine yaptığı açıklamada, ''omurgayı dirençli hale getiren diskin sinir köküne batması'' olarak tanımlanan bel fıtığının, her yaştan insanın her an karşılaşabileceği bir hastalık olduğunu söyledi. 
     Bu hastalığın, genellikle bel ve bacak ağrısı şeklinde görüldüğünü ifade eden Baysefer, ''Hastalık, hareket kısıtlılığı, topallayarak yürüme, vücudun bir tarafa doğru eğikliği ve boyutuna göre kuvvet kaybı şeklinde de kendini belli eder'' dedi. 
     Baysefer, hareketsiz ve genellikle oturarak çalışmak, ağır şeyler kaldırmak, bilinçsiz spor yapmak, yanlış oturuş ve duruş, huzursuz bir ortamda ve stres içinde yaşamanın, bel fıtığı riskini artırdığını dile getirerek, şunları söyledi 
     ''Bu yüzden özellikle büro çalışanları büyük risk altında. Sürekli oturarak iş yapma nedeniyle bel kaslarının yeterince güçlenmemesi, bu hastalığı adeta davetiye çıkarıyor. Bu yüzden orta yaşlarda özellikle büro çalışanlarında sıklıkla görülen bel fıtığı, kahkahayla gülme, öksürme, hapşırma ve ıkınma gibi ani hareketlerde de ortaya çıkabiliyor. Bunların yanı sıra çalan telefona ya da uzaktaki bir eşyaya aniden uzanma, birden yere eğilme ve ağır bir yükü kaldırmaya çalışma da bel fıtığına neden olabilir.'' Vücut hareketlerine dikkat etmenin, bu hastalıktan korunmanın en etkili yolu olduğunu ifade eden Baysefer, özellikle büro çalışanlarının, bel fıtığına karşı bel ve karın kaslarını geliştirici egzersizlere ağırlık vermesi gerektiğini anlattı. 
     Baysefer, en önemlisinin de ani hareketlerden kaçınılması olduğunu dile getirerek, ''Birçok kişinin çok korktuğu bel fıtığının tedavisi mümkün. Bel fıtığı, sadece ameliyatla tedavi edilmiyor. Bugün dünyada geçerli olan tüm yöntemleri Tıp Fakültesi olarak hastalarımıza uyguluyoruz. Bel fıtığı belirtileri görülenler mutlaka bir uzmana başvurmalı'' diye konuştu. 
     
</TEXT>
</DOC>
