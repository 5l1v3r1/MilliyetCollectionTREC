<DOC>
<DOCNO> 251082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/soneko12.html </URL>
<DATE> 2004/06/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bakan Güler Yerli kömür üretimine ağırlık vereceğiz... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, yerli kömür üretimine ağırlık verileceğini söyledi. 
     Çeşitli ziyaretler için Ordu'ya gelen Bakan Güler, bir süre önce makamında uğradığı silahlı saldırıda yaralanan, aynı olayda oğlu öldürülen AK Partili Yokuşdibi Belediye Başkanı Ramiz Okumuş'u tedavi gördüğü Ordu Devlet Hastanesi'nde ziyaret etti. 
     Beraberindeki AK Parti Ordu Milletvekili Enver Yılmaz ve Vali Yardımcısı Metin Aslanbaş ile hastaneye gelen Bakan Güler, Okumuş'a başsağlığı ve geçmiş olsun dileklerinde bulundu. 
     Daha sonra Başhekim Kenan Uralkan'ın odasında gazetecilerin sorularını yanıtlayan Bakan Güler, çeşitli konularda görüşlerini dile getirdi. 
     Bir soru üzerine Türkiye Taşkömürü İşletmesi'ne ait Zonguldak'taki madenlerde 7.7 milyon ton kömür üretimi hedeflediklerini belirten Güler, bunun 1 milyon tonunun dar gelirli ailelere dağıtılacağını bildirdi. 
     Kalan 3 milyon tonunun satılacağını, 3.7 milyon tonunun ise termik santrallere verileceğini belirten Güler, ''Yerli kömür üretimine ağırlık vereceğiz. Burada amacımız kömür fiyatlarının artmasını önlemektir. Kömür fiyatlarını aşağıya çekeceğiz. Vatandaşın cebinde 450 milyon dolar kalmasını sağlayacağız'' dedi. 
     Güler, TTK işletmelerinin Zonguldak'ta 320 milyon dolar zarar ettiğini ifade ederek, ''Şu anda yılda 2 milyon ton kömür üretimi yapılıyor. Biz bunu önce 5 milyon tona, daha sonra da yaklaşık 10 milyon tona çıkaracağız. Bununla birlikte 10 bin yeni istihdam alanı yaratacağız''diye konuştu. 
     
     PETROL VE DOĞALGAZ ARAMALARI 
     Petrol ve doğalgaz aramalarıyla ilgili bilgi veren Güler, Temmuz ayında Akçakoca'da doğalgaz aramalarına başlanacağını söyledi. 
     ''Aralık ayında da Doğu Karadeniz'de Bölgesi'nde petrol sondajı başlatacağız'' diyen Güler, ''Şimdiye kadar sismik araştırma yaptık. Var mı, yok mu, sondaj çalışmaları sonrası belli olacak'' diye konuştu. 
     Bakü-Tiflis-Ceyhan boru hattında çalışmaların devam ettiğini de bildiren Bakan Güler, hatta günde 5 kilometrelik çelik boru kaynağı yapıldığını söyledi. 
     Güler, hattan 2005 yılında petrol akıtılmaya başlanacağını da belirterek, projenin ''kardeş' çalışması olduğunu söylediği Şahdeniz Projesi'yle ilgili çalışmaların devam ettiğini de kaydetti. 
     
</TEXT>
</DOC>
