<DOC>
<DOCNO> 266021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy13.html </URL>
<DATE> 2004/08/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Eski bakan Veysel Atasoy vefat etti 
</HEADLINE>
<TEXT>

     ANAP'ın kurucuları arasında yer alan eski bakanlardan Veysel Atasoy yaşamını yitirdi. 
     Atasoy, bir hastanede akciğer zarındaki kalınlaşma nedeniyle geçirdiği biopsi sonrası enfeksiyon kapmış ve yüksek ateş nedeniyle, 12 Ağustos'ta İbni-Sina Hastanesi'nde yoğun bakıma alınmıştı. 15 Ağustos'ta bitkisel hayata giren Atasoy, hastanede tedavi altında tutuluyordu. Atasoy, bugün saat 13.25 itibariyle yaşamını yitirdi. 
     İbni-Sina Hastanesi yönetimi, Atasoy'un "MRSA" denilen antibiyotiğe dirençli bir mikrop aldığını kaydetmiş ve bunun hastada çoklu organ işlev bozukluğuna neden olduğunu açıklamıştı. Mikrop nedeniyle, böbrek karaciğer, beyin ve kanama pıhtılaşma sistemi hasar gören Atasoy, destek ünitesine bağlı tutulmuştu. 
     Veysel Atasoy, 1947 yılında Zonguldak'ta doğdu. Ankara Üniversitesi Siyasal Bilgiler Fakültesi'nde öğrenim gören Atasoy, çeşitli kurumlarda yöneticilik, kaymakamlık, Devlet Personel Dairesi ve Devlet Planlama Teşkilatı'nda genel sekreterlik görevlerini üstlendi. 
     ANAP'ın Kurucu Üyesi olan, bu partide genel başkan yardımcılığı görevinde bulunan Atasoy, Devlet, Ulaştırma ve Enerji ve Tabii Kaynaklar bakanlıkları yapmıştı. 
     
     "BEYİNDEKİ HASAR GİDERİLEMEDİ" 

     İbni Sina Hastanesi Başhekimi Prof. Dr. Muhit Özcan, vefat eden eski bakanlardan Veysel Atasoy'un organlarındaki fonksiyon bozukluklarında ciddi düzelmeler kaydedildiğini, ancak beynindeki kanamalara ve damar tıkanıklıklarına bağlı kalıcı hasarın bir türlü giderilemediğini bildirdi. 
     Prof. Dr. Özcan, İbni Sina Hastanesi'nde düzenlediği basın toplantısında, yaklaşık 20 gündür tedavi etmek için büyük çaba harcadıkları Veysel Atasoy'un bugün saat 13.10'da vefat ettiğini belirterek, yakınlarına başsağlığı diledi ve büyük üzüntü içerinde olduklarını söyledi. 
     Atasoy'u 4 Ağustos günü hastaneye ağır enfeksiyonlu ve çok sayıda organı yetersiz düzeyde kabul ettiklerini kaydeden Prof. Dr. Özcan, ''20 gün yoğun bakım ünitemizde gerçekten çok yoğun bir bakım altında tedavi edildi. Esasında bazı ciddi ilerlemeler kaydettik. Karaciğer ve böbrek fonksiyonları tama yakın düzelmişti. Diğer fonksiyonlarında da ciddi düzelmeler kaydedilmişti, ancak bizim için kritik organ olan beyinde kanamalara ve damar tıkanıklıklarına bağlı kalıcı hasarlar bir türlü giderilemedi'' diye konuştu. 
     Prof. Dr. Özcan, bir soru üzerine, Atasoy'un ölümüne ''özel bir ajana bağlı enfeksiyonun neden olduğunu ve bunun yoğun bakım ünitelerinin baş belalarından bir tanesi olduğunu'' söyledi. 
     Aile avukatı Yusuf Salaş da, bir gazetecinin, ''Gazi Üniversitesi Hastanesi'nde kapılan bir enfeksiyon sonucu bu rahatsızlık meydana geldi. Herhangi bir dava açılması söz konusu mu '' sorusuna, ''Biliyorsunuz, bugün acımız büyük. Bu konudaki açıklamaları daha sonra yapmayı düşünüyoruz. Şu aşamada cenazeyle ilgileniyoruz. Daha önce basında bazı şeyler çıktı. Gazi ve Güven hastanelerindeki tedavileri aile görüşecek. Daha sonra gerekli açıklamalar yapılacak'' karşılığını verdi. 
     Atasoy'un cenazesi, 26 Ağustos Perşembe günü Kocatepe Camii'nde kılınacak öğle namazının ardından Cebeci Asri Mezarlığı'na defnedilecek. 
     

     
</TEXT>
</DOC>
