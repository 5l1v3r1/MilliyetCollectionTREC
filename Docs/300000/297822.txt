<DOC>
<DOCNO> 297822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun26.html </URL>
<DATE> 2004/12/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İşte kritik 48 saatin programı... 
</HEADLINE>
<TEXT>

     İki günlük AB Zirvesi yarın başlıyor. AB liderleri, yarın akşam bir araya gelecekleri yemekte Türkiye konusunda bir uzlaşıya varmaya çalışacak. AB liderlerinin, müzakerelerin hedefi ve tarihini kararlaştırmaları gerekiyor. 
     AB üyesi 25 ülkenin katılacağı, iki günlük Hükümet ve Devlet Başkanları zirvesi, yarın Brüksel'deki Justus Lipsius binasında başlayacak. Liderler, akşam yemeğinde bir araya gelerek "genişleme"yi tartışacaklar. Genişleme başlığı altında müzakereleri sürdüren Bulgaristan ve Romanya ile aday ülke Hırvatistan'ın da yer almasına karşın, tartışmalar Türkiye'ye odaklanacak. 
     Liderler, AB Daimi Temsilcilerince iki kez, AB Dışişleri Bakanlarınca da 13-14 Aralık'ta tartışılan, zirve sonuç bildirgesinin Türkiye'ye ilişkin paragraflarını ele alarak bir konsensusa varmak için yoğun bir çaba gösterecekler. 
     Bu çerçevede, çeşitli defalarca revize edilen taslağın unsunları tartışılacak. Konuya yakın diplomatik kaynaklar, taslakta fazla bir değişiklik beklemiyorlar. Liderlerin daha çok taslakta boş bırakılan "müzakelerin hedefi" ve "müzakerelerin tarihi" konularını sonuçlandırmaya çalışacakları ifade ediliyor. 
     AB liderlerinin bir uzlaşıya varması durumunda yemeğin ardından AB Dönem Başkanı Hollanda Başbakanı Jan Peter Balkanende, Brüksel'de bulunacak olan Başbakan Tayyip Erdoğan'la bir araya gelerek mutabık kalınan metni sunacak. 
     AB liderlerince bulunan formül için Türkiye'nin desteği aranacak. Türk heyetinin itirazları olursa pazarlık sürecek. 
     Diplomatik kaynaklar, Türkiye'nin resmen aday ilan edildiği Helsinki Zirvesi'ndeki tartışmaları anımsatıyor. AB ile Türkiye arasındaki görüşmeler saatlerce sürmüş, bazı AB yetkileri gece Ankara'ya gelerek pazarlığı burada devam ettirmişlerdi. 
     Anlaşma sağlanması halinde Türkiye ile ilgili karar, zirve bildirgesinin bir parçası olarak cuma günü yayınlanacak. 
     
     ZİRVENİN GÜNDEMİ 
     Brüksel'deki AB Zirvesi'nin ikinci gününde, cuma günü, ilk olarak AB liderleri, Avrupa Parlamentosu Başkanı Josep Borrell ile görüşecekler. Görüşme sırasında Borrell, AP'nin Türkiye ile ilgili tavsiye kararını aktaracak. 
     Bunun ardından, zirveye davet edilen BM Genel Sekreteri Kofi Annan ile bir görüşme yapılacak. Görüşme sırasında Kıbrıs sorununun gündeme gelebileceği belirtiliyor. 
     AB liderlerinin daha sonra yapacağı çalışma oturumunda terörizmle mücadele konusu ve sonuç bildirisi taslağı ele alınacak. 
     Zirvenin programı ayrıca aday ülkeler liderleriyle bir toplantıyı da içeriyor. Bu toplantıya Başbakanı Tayyip Erdoğan ve Dışişleri Bakanı ve Başbakan Yardımcısı Abdullah Gül de katılacak. 
     Yayınlanacak sonuç bildirgesinin Türkiye ile ilgili bölümünün Ankara tarafından kabul edilmesi halinde belirlenecek tarihte üyelik müzakereleri başlayacak. 
     
</TEXT>
</DOC>
