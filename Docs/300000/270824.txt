<DOC>
<DOCNO> 270824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/gun01.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirlerinin yemeğine doping ilacı atmışlar 
</HEADLINE>
<TEXT>


Eski Halter Federasyonu Başkanı Savaş Ağaoğlu, "Eğer şampiyon olursan sana 2 bin Cumhuriyet altını vereceğim, dersen o sporcu her kötülüğü yapar" dedi 

CEMAL ERSEN 

Kadın halterciler ve eski antrenörleri arasındaki kavga yüz kızartıcı boyutlara ulaşırken, uzun yıllar Halter Federasyonu Başkanlığı yapan Dr. Savaş Ağaoğlu, bayan halter faaliyetlerinin dondurulmasını istedi. 
Ağaoğlu, "Eğer bir sporcuya şampiyon ol sana 2 bin Cumhuriyet altını vereceğim, dersen o çocuk da altın madalya kazanmak için her yolu dener, her kötülüğü yapar" dedi. 
Ağaoğlu, 1998'de kadın halter camiasında yaşanan doping ve taciz olayları nedeniyle dönemin Gençlik ve Spor Genel Müdürü İhsan Coşkun'la bu branşın faaliyetlerine uzun süre ara verdiklerini belirtti. 

Nedeni çekişme 
Ağaoğlu, başkanlığı döneminde IWF Uluslararası Halter Federasyonu tarafından doping yaptıkları belirlenen ve 2'şer yıl ceza alan Atina Olimpiyatları'nın altın madalyalı haltercisi Nurcan Taylan ile Yeşim Çelikkaya ve Gülşah Özdemir'in yemeklerine milli takımdaki diğer sporcuların "anabolik steroit" en bilinen doping malzemelerinden, kas geliştirici içeren ilaçlar atıldığını söyledi. Ağaoğlu, 25 Kasım 1999'da Milliyet'e "Ben doping olayının kesinlikle Milli Takım içindeki çekişmeden kaynaklandığına inanıyorum" demiş ve bugün gündeme getirilen taciz olayı nedeniyle Mehmet Üstündağ'ın görevine son vermişti. 

Hocasını savundu 

Nurcan Taylan, taciz iddiaları karşısında savunduğu antrenörü Üstündağ ile Sivas'a gitti. Aylin Daşdelen, Şule Şahbaz ve Sibel Şimşek'in iddialarına sert tepki gösteren Taylan, "Olimpiyatlarda dopingli çıkarak, ülkemizi rezil ettiler. Her türlü pislik onlardayken, bize bulaşmasınlar" dedi. Suç duyurusunda bulunacağını belirten Taylan, Üstündağ Milli Takım'dan kovulunca olimpiyatlara gitmeme kararı aldığını söyledi. Taylan, "Hocamın baskısıyla Atina'ya gittim. 'Beni dövdü' sözlerini de 'laflarıyla dövdü' anlamında kullandım" dedi. 


</TEXT>
</DOC>
