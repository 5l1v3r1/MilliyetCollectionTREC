<DOC>
<DOCNO> 279046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun12.html </URL>
<DATE> 2004/10/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İsrailli subayın vahşetine, İsrailli askerler bile dayanamadı 
</HEADLINE>
<TEXT>

     İsrail'de askeri savcı, Filistinli genç bir kızın cesedine otomatik silahındaki bütün mermileri boşaltmakla suçlanan subay hakkında soruşturma açtı. 
     Askeri radyonun haberine göre, kendi adamları, kimliği açıklanmayan subayı, 13 yaşındaki İman el Hams adlı Filistinli kızın cansız bedenine şarjöründeki bütün mermileri boşaltmakla suçladılar. 
     Askeri radyoda konuşan bir asker şunları anlattı ''Filistinli kız elinde çantayla mevziye yaklaşıyordu. Askerler ateş açınca kaçmaya başladı, ancak fazla gidemeden vurulup yere kapaklandı. Subayımız yerde yatan kıza yaklaşıp başına iki el ateş etti, bununla da yetinmeyip tüfeği otomatiğe alarak şarjörü, zaten ölmüş olan kızın üzerine boşalttı. Durması için seslendik, ama bize kulak vermedi. Gördüğümüz sahne çok kötüydü ve içimizi yaraladı. Bir kız çocuğuna böylesine saldırmak hepimizi kirletti...'' İman el Hams, 5 Ekim'de Gazze Şeridi'nin güneyindeki Refah mülteci kampında askerlerce vurularak öldürülmüştü. Bir doktor, kızın vücudundan 20 kadar mermi çıkardıklarını söylemişti. 

     
</TEXT>
</DOC>
