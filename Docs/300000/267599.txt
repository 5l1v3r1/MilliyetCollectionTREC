<DOC>
<DOCNO> 267599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo12.html </URL>
<DATE> 2004/08/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gençlerbirliği, Ceyhun ile sözleşme imzaladı... 
</HEADLINE>
<TEXT>

     Gençlerbirliği, geçen sezon Ankaragücü'nde forma giyen Ceyhun Eriş ile 1 yıllık sözleşme imzaladı. 
     Beştepe İlhan Cavcav Tesisleri'nde gerçekleşen törende, 27 yaşındaki orta alan oyuncusu Ceyhun Eriş, kendisini 1 yıllığına kırmızı-siyahlı renklere bağlayan sözleşmeye imza attı. 
     Gençlerbirliği Kulübü Basın Sözcüsü Muammer Akyüz, transfer dönemi boyunca takımın ihtiyaçları doğrultusunda futbolcu aldıklarını belirterek, ''Ceyhun'u anlatmaya gerek yok. Değerli, kaliteli ve bize faydalı olacağına inandığımız bir futbolcu. Geçen sezonki deneyimimizi, bu sezon genişlettiğimiz kadromuzla birleştirip daha başarılı olacağız'' diye konuştu. 
     Mustafa Özkan'ın Ukrayna'nın Shaktar Donetsk takımına transferine de değinen Akyüz, sözlerini şöyle sürdürdü 
     ''Mustafa'yı kadromuzda tutmak istiyoruz. UEFA Kupası'nda tur atladık ve hedeflerimiz var. Oyuncularımızın kendileriyle ilgili tasarruflarına saygı duyarız. Kulübüyle olan görüşmelerimiz devam ediyor. Bu görüşmeler yarına kadar neticelenmezse Mustafa bizde kalır.'' Ceyhun Eriş ise yeteneklerinin farkında bir futbolcu olduğunu ifade ederek, ''Son 1.5 senedir sakatlığım nedeniyle bazı tatsız olaylar yaşadım. Maddi ve manevi çok şey kaybettim. Amacım yeni sezonda herkese bambaşka bir Ceyhun izlettirmek'' ifadelerini kullandı. 
     
</TEXT>
</DOC>
