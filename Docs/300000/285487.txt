<DOC>
<DOCNO> 285487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo30.html </URL>
<DATE> 2004/11/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sağlam Hakemler büyük takımların aleyhine karar verirken rahat değiller 
</HEADLINE>
<TEXT>

     Samsunspor Teknik Sorumlusu Ertuğrul Sağlam, Denizlispor karşısında ortaya konan futbolun kendisini hayal kırıklığına uğrattığını belirterek, ''Takımın kazanma arzusundan yoksun oynaması bizi inanılmaz derecede şaşırttı'' dedi. 
     Nuri Asan Tesisleri'nde düzenlenen haftalık basın toplantısında açıklamalarda bulunan Sağlam, üst üste gelen 5 maçlık galibiyetin ardından Denizlispor karşısında da sahaya galip gelmek arzusu ile çıktıklarını, ancak çok kötü bir oyun ortaya koyduklarını söyledi. 
     Ligde maç kayıpları yaşanabileceğini, fakat kötü futbolun mazereti olamayacağını ifade eden Sağlam, ''İyi bir yere gelmemiz için önemli bir maçtı. Ama beklentilerimiz karşılık bulmadı. Takımın kazanma arzusundan yoksun oynaması bizi inanılmaz derecede şaşırttı'' diye konuştu. 
     Ligin en kötü karşılaşmasını oynamalarına rağmen takımdaki olumlu havanın devam ettiğini kaydeden Sağlam, taraftarın beklentilerinin de iyi yönde olduğunu söyledi. 
     Sağlam, şöyle konuştu 
     ''Ortada kaybedilmiş 3 puan var ve bu hafta oynayacağımız Gaziantepspor maçı geçen haftanın olumsuzluklarını ortadan kaldıracaktır. Artık hedefimiz bundan sonra oynayacağımız maçlarda kazanacağımız puanlarla devreyi iyi bir yerde kapatmak. Kötü oynayabilir, maç kaybedebiliriz. Ama sonuçlar karşısında mücadele etmeyi öğrenmeliyiz.'' Bu hafta oynanacak Gaziantepspor maçının zor bir karşılaşma olduğunu da vurgulayan Sağlam, rakiplerinin de içinde bulundukları sıkıntılı dönemi atlatabilmek için kazanmak için mücadele edeceklerini ifade etti. 
     
     HAKEM HATALARI 

     Sağlam, bir basın mensubunun yaşanan hakem hatalarıyla ilgili sorusu üzerine ise bu tür olumsuzlukların en fazla Anadolu takımlarını mağdur ettiğini savundu. 
     ''Samsunspor son yıllarda yapılan hakem hataları nedeniyle en fazla mağdur olan takımlardan birisidir'' diyen Sağlam, bu konudaki görüşlerini şöyle dile getirdi 
     ''Yaşanan hakem hataları yüzünden stres altında bulunan hakemler, maçlarda büyük takımların lehine çok rahat karar verirken aleyhte verdiği kararda aynı rahatlığı hissedemiyor. Yaşadıkları baskı karşısında doğru karar alamıyorlar. Hakemler üzerindeki bu baskının kaldırılması gerekir.'' 
     
</TEXT>
</DOC>
