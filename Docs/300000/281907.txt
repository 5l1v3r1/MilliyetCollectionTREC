<DOC>
<DOCNO> 281907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo23.html </URL>
<DATE> 2004/10/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bulak Ender'le ilgili söylenenler şık olmadı... 
</HEADLINE>
<TEXT>

     Denizlispor Teknik Direktörü Giray Bulak, yönetimin eleştirilerine hedef olan Ender'e sahip çıkarak, basın sözcüsü Osman Vural Yapıcı'nın bu futbolcuyla ilgili sözlerinin ''şık'' olmadığını söyledi. 
     AA muhabirine açıklamada bulunan Bulak, Yapıcı'nın ''Ender'in transferinde hata yaptık. Kadroya girmek için çaba harcamayan bu futbolcunun sorunu kafasında'' sözleriyle ilgili olarak şöyle konuştu 
     ''Ender bizim mukaveleli oyuncumuz. Antrenmanlarda iyi de çaba gösteriyor. Bazı eksikleri var. Bunları kapatması için uğraş veriyoruz. Handikabı yenecek ve kadroya girmeyi başaracaktır. Kendisiyle ilgili söylenenler şık olmadı. Bu tür konular bana bırakılmalı.'' 
     
     ÇAYKUR RİZESPOR HAZIRLIKLARI 
     Pazar günü deplasmanda oynayacakları Çaykur Rizespor maçının hazırlıklarına devam ettiklerini de bildiren Bulak, ''İklim ve saha şartları farklı olan bir bölgeye gidiyoruz. Yağış ve ağır sahada maç oynayabileceğimizi gözönünde bulundurarak hazırlanıyoruz. Tüm bunlara rakibimizin 2 haftadır kaybettiğini de eklersek, gerçekten zor bir maç olacak'' dedi. 
     Bunların bir mazeret olmadığını ve Rize'ye kazanmak için gideceklerini kaydeden Bulak, sistem içinde tempolu oynayan bir takım olduklarını, bu özelliklerini sahaya yansıtmaları durumunda, yeni bir deplasman galibiyeti almaları için bir engel bulunmadığını belirtti. 
     
</TEXT>
</DOC>
