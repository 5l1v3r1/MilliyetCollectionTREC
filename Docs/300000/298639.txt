<DOC>
<DOCNO> 298639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/siyaset/siy02.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başmüzakereci 'güçlü' olmalı 
</HEADLINE>
<TEXT>


Müzakere süreci için öncelikle en az 4 ay "teknik altyapı hazırlığı" yapılmalı. Başmüzakerecinin, siyasi güce sahip bir isim olması tercih ediliyor 

GÜVEN ÖZALP Brüksel 


Avrupa Birliği AB liderlerinin Türkiye'yle müzakerelere başlanmak üzere 3 Ekim 2005 tarihini telaffuz etmelerinin ardından Türkiye'nin her şeyden önce, teknik altyapıyı oluşturmak için hazırlık yapması gerekiyor. Bunun süresi 4 - 6 ay olarak gösterilse de biraz daha uzun süre alması mümkün. 

Müzakereci siyasi mi olmalı 
Komisyon hazırlıklarını sürdürürken, Türkiye de kendi hazırlıklarını yapacak. Müzakere ekibi ve bir "baş müzakereci" saptanacak. Diğer aday ülkelere bakıldığında, bu kişinin genelde gerektiğinde hükümeti yönlendirebilecek güçlü konuma sahip siyasi bir kişilik olduğu görülüyor. Ancak bu zorunlu değil. 

Süresi bilinmiyor 
Temel amacı ne 
Müzakerelerin temel amacını, aday ülkenin hangi şartlarda AB'ye üye olacağını belirlemek oluşturuyor. Bu süreçte aday ülke, müktesebatını AB müktesebatına uydurma yükümlülüğüne giriyor. 

Komisyonun rolü var mı 
Müzakere sürecinin günlük akışında ve teknik çalışmalarında yetkili AB organı Komisyon olacak. Komisyon taslak bir müzakere pozisyonu hazırlayacak. Buna liderler onay verecek. 

Süresi belli mi 
Müzakerelerin süresinde belirleyici unsuru üye ülkenin performansı oluşturuyor. Bu durum ülkeden ülkeye değişebiliyor. Son genişlemede genelde bu süreç 3 - 4 yıl sürdü. Ancak daha önceki genişleme dalgalarında bu sürelerin çok daha uzun olduğu dönemler yaşandı. Türkiye için genel kanı bunun 10 yıl alacağı yönünde. 

Durdurmak mümkün mü 
AB'nin bu hakkı var. Daha önce de bu yaşandı. AB'nin üzerine kurulu olduğu özgürlük, demokrasi, insan hakları gibi ilkelere yönelik ciddi ve sürekli ihlal olursa, AB Anlaşması ve Avrupa Anayasası'na uygun olarak müzakerelerin askıya alınması gündeme gelebilir. Askıya alma kararı AB Konseyi'nin kararına bağlı. 

En şanslı isim Abdullah Gül 

ELÇİN ERGÜN Brüksel 

AB'nin, Türkiye ile üyelik müzakerelerine 3 Ekim 2005'te başlanması kararını almasının ardından, gözler, Ankara adına müzakereleri yürütecek heyetin başında kimin olacağına çevrildi. "Başmüzakereci" konusunda, ibrenin Dışişleri Bakanı Abdullah Gül'den yana olduğu belirtiliyor. Gül'ün, CHP İstanbul Milletvekili Kemal Derviş'in de heyette olmasını istediği kaydedildi. Başmüzakerecilik koltuğuna bir siyasinin mi, yoksa bir bürokratın mı oturacağı yolundaki tartışmaların, "kabineden bir isme" kaydığı belirtiliyor. Eski AB Genel Sekreteri ve Madrid Büyükelçisi Volkan Vural, AB Genel Sekreteri Murat Sungar ve Portekiz Büyükelçisi Zergün Korutürk'ün adları da "alt teknik kadro" olarak gösteriliyor. 


</TEXT>
</DOC>
