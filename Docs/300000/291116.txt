<DOC>
<DOCNO> 291116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy03.html </URL>
<DATE> 2004/11/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Abdullah Gül, Mısır'a gitti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, üç ülkeyi kapsayacak gezisinin ilk durağı olan Mısır'ın Şarm El Şeyh kentine gitti. 
     Gül, hareketinden önce Esenboğa Havaalanı'nda, Mısır, Hollanda ve İtalya'da yapacağı temaslara ilişkin bilgi verdi. 
     Bugün yapılacak Irak'a komşu ülkeler toplantısının ardından, yine Mısır'da geniş katılımlı Irak konferansının düzenleneceğini hatırlatan Gül, bu konferansın sonunda yayınlanacak bildiride Türkiye'nin önceliklerinin yer alacağını umduklarını söyledi. 
     Gül, Beşiktaş-Çaykur Rizespor maçında meydana gelen tribün terörüne ilişkin, bir Beşiktaşlı olarak görüşlerinin sorulması üzerine, olayı televizyonda maçı izlerken öğrendiğini ve büyük üzüntü duyduğunu söyledi. 
     Gül, şöyle devam etti 
     ''Bunlar Türkiye'ye asla yakışmıyor. Bunlar sporu spor olmaktan çıkartan davranışlardır. Bunda herkesin mutlaka sorumluluğu var. Herkesin tedbir alma görevi vardır. Sadece emniyet tedbirleri bu tip olayları önlemek için yetmeyebilir. Bunun ötesinde eğitim çok önemli. Kulüplere görev düşmekte. Statlara giden sporseverlere de önemli görev düşmektedir. Gerçekten çok üzücüdür. Centilmence geçmesi gerekirken, bu şekilde neticelenmesi çok üzücüdür. Ümit ederim bu tip olaylar asla bir daha tekrarlanmaz.'' Gül, üç ülkeyi kapsayacak gezisinin ilk durağı olan Mısır'ın Şarm El Şeyh kentine gitti. 
     Esenboğa Havaalanı'nda Mısır, Hollanda ve İtalya'da yapacağı temaslar hakkında bilgi veren Gül, bugün Şarm El Şeyh'te Irak'a komşu ülkelerin sekizinci kez bir araya geleceğini söyledi. 
     Gül, yarın yapılacak geniş katılımlı Irak Konferansı'nda da Türkiye'yi temsil edeceğini ifade etti ve bu toplantıya Irak'a komşu ülkelerin yanı sıra G-8 ülkelerinin ve Çin'in katılacağını belirtti. Gül, toplantıda BM, AB, Arap Ligi ve İslam Konferansı Örgütü'nün temsilcilerinin de hazır bulunacağını kaydetti. 
     Irak Konferansı'nın son derece önemli olduğunu ifade eden Gül, bu konferansta Irak'ın geçiş sürecine ilişkin önemli kararlar alınacağını söyledi ve ilk kez bu denli geniş katılımlı bir yapı oluşturulduğuna dikkat çekerek, ''Toplantı sonunda bir bildiri yayınlanmasını bekliyoruz. Bu bildiride Türkiye'nin önceliklerinin yer alacağını umuyoruz'' diye konuştu. 
     Mısır'da çeşitli ikili temaslarda bulunacağını ifade eden Gül, bir soru üzerine ABD Dışişleri Bakanı Colin Powell'dan görüşme talebi geldiğini söyledi. 
     
     HOLLANDA VE İTALYA TEMASLARI 

     Mısır'daki temaslarının ardından salı akşamı Lahey'e geçeceğini ve burada AB Troykası toplantısına katılacağını söyleyen Gül, toplantının 17 Aralık öncesinde yapılacak son troyka toplantısı olması bakımından önemli olacağını kaydetti. Gül, toplantıda Türkiye ile ilgili konuların karşılıklı olarak tekrar ele alınacağını, bölgesel konuların da görüşüleceğini belirtti. 
     Lahey'deki temaslarının ardından 25 Kasım Perşembe günü Roma'ya gideceğini kaydeden Gül, burada Türkiye-AB ilişkilerinin ele alınacağı bir forumun düzenleneceğini, ayrıca İtalyan Senatosu'nda bir konuşma yapacağını söyledi. Gül, İtalya-Yemen ve Türkiye'nin katıldıkları Demokrasi Yardım Diyaloğu'nun da ilk toplantısının yine Roma'da yapılacağını kaydetti. 
     Gül, Irak'ta hayatını kaybeden Türk şoförlerinin ailelerine maddi yardım konusunda sorulan bir soru üzerine de sigorta şirketlerinin savaş ortamı içinde çalışmalarının zor olduğunu belirterek, şunları söyledi 
     ''Türkiye'den giden tankerlerle ilgili bazı şoförlere verilmesi gereken sigorta primlerinin şirketlere ödendiğini biliyoruz. Bakanlık içinde kurduğumuz bir kurum, bunun çalışabilmesi için faaliyete geçmiştir. Hükümetimiz de hayatını kaybedenlerin ailelerini yalnız bırakmamak için bazı çalışmalar yapmaktadır. Herhangi bir miktar söyleyemeyeceğim. Başbakanımız titizlikle bu konuyla ilgilenmektedir.'' Gül, Hollandalı yönetmen Theo Van Gogh'un öldürülmesinin ardından bu ülkede Müslümanlara yönelik tepkilerin arttığının hatırlatılması üzerine, Van Gogh'un öldürülmesinin münferit bir olay olduğunu ve bu tür olayları daima kınadıklarını söyledi. 
     ''Avrupa'nın her yerindeki Müslümanların kendilerini ispatlamış olduklarını'' ifade eden Gül, ''Oradaki misafir ve yerleşik Müslümanlarla o ülke yetkililerinin tedbir alması gerekir, Müslümanlık karşıtı eğilimlere müsaade edilmemesi gerekir, bunlar tehlikeli işler, sonuçları da tehlikeli olur. Eminim herkes tedbirini alıyor'' diye konuştu. 
     
</TEXT>
</DOC>
