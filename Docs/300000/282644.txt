<DOC>
<DOCNO> 282644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yasam/ayas.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçu, '1' jeton 'hortumlamak' 
</HEADLINE>
<TEXT>


Ekmek arası köfte karşılığı bir yolcuyu ücret almadan turnikeden geçirdiği iddia edilen tren istasyonu görevlisinin 3 yıl hapsi isteniyor 

Esra Alus 

Tren istasyonunda görevli gişe memuru, bir yolcuyu ücret almadan köfte ekmek karşılığı geçirdiği gerekçesiyle, 3 yıla kadar hapis cezası istemiyle yargılanıyor. 
Cankurtaran Tren İstasyonu'nda görevli memur Recep Seçginer'in çıkar sağlayarak bir kişiyi ücretsiz trene bindirmek, görevini kötüye kullanmak suçlamasıyla yargılanmasına İstanbul 9. Asliye Ceza Mahkemesi'nde başlandı. Olayın, TCDD müfettişlerinin tren ve istasyonlarda yaptığı rutin kontroller sırasında ortaya çıktığı, Seçginer'in yolcu Mustafa Kemal Albayrak'ı ücret ödemediği halde gişeden geçirdiği, karşılığında da köfte ekmek aldığı öne sürüldü. 
Suçlamayı kabul etmeyen Seçginer, hiç kimsenin trenlere kaçak ve ücretsiz binmesine göz yummadığını, kimseden hediye kabul etmediğini açıkladı. Seçginer, "Albayrak, trene kaçak binmek isterken kendisini yakalayan görevlilere, bize köfte ekmek getirdiğini söylemiş. Bu doğru değil" dedi. 
1 - 3 yıla kadar hapis cezası ve görevinden alınması talebiyle tutuksuz yargılanan Seçginer, beraatını istedi. Duruşma, eksikliklerin giderilmesi için ertelendi. 




</TEXT>
</DOC>
