<DOC>
<DOCNO> 250215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko10.html </URL>
<DATE> 2004/06/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dahilde işleme rejiminde suistimalde yaptırım... 
</HEADLINE>
<TEXT>

     Dahilde işleme belgesinin kapatılması esnasında sahte veya tahrifat yapılmış belge ibraz eden firma ve veya aracı ihracatçı firmaya, 1 yıl süreyle indirimli teminat uygulanmayacak. 
     Dahilde İşleme Rejimi Kararında Değişiklik Yapılması Hakkında Karar, Resmi Gazete'nin bugünkü sayısında yayımlanarak yürürlüğe girdi. 
     Buna göre, dahilde işlem izin belgesinin kapatılması esnasında ibraz edilen gümrük beyannamesi ve eki belgelerin sahte olması veya üzerinde tahrifat yapılmış olması durumunda, bu beyanname kapsamı ihracata tekabül eden ithalata ilişkin vergi, amme alacaklarının tahsilatı mevzatı kapsamında tahsil edilecek ve ilgililer hakkında kanuni işlem yapılacak. 
     Bu çerçevede ibraz edilen gümrük beyannamesinde kayıtlı bulunan aracı ihracatçı, beyanname konusu eşya nedeniyle daha önce alınmayan vergiden belge sahibi firma ile birlikte müştereken ve müteselsilen sorumlu tutulacak. 
     İnceleme veya soruşturma sonucunda, iştiraki tespit edilen belge sahibi firma ve veya sahte gümrük beyannamesinde kayıtlı aracı ihracatçı firmaya ait dahilde işleme izin belgelerine bu firmaların bir başka firmanın belgesinde yan sanayici olması da dahil , bir yıl süreyle indirimli teminat uygulanmayacak. 
     Önceden, bu firmalar adına bir yıl süreyle dahilde işleme izin belgesi düzenlenmiyordu. Kararla bu firmalara dahilde işleme izin belgesi verilmesine olanak sağlanırken, sadece ithalatta indirimli teminat uygulamasından yararlanamaması yaptırımı getirildi. 
     Dahilde işleme rejimi kapsamında yapılan ithalatta, bazı sektörlerde güvenilir firmalara, alınması gereken vergiler düşük oranda teminata bağlanarak ithalata izin veriliyor. Bu da firmaların üretim maliyetini düşürüyor. 
     Karara göre, sahte veya tahrifat yapılmış belge ibraz eden firmalar 1 yıl süreyle indirimli teminat uygulamasından yararlanamayacak. 
     
</TEXT>
</DOC>
