<DOC>
<DOCNO> 275542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun10.html </URL>
<DATE> 2004/09/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Financial Times Türkiye'nin AB yolu, İstanbul Boğazı'ndan bile uzun 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, ''Türkiye'nin uzun AB yolunun İstanbul boğazından bile uzun göründüğünü'' öne sürdü. 
     ''Türkiye'nin üyeliğiyle ilgili son olarak Fransa'da iki bakan tarafından ortaya atılan referandum fikrinin, sürecin zorluğunu bir kez daha ortaya koyduğunu'' savunan gazete, ''referandum fikrinin kabul edilmesi durumda dahi, oylamanın, Türkiye'nin üyelik müzakerelerinin tamamlanmasından önce yapılamayacağını'' yazdı. 
     ''Müzakerelerin en az 10 yıl süreceği'' görüşü dile getirilen haberde, ''Türkiye'nin bütün sorumluluklarını yerine getirse bile Fransa'nın vetosuna takılabileceği'' belirtildi. 
     ''Aslında referandum fikrinin ortaya atılmasının Fransız seçmenini iknaya yönelik bir girişim olarak göründüğü'' kaydedilen haberde, ''seçmene, süreç dışında bırakılmadığı izleniminin verilmek istendiği'' ifade edildi. 
     Haberde ayrıca, ''Aralık ayında Brüksel'de Türkiye'ye yeşil ışık yakılacağına dair yaygın bir inanış bulunduğu'' belirtildi. 
     
     FRANSA TARTIŞIYOR 

     Fransa'da muhalefetteki sol partiler, Türkiye'nin AB üyeliği konusunda referandum yapılmasını isteyerek, iktidardaki Halk Hareketi Birliği'nin UMP gündemi ve özellikle AB anayasasıyla ilgili tartışmayı bilinçli bir biçimde saptırmakla suçluyor. 
     Le Monde gazetesinde çıkan bir araştırmada, sol parti temsilcilerinin konuyla ilgili ayrıntılı görüşlerine yer verildi ve ''Türkiye'nin üyeliği konusunda referandum istenmesinin UMP'nin içindeki çelişkileri de açıkça yansıttığı'' yorumu yapıldı. 
     
     SOL PARTİLERİN GÖRÜŞLERİ 

     Sol partilerin öncelik ve zamanlama olarak Türkiye konusunun tartışılmasını iktidarın bilinçli manevrası olarak değerlendirdiğini ifade eden Le Monde, bu konuda muhalefet temsilcilerinin özetle şu açıklamalarına yer verdi. 
     -Sosyalist Parti Genel Sekreteri François Hollande ''Türkiye ile ilgili bir referandumun şu anda gündemde değil, 2015 yılında kim iktidarda olursa bu konuya karar verecek.'' -Komünist Parti'nin meclisteki grup başkanı Alain Bocquet ''İktidar, AB anayasasıyla ilgili tartışmayı saptırmak için Türkiye konusunu ortaya attı.'' -Troçkist eğilimli Devrimci Komünist Partisi LCR Sözcüsü Oliver Besanconet ''Türkiye konusunda demagoji yapılıyor. Anayasanın aşırı liberal unsurlarını unutturmak için bu tartışma açıldı.'' -Yeşil Parti üyesi Noel Mamere ''Çok ileride tartışılacak Türkiye konusunu şimdi gündeme getirerek, şu anda esas tartışılması gereken yabancı sermaye yatırımlarının durumuyla ilgili konu unutturulmak isteniyor.'' 

     
</TEXT>
</DOC>
