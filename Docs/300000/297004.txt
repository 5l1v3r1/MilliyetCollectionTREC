<DOC>
<DOCNO> 297004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun26.html </URL>
<DATE> 2004/12/12/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
ABD "Saddam Hüseyin açlık grevinde değil" 
</HEADLINE>
<TEXT>

     Amerikan ordusu, Irak'ta cezaevinde bulunan devrik Devlet Başkanı Saddam Hüseyin'in açlık grevinde olduğu yolundaki iddiaları yalanladı. 
     Yarbay Barry Johnson, Reuters ajansına yaptığı açıklamada, bu yöndeki haberlerin kesinlikle doğru olmadığını söyleyerek, Saddam Hüseyin'in iyi olduğunu ve bugün yemek yediğini belirtti. 
     Eski Irak Başbakan Yardımcısı Tarık Aziz'in avukatı Bedia Arif İzzet, Saddam Hüseyin ve 11 eski üst düzey yetkilinin kötü muameleleri protesto etmek amacıyla cuma günü açlık grevine başladığına dair ellerinde sağlam bilgiler olduğunu söylemişti. 
     Bu arada, Fransız haber ajansı AFP, Saddam Hüseyin'le birlikte açlık grevi yapan diğer Iraklı yetkililerinin isimlerini şöyle sıraladı 
     Abid Hamid Mahmud El Tikriti Devlet Başkanlığı Sekreteriydi. Saddam'ın kuzeni. 16 Haziran 2003'de yakalandı. 
Ali Hasan El Mecid Devlet Başkanlığı Danışmanı ve Irak Devrim Komuta Konseyi üyesiydi. Saddam Hüseyin'in güney cephesinden sorumlu kuzeni. 21 Ağustos 2003'te yakalandı. Mecid, Halepçe'de 1988'de kimyasal silah saldırısını yönettiği için muhalefet tarafından ''kimyasal Ali'' olarak adlandırılmıştı. 
Aziz Salih El Numan Baas Partisi Bağdat Bölgesi Komuta Başkanıydı. 22 Mayıs 2003'te yakalandı. 
Muhammed Hamza Zübeydi Devrim Komuta Konseyi'nin eski üyesiydi. 20 Nisan 2003'te yakalandı. 
Kemal Mustafa Abdullah Sultan El Tikriti Cumhuriyet Muhafızları Sekreteriydi. Saddam'ın damadı. 17 Mayıs 2003'te teslim oldu. 
Taha Yasin Ramazan Devlet Başkan Yardımcısı ve Devrim Komuta Konseyi üyesiydi. 18 Ağustos 2003'te yakalandı. 
Tarık Aziz Başbakan Yardımcısıydı. 25 Nisan 2003'te yakalandı. 
General Sultan Haşim Ahmed Savunma Bakanıydı. 19 Eylül 2003'te teslim oldu. 
Vatban İbrahim Hasan El Tikriti Devlet Başkanlığı danışmanıydı. Saddam'ın üvey kardeşi. 13 Nisan 2003'te yakalandı. 
Barzan İbrahim Hasan El Tikriti Devlet Başkanlığı danışmanıydı. 16 Nisan 2003'te yakalandı. 
Sabır Abdülaziz El Duri Askeri istihbarat şefi ve Bağdat valisiydi. ABD'nin hazırladığı 55 kişilik arananlar listesinde bulunmuyordu. 

</TEXT>
</DOC>
