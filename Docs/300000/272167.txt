<DOC>
<DOCNO> 272167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/guncel/agun.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
1000 ton zehirli atık nereye kayboldu 
</HEADLINE>
<TEXT>


6 Eylül'de batan MV Ulla adlı geminin İspanya'dan 3200 ton toksik atıkla hareket ettiği ortaya çıktı. Ancak, Türkiye'deki kayıtlada gemide 2200 ton yük olduğu bilgisi yer almış 

YILDIZ YAZICIOĞLU Ankara 

İskenderun Limanı'nda 6 Eylül tarihinde 2200 ton toksik atıkla batan MV Ulla adlı geminin, 4.5 yıl önce İspanya'nın Aviles Limanı'ndan yaklaşık 3200 ton toksik maddeyle hareket ettiği ortaya çıktı. 
Gemiyle ilgili incelemelerde bulunmak için Ankara'ya gelen İspanyol uzmanlar Juan Martinez Sanchez ve Francisco Aleza Enciso, önceki gün Çevre ve Orman Bakanlığı yetkilileriyle bir araya geldi. 

'Kayıp yük' 
Geminin, İspanya'dan Lafarge - Asland S.A.'ya ait yaklaşık 3200 ton yükle hareket ettiğini sözlü olarak bildiren uzmanlar, Türkiye'deki kayıtlarda gemi içinde yaklaşık 2200 ton yük bulunduğu bilgisi üzerine, 1000 tonluk "kayıp" yük olabileceğini gündeme getirdi. Bunun üzerine İspanya ve Türkiye arasında Dışişleri bakanlıkları aracılığıyla gemiye ilişkin her türlü yazılı resmi bilgi değişimi yapılmasına karar verildi. 

Gerekçeleri hazır 
İspanyol kaynaklar, geminin Türk kaptan ve mürettebat tarafından Türkiye'ye getirildiğini ve rota değişikliğine Türk gemi personelince karar verildiğini öne sürdü. MV Ulla'ya sadece hizmet verdiğini açıklayan Mavi Deniz Taşımacılık - Gemi Acenteliği Şirketi'nin haciz işlemleriyle gemiyi limanda beklettiğini anımsatan kaynaklar, gümrük kayıtlarında yapılan oynanma ile söz konusu yükün Türkiye'ye götürülüyormuş gibi gösterildiğini belirterek, bu gerekçelerle tazminat ödenmeyeceğini ifade ettiler. 

Pepe tepkili 
İspanya'nın gerekçelerine tepkili yaklaşan Çevre ve Orman Bakanı Osman Pepe ise, "Malı yükleyen Lafarge Şirketi'nin talimatı olmadan kaptan kendi kafasına göre, gemiyi götürebilir mi Taraflarla iyi niyet görüşmeleri yapıyoruz. Uluslararası Basel Sözleşmesi uyarınca hareket edeceğiz. İspanya hükümetini herhalde kimse pür-ü pak görmüyor" dedi. 

Motorları çalındı iddiası 
Bu arada geminin motorlarının çalındığı, İspanya'nın geri alma kararı ile bu durum ortaya çıkmasın diye batırıldığı iddiası ciddi bulunarak araştırılması kararlaştırıldı. Bu amaçla, geniş çaplı bir inceleme için düğmeye basıldı. 


</TEXT>
</DOC>
