<DOC>
<DOCNO> 274074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur57.html </URL>
<DATE> 2004/09/22/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Irak'ta serbest bırakılan Türk şoför Hapur'dan giriş yaptı 
</HEADLINE>
<TEXT>

     Irak'ta bir süre önce direnişçiler tarafından kaçırıldıktan sonra serbest bırakılan Mersinli şoför Tahsin Top, Habur Sınır Kapısı'ndan yurda giriş yaptıktan sonra eşi Fatma Top ile telefonla görüştü. 
     Mersin'in Halkkent Mahallesi'nde oturan Fatma Top, AA muhabirine yaptığı açıklamada, eşi Tahsin Top'un kendisini Şırnak'ın Cizre ilçesinden aradığını belirterek, ''Eşimin serbest bırakıldığına şimdi inandım'' dedi. 
     Eşinin sesini duyunca çok mutlu olduğunu belirten Fatma Top, ''Telefon çaldığında en küçük kızım babasının aradığını söyledi. Telefonu açtığımda ise eşimin sesini duydum. Geleceğini söyledi ve benimle fazla konuşamadı. 'Rahatla artık geldim' dedi. Ancak ne zaman evde olacağını bilmiyorum'' diye konuştu. 
     Irak'ta rehin alındıktan sonra öldürülen Türk şoförlerinin ailelerine Allah'tan rahmet ve sabırlar dileyen Fatma Top, ''Çocuklarım babalarının Türkiye'ye gelmesine ve yaşıyor olmasına çok sevindi. Allah onu bize bağışladı. Bize kavuşması için gece gündüz dua etim. Artık kimse Irak'a gitmesin. Kadınlar eşlerine Irak'a gitmemeleri için yalvarsın'' dedi. 
     
</TEXT>
</DOC>
