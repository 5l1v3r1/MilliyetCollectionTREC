<DOC>
<DOCNO> 250573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonsiy15.html </URL>
<DATE> 2004/06/24/ </DATE>
<TIME> 20.26 </TIME>
<AUTHOR>  </AUTHOR>
<HEADLINE>
Büyükşehir Belediyeleri kanunu değişiyor... 
</HEADLINE>
<TEXT>

     Yerel yönetim reformu paketi içinde yer alan ''Büyükşehir Belediyeleri Yasa Tasarısı'', TBMM Plan ve Bütçe Komisyonu'nda kabul edildi. Tasarıyla İstanbul ve Kocaeli il sınırının tümü büyükşehir belediye sınırına alındı. 
     Tasarıya göre, büyükşehir belediyesi kurulabilmesi için 750 bin nüfus ve en az 3 ilçe veya ilk kademe belediyesi içerme koşulu getiriliyor. Büyükşehir belediyesi kendisi tarafından yapılan ve işletilen yerlere ruhsat vererek denetleyebilecek. 
     Büyükşehir belediyesi düzenli kentleşmeyi sağlamak üzere arsa üretebilecek, toplu konut ve kamulaştırma yapabilecek. 
     İlçe ve ilk kademe belediyelerinin imar uygulamaları büyükşehir belediyesi tarafından denetlenecek. Denetim sonucunda belirlenen eksiklik ve aykırılıkların giderilmesi için ilgili belediyeye 3 ayı geçmemek üzere süre verilecek. Bu süre içinde belirlenen imara aykırı uygulama ilgili belediye tarafından giderilmezse büyükşehir belediyesi imar konusunda yetkilerini doğrudan kullanabilecek. 
     Büyükşehir belediye meclislerinin üyeleri diğer belediyelerde olduğu gibi doğrudan halk tarafından seçilecek. Ancak, ilk kademe belediye başkanları meclisin doğal üyesi olarak görev yapacak. 
     Gündemdeki konularla ilgili olarak ilgili olarak kamu kurumu niteliğindeki meslek kuruluşları, üniversitelerin ilgili bölümleri, sendikalar ve sivil toplum örgütlerinin temsilcileri, büyükşehir belediye meclisinin ihtisas komisyonlarına katılabilecek. Ancak bunların oy hakkı olmayacak. 
     
     ULAŞIM KOORDİNASYON MERKEZİ 
     Büyükşehir Belediyeleri bünyesinde Ulaşım Koordinasyon Merkezleri kuruluyor. Trafik hizmetlerinin planlanması, taksi, dolmuş ve servis araçlarının durak ve araç park yerleri ile sayısının tespitine ilişkin yetkiler bu merkezin olacak. Büyükşehir dahilinde İl Trafik Komisyonu'nun yetkileri Ulaşım Koordinasyon Merkezlerine devredilecek. 
     Büyükşehir belediye başkanları siyasi partilerin yönetim ve denetim organları, il ve ilçe örgütlerinde görev alamayacak, profesyonel spor kulüplerine başkanlık yapamayacak. 
     Nüfusu 2 milyonu aşan büyükşehir belediyelerinde 10, diğer büyükşehir belediyelerinde ise 5'i geçmemek üzere, en az 4 yıllık yükseköğretim kurumlarından mezun başkan danışmanı görevlendirilebilecek. 
     Büyükşehir belediyelerinin gelirlerine AK Parti milletvekillerinin verdiği bir önerge ile otoparklardan elde edilecek gelirler de eklendi. Buna göre otoparklardan elde edilecek gelirlerin yüzde 50'si ilçe belediyelerine, kalan kısım büyükşehir belediyelerine verilecek. 
     İller Bankası'na Bakanlar Kurulu tarafından belediyeler için verilecek yüzde 5 payın dağıtımı da yeniden belirlendi. Buna göre, İller bankası'na genel bütçeden ayrılan yüzde 5 payın yüzde 75'i tutardan düşülerek, doğrudan ilgili belediyenin hesabına, kalan yüzde 25'i de nüfuslarına göre büyükşehir belediyelerine dağıtılacak. 
     Komisyonda kabul edilen bir başka önerge ile de büyükşehir belediyeleri, bağlı kuruluşlar ve sermayesinin yüzde 50'den fazlası büyükşehir belediyesine ait olan şirketlerin, 31 Mayıs 2004 tarihi itibarıyla diğer belediyeler ve kamu kuruluşlarından olan alacakları, bunlara olan borçlarıyla 6 ay içinde mahsup edilecek. 
     Kalan kısım, büyüksehir belediyesinin vergi gelirlerinden alacakları payın 40'ını aşmayacak şekilde her ay tahsil edilecek. 
     
     BÜYÜKŞEHİR SINIRLARI 
     Tasarıya eklenen bir geçici madde ile de kanunun yürürlüğe girdiği tarihte büyükşehir belediye sınırları, İstanbul ve Kocaeli ilinde, il mülki sınırı olarak belirleniyor. Diğer büyükşehir belediyelerinde, mevcut valilik binası merkez kabul edilmek ve il mülki sınırları içinde kalmak şartıyla, nüfusu 2 milyona kadar olan büyükşehirlerde, yarıçapı 20 kilometre, nüfusu 2 milyondan fazla olan büyükşehirlerde, yarıçapı 50 kilometre olan dairenin sınırı büyükşehir belediyesinin sınırını oluşturacak. 
     Bu sınırlar içerisinde kalan ilçeler, büyükşehir ilçe belediyeleri, beldeler büyükşehir ilk kademe belediyeleri haline gelecek. İlçelerin mülki sınırları ile beldelerin belediye ve mücavir alan sınırları büyükşehir belediye sınırı sayılacak. 
     Bu sınırlar içinde kalan köylerin tüzel kişiliği sona ererek mahalleye dönüşecek. Bu şekilde oluşan mahallelerin katılacağı ilçe veya ilk kademe belediyesi, Büyükşehir belediye meclisince belirlenecek. Orman köylerinin tüzel kişiliği ise devam edecek. Ancak ormanlarla ilgili diğer kanun hükümleri saklı kalmak üzere bu köyler, imar bakımından büyükşehir belediyesinin mücavir alanı sayılacak. Bu köylerde su ve kanalizasyon hizmetlerini yürütme görev ve yetkisi ilgili büyükşehir belediyesine bağlı su ve kanalizasyon idaresine ait olacak. 
     Birinci fıkrada belirtilen mesafeler içerisinde büyükşehir belediyesi kapsamına alınan ilçelerin mülki sınırları ile ilk kademe belediyelerinin mücavir alan sınırları içerisinde kalan köyler, bu mesafelerin dışında kalsa bile büyükşehir belediye sınırları içine alınacak. 
     Bağlı bulunduğu ilçe veya belde merkezinin birinci fıkrada belirtilen mesafelerin dışında kalması halinde bu ilçe ve beldelerin büyükşehir belediye sınırları içerisinde kalan köyleri, büyükşehir belediye sınırları dışında bırakılacak. 
     Büyükşehir belediye sınırları içine alınan belediyelerin organları büyükşehir belediyesi ilçe veya ilk kademe belediyesi organları köy muhtar ve ihtiyar heyeti ise mahalle muhtar ve ihtiyar heyeti olarak ilk mahalli idareler genel seçimine kadar görevlerine devam edecekler. 
     Tüzel kişiliği kalkan köylerin mal varlıkları hak, alacak ve borçları mahalle olarak katıldıkları belediyeye devredilecek. Büyükşehir belediyesi kapsamına alınma nedeniyle meydana gelecek mülki sınır değişiklikleri katılma durumuna uygun olarak İl İdaresi Kanunu hükümlerine göre çözülecek. 
     Görüşmeler sırasında AK Parti Diyarbakır Milletvekili Aziz Akgül, büyükşehir belediyesi uygulamasının kaldırılmasını önerirken, Isparta Milletvekili Emin Bilgiç, büyükşehir belediyelerine aşırı imkan tanındığını, bunun göçleri hızlandıracağını söyledi. Bilgiç, ''Biz Anadolu milletvekilleri olarak büyükşehirlere tanınan hakların diğer belediyelere de tanınması için çaba göstereceğiz'' dedi. 
     
</TEXT>
</DOC>
