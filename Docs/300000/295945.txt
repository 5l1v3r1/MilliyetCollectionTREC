<DOC>
<DOCNO> 295945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo20.html </URL>
<DATE> 2004/12/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray'da Hakan Ünsal idmana katılmadı... 
</HEADLINE>
<TEXT>

     Galatasaray, 12 Aralık Pazar günü Fenerbahçe ile yapacağı derbi maçın hazırlıklarını, bu sabahki tek idmanla sürdürdü. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve yaklaşık 1.5 saat süren idmanda sarı-kırmızılı futbolcular, kondisyon ağırlıklı bir çalışma yaptılar. 
     Rumen çalıştırıcının, idmanda özellikle yan toplardan gole gitmeye yönelik çalışmalar üzerinde durduğu gözlenirken, antrenmanın son bölümünde ise futbolcular şut çalışması gerçekleştirdi. 
     
     HAKAN ÜNSAL SALONDA ÇALIŞTI 
     Sarı-kırmızılıların dünkü idmanında sakatlık geçirdiği öğrenilen Hakan Ünsal, bugünkü çalışmaya çıkarılmadı. 
     Kulüp doktoru Murat Çevik, A.A muhabirine yaptığı açıklamada, bu futbolcunun baldırında sertleşme olduğunu ve bu nedenle riske girmeyerek çalışmaya dahil etmediklerini söyledi. 
     Bugün salonda çalışan Hakan Ünsal'ın yarın yeniden kontrolden geçirileceğini ve büyük olasılıkla çalışmalara katılabileceğini ifade eden Dr.Çevik, daha önce sakatlıkları bulunan Hasan, Baliç ve Ergün'ün ise tamamıyla iyileştiğini ve hiçbir sorunlarının kalmadığını bildirdi. 
     
     TARAFTAR DESTEĞİ 
     Fenerbahçe maçı öncesi takıma moral vermek amacıyla idmana gelen Orhangazi Galatasaraylılar Derneği mensubu bir grup taraftar, çalışma boyunca sarı-kırmızılılar lehine tezahüratlarda bulunurlarken, idman bitiminde teknik heyet ve futbolculara sarı-kırmızı renklerden oluşan pasta ikram ettiler. 
     Diğer yandan Galatasaray'ın sabahki çalışmasının ardından, maç gününe dek yapacağı çalışmalar basına kapatıldı. 
     
</TEXT>
</DOC>
