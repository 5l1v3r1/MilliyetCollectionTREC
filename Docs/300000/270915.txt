<DOC>
<DOCNO> 270915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun20.html </URL>
<DATE> 2004/09/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sakayev Mashadov'un, Beslan'daki olayla ilgisi yok... 
</HEADLINE>
<TEXT>

     Çeçenistan eski Başbakan Yardımcısı Ahmet Sakayev, eski Başkan Aslan Mashadov'un Kuzey Osetya'nın Beslan kentindeki rehin alma olayıyla ilgisi olmadığını söyledi. 
     Mashadov'un Avrupa temsilcisi olarak Londra'da yaşayan Sakayev, Alman Der Spiegel dergisine yaptığı açıklamada, bu konuda Rus hükümetinin Mashadov'a yönelttiği suçlamaları reddederek, rehin alma olayı sırasında arabuluculuk teklifinde bulunduklarını belirtti. 
     Olay sırasında çok sayıda Rus üst düzey yetkilisiyle temasa geçtiklerini, hatta Beslan'a gitmek üzere hazırlandığını ifade eden Sakayev, olayların beklenmedik şekilde gelişmesi üzerine bu niyetinden vazgeçtiğini kaydetti. 
     Teröristlerin düşüncesiz eylemlerinin tüm Çeçenlere ağır bir darbe olduğunu belirten Sakayev, eylemin bağımsızlık davalarına, 10 yıl boyunca Çeçenlere karşı sürdürülen propagandadan çok daha büyük bir zarar verdiğini söyledi. 
     Sakayev, Rusya Devlet Başkanı Vladimir Putin'in, tek bir uluslararası terörizm sorunundan söz ederek, asıl sorunu gizlemeye çalıştığını da öne sürdü. 
     Öte yandan derginin diğer bir haberinde, Çeçen militanların Almanya'ya vize almalarının çok kolay olduğu belirtildi. Alman hükümetinin Rusya'yı ''riskli ülkeler'' arasında görmediği, bu nedenle Almanya vizesi almak için Moskova'da başvuruda bulunanların özel olarak kontrol edilmediği kaydedildi. 
     Sadece ''riskli ülkeler''den yapılan vize başvurularının güvenlik birimleri tarafından kontrol edildiği ifade edilen haberde, buna rağmen Federal İçişleri Bakanlığı tarafından hazırlanan ''güvenli ülkeler'' listesinde Rusya'nın yer almadığına dikkat çekildi. 
     
</TEXT>
</DOC>
