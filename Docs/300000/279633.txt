<DOC>
<DOCNO> 279633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/spor/spo03.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan hava attı 2-1 
</HEADLINE>
<TEXT>


Galatasaray, 80. kuruluş yıldönümünü kutlayan Yunanistan'ın AEK takımına şans tanımadı, ilk yarısını 1 - 0 yenik kapadığı mücadelede, Ayhan ve Uğur'un golleri ile galibiyeti yakaladı. 

ERHAN TELLİ 


Yanal'a tepki 
GALATASARAY, AEK'nin 80. kuruluş yıldönümü nedeniyle Ali Sami Yen Stadı'nda oynadığı özel maçı ikinci yarıda bulduğu gollerle kazandı. Yunan takımı karşısında 41'de Soares'in ayağından yediği golle devreyi geride kapatan Cim - Bom ikinci yarıda daha etkili bir oyun sergiledi. 62'de Ayhan skora denge getirdi. 66'da Uğur'un golüyle Cim - Bom galibiyete ulaşan taraf oldu. Sarı - Kırmızılı taraftarlar sakatlığı nedeniyle oynamayan ve maçı tribünden izleyen Hakan Şükür lehine tezahürat yaptı, Ersun Yanal'ı eleştiren pankartlar açarak uzun süre protesto etti. Maçı izleyen 200 kadar Yunanlı'nın "Bizans" pankartı açması büyük tepki gördü. 

Maçın karnesi 
HAKEMLER Hüseyin Göçek, Harun Taş, Erdem Bayık 
GALATASARAY Aykut 7 Dk.90 Hakan , Cihan 6 Dk.63 Uğur 7 , Tomas 7 Dk. 82 Cihan Can , Suat 6 Dk. 84 Oğuz , Hakan Ünsal 7 Dk.71 Sinan 7 , İbrahim 6 Dk. 46 Cafer Can 6 , Volkan 6 Dk. 77 Mehmet 5 , Saidou 6 Dk. 46 Zafer 7 , Ayhan 7 Dk. 74 Arda 5 , Ümit Karan 6 Dk. 76 Özgürcan 5 , Arif 6 Dk.59 Mülayim 6 
AEK Mihailidis 6 , Dk.46 Hiotis 6 , Alves 6 , Dk.90 Maistrellis , Kostenoglou 6 , Soares 7 Dk. 46 Solakis 6 , Konstantinidis 6 , Dk.90 Sergiatos , Kampantais 6 , Dk.75 Tsagkaraogiannakis 5 , Tziortziopoulos 6 , Dk.62 Bourbos 6 , Tsevas 6 , Dk.52 Kappos 5 , Lyberopoylos 5 , Dk.46 Petkov 6 , Toskas 6 , Dk.62 Moras 5 , Assunsao 7 , Dk.70 Voulgaris 6 
GOLLER Soares Dk.41 , Ayhan Dk.62 , Uğur Dk.66 
SARI KART Uğur Galatasaray 

AEK'nın kirli çamaşırı 

500 Euro istediler 
80. kuruluş yıldönümü nedeniyle Galatasaray ile özel maç yapmak için İstanbul'a gelen AEK takımı, tam bir çamaşır skandalı yaşadı. Dün sabah antrenman malzemelerini Taksim'de kaldıkları otelde yıkatmak isteyen Yunan takımı, 500 Euro'luk bir fatura ile karşı karşıya kaldı. Fiyatı çok bulan misafir ekip, otelde ortalığı ayağa kaldırdı. 

Florya'ya taşıdılar 
KARŞILIKLI pazarlıklara karşın otel yönetimi indirim yapmayınca AEK Kulübü malzemecileri, son çare olarak Galatasaray'ın kapısını çaldı. Sarı - Kırmızılılar'dan "Bize getirin" yanıtını alan Yunanlılar, kirli çamaşırları toplayıp, özel bir araçla Florya'nın yolunu tuttu. Galatasaray'ın yardımları sonucunda gün boyu yaşanan kriz son buldu. 

Paşa'ya forma 

ASBAŞKAN Turgay Kıran yönetimindeki İletişim Komitesi, Galatasaray taraftarı olan Hava Harp Okulu Komutanı Tümgeneral Şevket Dingiloğlu'nu makamında ziyaret etti. Kıran, Paşa'ya Hagi'nin "10 numaralı" formasını hediye etti. 

Belgesel için kollar sıvandı 

GAZETECİ Mehmet Ali Birand, Galatasaray tarihini konu alan 'Galatasaray Belgeseli' için işbaşı yaptı. TRT'nin arşivlerinden hazırlanacak olan belgesel üç bölümden oluşacak. Birinci bölümde Galatasaray tarihi, ikinci bölümde maçlar ve son bölümde de unutulmaz goller yer alacak. Bu arada Birand'ın fikir almak için davet ettiği eski yöneticilerin toplantıya gitmediği öğrenildi. 

Canaydın tapuya gitti 

GALATASARAY Başkanı Özhan Canaydın, Seyrantepe arazisinin üst kullanım hakkı tapusunu almak için Ankara'ya gitti. Bir dizi temaslarda bulunacak olan Özhan Canaydın, yarın İstanbul'da bir basın toplantısı düzenleyecek. Galatasaray Başkanı, 100. yıl kutlamaları ve organizasyonuyla ilgili olarak camiaya ve taraftarlara detaylı bilgiler verecek. 


</TEXT>
</DOC>
