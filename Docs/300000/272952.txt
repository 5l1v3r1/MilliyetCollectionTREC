<DOC>
<DOCNO> 272952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur02.html </URL>
<DATE> 2004/09/18/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Eminönü'nde patlama .. 
</HEADLINE>
<TEXT>

     Eminönü'nde bir apartmanın merdiven boşluğunda meydana gelen ve bombadan kaynaklanmış olabileceği belirtilen patlama sonucu, 2 çocuk hafif yaralandı. 
     Gedikpaşa Eminsinan Mahallesi Piyerloti Caddesi Dağhan Sokak'ta bulunan Saka Apartmanı'nın 3. katında bulunan Mehmet Uzun'a ait dairenin önündeki merdiven boşluğunda, saat 03.00 sıralarında patlama meydana geldi. 
     Patlama sonucu, apartmanın dairelerin ve çevredeki bazı binaların kapı ve pencere çerçeveleri ile camları kırıldı. 
     Bu sırada giriş katı işyeri olan apartmanın bodrum katındaki dairede uyuyan Samet ve Miray Öztel adlı çocuklar, kırılan cam parçalarının üzerlerine gelmesi nedeniyle çeşitli yerlerinden hafif yaralandılar. 
     Yüz ve vücudunun çeşitli yerlerinde kesikler oluşan çocuklar, olay yerine gelen ambulansta tedavi edildi. 
     Olay sonrası, apartman ile çevredeki binalarda oturan çok sayıda kişi, deprem olduğunu zannederek korkulu anlar yaşadılar. 
     Apartman ile çevredeki binalarda maddi hasara neden olan patlamanın ardından bomba uzmanı ekipler ile itfaiye görevlerince olay yerinde inceleme yapıldı. 
     İncelemeler sonrası patlamanın bombadan kaynaklanmış olabileceğini belirten yetkililer, olayla ilgili soruşturmanın sürdürüldüğünü kaydettiler. 
     Bu arada, polis ekipleri olayla ilgili olarak tekstil işiyle uğraşan Mehmet Uzun ile bazı apartman sakinlerinin ifadesini aldı. 
     Uzun'un polise verdiği ilk ifadede, ''evinin karşısındaki sokakta yer alan işyerinin önüne araç park edilmemesi için duba yaptırdığı için burada otoparkçılık yapan bazı kişiler tarafından tehdit edildiğini'' öne sürdüğü belirtildi. 

     
</TEXT>
</DOC>
