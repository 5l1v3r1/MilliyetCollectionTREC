<DOC>
<DOCNO> 255119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy34.html </URL>
<DATE> 2004/07/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
TCK Değişiyor... Planlı cinayetlere müebbet hapis cezası verilecek 
</HEADLINE>
<TEXT>

     Bir kişiyi öldüren ile birden fazla kişiyi öldüren aynı cezayı almayacak. 
     TBMM Adalet Komisyonu'nda görüşülen Türk Ceza Kanunu TCK Tasarısı'ndaki ''cezaların içtimaı'' ile ''içtimada infazın sınırı'' başlıklı maddeler, Yargıtay'ın isteği doğrultusunda metinden çıkarıldı. Düzenlemenin gerekçesinde, ceza hukukunda ''kaç tane fiil varsa o kadar suç, kaç tane suç varsa o kadar ceza vardır'' temel kuralı hatırlatılarak, hükmolunan birden fazla aynı veya farklı cezanın ne suretle infaz edileceği sorununun İnfaz Kanunu'nda yer alması gerektiği kaydedildi. 
     Yargıtay Temsilcisi Osman Şirin, 78 yıldan beri ceza yargısının üzerinde bir kambur bulunduğunu belirterek, kamuoyuna da yansıyan 2 davayı örnek gösterdi. 12 kişiyi öldürüp 10 yıl 10 ay hapis yattıktan sonra afla cezaevinden çıkan ve 7 genci öldüren kişiyle ilgili olarak yargının eleştirildiğini anlatan Şirin, ''Bir kişiyi öldürenle 12 kişiyi öldürene aynı ceza verilir mi Türkiye'de 8-10 yılda bir af çıkarılıyor, sonra toplum bu acıların ıstıraplarını çekiyor'' dedi. 
     Yapılan düzenlemeden dolayı Komisyon ve milletvekillerine teşekkür eden Şirin, ''78 yılık bir kambur kalktı. Şimdi büyük bir mutlulukla Yargıtay'a döneceğim'' diye konuştu. 
     
     ''TASARLAYARAK'' ADAM ÖLDÜRME 
     Komisyon'da kabul edilen bir önergeyle, ''kasten öldürme'' suçunu düzenleyen maddedeki, ''suçun ani bir kararla işlenmesi durumunda kişiye 24 yıldan 30 yıla kadar hapis cezası verilmesi'' hükmü çıkarıldı. 
     Ayrıca bir başka önergeyle, ''tasarlayarak'' adam öldürme ''nitelikli haller'' arasına alınarak, bu durumda ağırlaştırılmış müebbet hapis cezası verilmesi de benimsendi. 
     
     ''NAMUS SAİKİ...'' KONULMADI 
     CHP Malatya Milletvekili Muharrem Kılıç, geçen hafta yapılan değişiklikle adam öldürmenin nitelikli hallerinde ''töre saiki'' ibaresine de yer verildiğini belirterek, töre cinayetlerinin önlenebilmesi için ''namus saiki'' ibaresinin konulması gerektiğini söyledi. 
     CHP Niğde Milletvekili Orhan Eraslan da bu öneriye katıldığını belirterek, bu yönde bir önerge vereceğini söyledi. 
     Yargıtay Temsilcisi Osman Şirin yapılan düzenlemenin yeterli olacağını belirterek, ''Törenin içini doldururuz. Biz bu kavramın içini çok sağlıklı doldururuz'' dedi. 
     CHP'li milletvekillerinin verdiği önerge, AK Parti milletvekillerinin oylarıyla reddedildi. 
     
     ÇOCUKLAR ÜZERİNDE DENEY 
     Komisyon'da ''insan üzerinde deney'' başlıklı maddede değişiklik yapıldı. 
     Komisyona konuyla ilgili bilgi veren Ankara Üniversitesi Öğretim Üyesi Prof. Dr. Cankat Tulunay, sağlıklı çocuklar üzerinde gerekli önlemler alınarak deney yapılmasına imkan verilmesi gerektiğini belirterek, ''aksi halde aşıları çocuklar üzerinde deneyemeyiz'' dedi. 
     Madde üzerinde uzun süren tartışmaların ardından çocuklar üzerinde bilimsel deneyin hiçbir surette yapılamayacağına ilişkin hüküm, yumuşatıldı. Buna göre, çocuklar üzerinde deney yapılması gereken alanlarda çocukların rızası ve anne-babanın muvafakatı alınarak deney yapılabilecek. 
     Komisyon toplantısına katılan Sağlık Bakanlığı Hukuk Müşaviri Adem Keskin, TCK'da biyolojik materyallerle ilgili olarak düzenleme yapılmasını istedi. Keskin, ''Biyolojik materyaller silah olarak kullanılabilir hale geldi. ABD Başkanı'nın dışkısını bile toplayıp götürdüler, o ırka karşı müdahale olmaması için...İnternet üzerinde Viking sperminin tanıtımı yapılıyor. Hiçbir şey yapılamıyor'' dedi. 
     Alt Komisyon'da görev alan İstanbul Üniversitesi Öğretim Üyesi Doç. Dr. Adem Sözüer, Türkiye'de sağlık alanında yeterli düzenlemenin bulunmadığını ifade ederek, ''Dünyada yasayla düzenlenen konular, bizde yönetmeliklerle düzenleniyor. Böyle bir konunun TCK'da düzenlenmesi eksiklik olmaz'' görüşünü savundu. 
     CHP Niğde Milletvekili Orhan Eraslan, kendisinin de başka bazı konularda TCK'da düzenleme yapılması önerisinde bulunduğunu bildirerek, bu nedenle tasarının Komisyon'da Ekim ayına kadar bekletilmesini istedi. Eraslan'ın önerisi kabul edilmezken, konuyla ilgili düzenleme de yapılmadı. 
     Komisyon, tasarı üzerindeki çalışmalarını yarın da sürdürecek. 
     
</TEXT>
</DOC>
