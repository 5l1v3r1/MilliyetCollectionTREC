<DOC>
<DOCNO> 260730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/yazar/altan.html </URL>
<DATE> 2004/08/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bir ömürlük enerjimiz, ne kadar dönüşüyor somuta 
</HEADLINE>
<TEXT>


TÜM canlılar arasında sadece "insan"a özgü bir güdü, bir dürtü, bir açlık var "adam yerine konmak", "önemli kişi olmak", "başkalarından daha iyi yaşamak için varlıklı olmak", "var olmak, ünlü olmak"... 
Salt insana özgü olan, bu tür güdü, dürtü ve açlıkların belki de temel nedeni bir gün kaybolup gideceğinin bilincinde, sadece insanın olması... 

İnsanlar, "adam yerine konmanın" en imrenilen yöntemi olarak, başka insanları kendilerinin iradesi altına almayı ve onların tepesinde taht kurmayı gelenekselleştirdiler önce... 
İmparatorlar, imparatoriçeler, krallar, kraliçeler, prensler, prensesler ve saray adamları... 
Aristokratlar, kendi enerjilerini "itibara" dönüştürme sınıfının insanlarıydı "yok olma" bilinci karşısındaki "var olma" açlığını, böyle tatmin ediyorlardı. 

Ancak aynı zamanda ölümlü insanı, yaşarken tatmine ulaştıran başka yöntemler de vardı, "varlıklı olmak, yahut var olmak" gibi... 
Böylece insan enerjisini "itibara" dönüştürme yanında bir de "somuta" dönüştürme alanı çıkıyordu ortaya... 
Michelangelo, kendi enerjisini, heykele, resme, mimariye, şiire dönüştürerek ölümlü gövdesinden, somuta dönüşmüş ölümsüz yapıtlarıyla ulaşıyordu tatmine... 

Bir orman sahibi, kestirdiği tomruklardan, işçilerin enerjisini kullanarak kereste üretiyordu. 
Son tahlilde insan enerjisi, yine somuta dönüşüyor ve insan ömründen daha uzun süreli yaşıyordu. 
İnsan enerjisinin somuta dönüşme sürecinde, kimlerin hakkının yenip, kimlerin karlı çıktığı sorunu önce sınıfsal çatışmalara, sonra toplumsal anlaşmalara neden oluyor ve yaşamı biçimlendiren değişimler, sürüp gidiyordu. 

Ölümlü insana özgü bir açlık, "adam yerine konmak", "önemli kişi olmak", "başkalarından daha iyi yaşamak" vs... 
Bireylerdeki böylesi bir açlığın, Türkiye'de geleneksel olarak benimsediği rota neydi 
Kademeli de olsa, hiç kuşkusuz başa geçme, yönetici olma için çırpınma, didişme, tartışma ve çatışmalar... 
Nüfusunun yüzde 43'ü daha hala köylü kalmış olan Türkiye enerjisini somuta dönüştürerek dengeli ve doyumlu bir ömür sürme birikimleriyle alışkanlıklarından, henüz bir hayli uzak... 

Eğitim konusunda 21. yüzyıl düzeyinden çok gerilerde olduğumuz kabul ediliyor reformlar yapılmaya çalışılıyor, okullar, üniversiteler, özel kurslar açılıyor. 
Ama hiçbir eğitimci dünyadan geçerken adam yerine konmak, önemli kişi olmak, başkalarından daha iyi yaşamak isteyen gençlere şu soruyu sormuyor 
- Enerjinizi hangi mesleki alanda somuta dönüştürmeyi yeğliyorsunuz 

Yaşarken enerjilerini somuta dönüştürerek, tarihsel parkları düzenlemiş bahçe mimarlarının da bazı belirli ağaçlardan tarihsel mobilyalar yapmış ünlü zanaatçıların da elektriği, icat ettiği ampulün içinde ışığa çevirmiş olan Edison'un da, biyografileri vs. genç kuşakların "merak" alanları içine sokulamıyor. 

Bireysel enerjiyi, somuta dönüştürme doyumundan uzak kurnazlığa dayalı bir zengin olma hırsı neredeyse bizde, modalaşmış bir yozlaşma salgını halinde... 
Alın işte, dünkü Posta gazetesine de yansımış olan, Eskişehir Valisi Kadir Çalışıcı'nın, bürokratlarımızda pek rastlanmayan ölçüdeki isyanı 
"Eskişehir'de 17 Ağustos Marmara depreminde hasar gören Mualla Zeyrek İlköğretim Okulu'nu tamir etme ihalesini alan firma, binanın temelini kazdı. Ortaya çıkan görüntü korkunçtu. Binanın kolonları temele oturtulmamıştı. Her bir kolon ile temel arasında 25 santim arasında kaymalar vardı. Firmanın haber vermesi üzerine okula gelip, incelemede bulunan Eskişehir Valisi Kadir Çalışıcı, 'Okulun zemini çürük olduğu için hasar gördüğünü sanıyorduk. 1989'da bu binayı inşa eden firma, çocuklara okul değil, mezar yapmış. Okulun şimdiye kadar çökmemesi büyük mucize' dedi." 

Şiddetli depremlerde neden devlet binaları yıkılıyor önce 
Kişi enerjisini, mesleki bir donanımın eklediği bir kalite düzeyiyle, somuta çevirme birikimi yerine... 
Kurnazca ve "Üçüncü Dünya" ülkelerine özgü, karşılıklı bir "yuttur kaydır" anlaşmasıyla, Hazine'den para vurma ve zengin olma geleneği... Boşuna denmemiş "Devlet malı deniz, yemeyen domuz" diye... 
Böylesi çökertici bir yöntemle "önemli kişi" olmaya çalışmak... 

Arkasından da, hamasi övünmeler 
"Önce vatan, Türk'e Türk'ten başka dost yok, bir Türk cihana bedel"... 
Ayrıca bir de bu klişelerle, Hazine'den geçinmeli makamlara tırmanmaya ve oturulan koltuk sayesinde "önemli kişi" olmaya çalışmak... 
İnsan enerjisinin somuta dönüşmesiyle, çağların nasıl değiştiğini de, hiç gündeme getirmeden... 
Bu açılardan bakıldığında birçok karmaşanın ve kompleksin nedeni de, çok daha iyi saptanırmış gibi geliyor bendenize... 



</TEXT>
</DOC>
