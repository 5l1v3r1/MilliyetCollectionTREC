<DOC>
<DOCNO> 278484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur33.html </URL>
<DATE> 2004/10/08/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İstanbul'da yağış öğle saatlerinde artacak .. 
</HEADLINE>
<TEXT>

     İstanbul'da dün başlayan aralıklı sağanak yağışın, bugün öğle saatlerinde etkisini artıracağı bildirildi. 
     İstanbul Meteoroloji Bölge Müdürü Mustafa Yıldırım, A.A muhabirine yaptığı açıklamada, sağanak yağışlı havanın bugün de yer yer etkili olduğunu ve öğle saatlerinde etkisini artıracağını belirterek, yarın ise etkisini azaltarak süreceğini söyledi. 
     Yıldırım, pazar günü ise yağış beklenmediğini ve hava sıcaklığının artacağını kaydetti. 
     İstanbul'da bugün çok bulutlu, etkili sağanak ve gök gürültülü sağanak yağış olduğunu anlatan Yıldırım, sıcaklığın da 15-19 derece olarak gerçekleşeceğini dile getirdi. 
     Yarın parçalı bulutlu ve aralıklı sağanak yağışlı, hava sıcaklığının da 15-21 derece olmasının beklendiğini kaydeden Yıldırım, pazar günü ise havanın parçalı bulutlu olacağını ve sıcaklığın 4-5 derece artarak 25 dereceye ulaşacağını bildirdi. 
     Mustafa Yıldırım, İstanbul'da son 2 günde metrekareye düşen toplam yağış miktarının Göztepe'de 47.3, Şile'de 24.3, Sarıyer'de 54.3, Bahçeköy'de 69.6, Kumköy'de Kilyos 70.9, Florya'da 107 kilogram olarak ölçüldüğünü belirtti. 
     Yıldırım, geçmiş yıllarda ekim aylarında bir günde kaydedilen en yüksek değerlerin de Göztepe'de 81.3, Şile'de 199.3, Sarıyer'de 125.5, Bahçeköy'de 212.6, Kumköy'de Kilyos 88.9, Florya'da da 112.5 kilogram olduğunu sözlerine ekledi. 
     Bu arada sağanak yağışın gerçekleştiği Anadolu Yakası'ndaki bazı ilçe ve semtlerde su baskınları ile birikintilerden kaynaklanan trafik yoğunluğu, yaşamı olumsuz etkiledi. 
     
     SU BASKINLARI 

     İstanbul'un Anadolu Yakası'nda etkili olan sağanak yağış sonucu bazı ev ve işyerlerini su bastı, ana arterlerde de trafik yoğunluğu yaşandı. 
     AA muhabirinin aldığı bilgiye göre, Anadolu Yakası'nı sabah saatlerinden itibaren etkileyen yağış nedeniyle Kadıköy'de 18, Ümraniye'de 7, Üsküdar'da 10, Beykoz'da 4 ev ve işyeri su baskınına uğradı. 
     Yoğun yağış ana arterlerde, özellikle çukur olan bölgelerde toplanarak trafik sıkışıklığına neden oldu. 
     D-100 Karayolu ve Boğaz Köprüleri yönünde seyreden araçlar saatlerce yoğun trafiğin içinde kaldılar. Su birikintilerinden geçmek isteyen bazı araçlar ise yolda kaldı. 
     
</TEXT>
</DOC>
