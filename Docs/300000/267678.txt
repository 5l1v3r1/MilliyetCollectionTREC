<DOC>
<DOCNO> 267678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/dunya/axdun01.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu savaş kazanılmaz' 
</HEADLINE>
<TEXT>


ABD Başkanı Bush, terörle mücadelenin sonu olmayan bir savaş gerektirdiğini, ancak barışı sağlar sağlamaz Afganistan ve Irak cephelerinden çekileceklerini açıkladı 

YASEMİN ÇONGAR New York 


ABD Başkanı George W. Bush, Beyaz Saray'da 4 yıl daha kalıp kalmayacağını belirleyecek seçimlere 2 ay kala, Amerikan seçmenini, terörle mücadelede Demokrat aday John Kerry'den "daha güvenilir bir lider" olduğuna ikna etmeye çalışıyor. Ancak Bush, bu mücadele sonunda "zafer" vaat etmekten ziyade, "sonu olmayan bir savaş" öngördüğünü de açıkça ifade ediyor. 
Başkan Bush, Cumhuriyetçi Parti'nin dün New York'ta başlayan seçim kurultayında perşembe günü yapacağı adaylığı kabul konuşması öncesinde, seçim yarışının en çekişmeli olduğu eyaletlerden Ohio'da, NBC televizyonunun sorularını yanıtladı. 
Teröre karşı yılmadan mücadele gerektiğini vurgulayan Bush, "Bu savaşı kazanabilir miyiz " sorusuna karşılık, "Bu savaşı kazanamazsınız. Ancak terörü araç olarak kullananların, dünyanın bazı yerlerinde daha az kabul göreceği koşulları yaratabileceğinizi düşünüyorum" dedi. Bush daha önceki bir açıklamasında da, "Terörle savaş, farklı bir savaş. Kesin bir sonu olmayan, galibi ilan edilmeyen, sonunda barış anlaşması imzalanmayacak bir savaş" ifadesini kullanmıştı. 
Bush, NBC söyleşisinde, Irak ve Afganistan'daki hedeflerinin ise "çok açık" olduğunu söyledi. ABD Başkanı, "Irak'a ve Afganistan'a barış getirmeye yönelik net bir hedefimiz var bu hedefe ulaşınca ABD askerleri de evlerine dönecek. Afganlıların ve Iraklıların askeri eğitimine yardımcı olacağız ki, görevimizi mümkün olduğunca çabuk tamamlayalım ve askerlerimiz orada gereğinden bir gün bile fazla kalmasın" dedi. 

'Biz kazanırız' 
Demokratların başkan yardımcısı adayı John Edwards, Başkan Bush'un sözlerine tepki göstererek, "John Kerry ve ben terörle savaşın nasıl kazanılacağını biliyoruz. Biz bu savaşı kazanırız" dedi. 


</TEXT>
</DOC>
