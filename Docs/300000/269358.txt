<DOC>
<DOCNO> 269358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/yazar/congar.html </URL>
<DATE> 2004/09/06/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Fillerin arasında 
</HEADLINE>
<TEXT>


İki pankart hiç aklımdan çıkmıyor. İkisini de, geçen hafta Cumhuriyetçi Parti'nin kurultayı için gittiğim New York'ta gördüm. Birini, Bush karşıtı Manhattan sokaklarında, diğerini Bush'u dört yıl daha görevde tutmak isteyen kurultay salonunda. 
Bulundukları ortamların ortak aklını bire bir yansıtmasalar bile, iki zıt düşünce çizgisinin uç noktalarına bakabilmeyi sağlıyordu bu pankartlar. Her ikisi de tüylerimi ürpertti. 
İlki, geçen pazar, Manhattan'ın ortasında, Amerikan bayrağına sarılı tabut şeklindeki yüzlerce kutuyla birlikte, sessiz bir cenaze alayı gibi ilerleyen Irak Savaşı karşıtı göstericilerden birinin elindeydi. 
Kocaman pankartta kocaman bir resim Saddam Hüseyin, yüzünde şeytansı bir gülümsemeyle ağzından köpükler saçıyor ayaklarının altında, bir kan gölünün ortasında yatan kadın erkek çocuk ölüleri. 
İlk bakışta, savaşa karşı çıkanların tercih edeceği türden bir pankarta benzemiyordu ya, meramını, resmin altındaki yazıyı okuyunca anladım. Kelimesi kelimesine, "Saddam sadece kendi insanlarını öldürüyordu. Bize ne bundan " diyordu pankart. 
Üç gün sonra, kurultaya ev sahipliği yapan Madison Square Garden'da Cumhuriyetçi Partili gençler toplanmışlardı. "Gençlik Kurultayı" yapılıyor, Bush'un ikiz kızları da, salonun ortasını dolduran kalabalığa, podyumdan, kıkır kıkır sesleniyorlardı. 
En ön sırada, iki eliyle kaldırdığı büyük pankartı başının üstünde tutan, yirmili yaşlarda, kırmızı yanaklı, şişmanca bir genç adam dikkatimi çekti. 
"İran'a saldıralım" diyordu pankarttaki ilk satır altında kırmızı büyük harflerle "Hemen şimdi " yazıyordu. 

Şahinliğe devam 
Başkan Bush'un kurultayın kapanışında söyledikleri de, delegelere seslenen diğer partililerin vurguları da, gerek terörle mücadele, gerekse Irak Savaşı özelinde 'atılan bütün adımların haklılığından ve gelecekten emin' bir tondaydı. 
Yakalanamayan El Kaide lideri Usame bin Ladin'in adı kurultay boyunca nasıl hiç ağza alınmadıysa, Afganistan'da Taliban'ın yeniden toparlanışı Irak Savaşı ile ilgili hesap hataları süren intihar saldırıları ve kaçırma eylemleri Felluce'deki durum zor sağlanan ve her an bozulabilecek Şii sükunetinin hassas dengeleri savaşın ABD'ye maliyeti vb. konular da dile getirilmedi. 
Aksine Bush, Irak politikasının başarıya ulaşacağına olan inancını, İkinci Dünya Savaşı sonrasını örnek vererek yansıttı. 1946 Almanyasındaki durumu "kaos" olarak nitelendiren ve ABD işgalini "başarısız" gösteren eski bir New York Times haberinden alıntı yapan Bush'a göre, tarih nasıl New York Times'ın Almanya özelindeki eleştirilerini yanlış, bu eleştirilere aldırmadan politikasını sürdüren dönemin ABD başkanı Harry Truman'ı da haklı çıkardıysa, aynı şey Irak'ta, kendisi için de geçerli olacaktı. 
"The Economist" dergisi, geçen haftaki kapağına Bush'un fotoğrafıyla birlikte Edith Piaf'ın ünlü şarkısının sözlerini taşırken, ABD Başkanı'nın ruh halini iyi yakalamıştı doğrusu "Je ne regrette rien" Hiçbir şeyden pişmanlık duymuyorum . 
Gerçi Bush'un dört yıl daha Beyaz Saray'da kalmak için seçmenden destek isterken, özeleştiri yapması beklenemezdi. Yine de, ABD Başkanı'nın 11 Eylül sonrasındaki şahin çizgisini, ikinci görev döneminde de sürdürme niyetini ortaya koyması çarpıcıydı. 
Bush, ABD'nin, kendisine karşı tehdit saydığı herhangi bir gruba ya da devlete ilk saldıran taraf olması esasına dayanan doktrininden caymayacağına kuşku bırakmadı 
"ABD'ye yönelik tehditlere, iş işten geçmeden, karşı gelmek zorundayız ve gelmeyi sürdüreceğiz. 11 Eylül'ün derslerini unutup çılgın bir adamın Saddam sözüne mi inanaydım yoksa ülkemizi savunmak için harekete mi geçeydim Bu seçenekle ne zaman karşı karşıya kalırsam, her seferinde de Amerika'yı savunacağım. Taarruz halini koruyoruz. Teröristleri yurtdışında vuruyoruz ki, onlarla burada, evimizde karşılaşmak zorunda kalmayalım." 

Ortadoğu'ya demokrasi 
Bush, Irak Savaşı'nı terörle mücadelenin gereği saymaktan, başından beri hiç vazgeçmedi. Savaşın ana gerekçesi yapılan kitle imha silahları, Irak'ta bulunamayınca, Bush ve ekibi, "Saddam'ın bu silahları üretme niyetine ve kullanma siciline sahip olması, yeterli tehditti" dediler. 
Ancak ABD Başkanı, kurultay konuşmasında Irak Savaşı'nı savunurken, bu açıklamanın ötesine geçti ve ekibindeki 'neo - con'ların yeni muhafazakarlar öteden beri sarıldıkları "Ortadoğu'ya demokrasi getirme" iddiasına, kuvvetle sahip çıktı. 
Bush'un konuya ayırdığı geniş yer ve kullandığı kesin ifadeler, göreve yeniden seçilmesi halinde, ABD'nin dünyadaki rolünü, 'Ortadoğu odaklı bir demokrasi havariliği' olarak tanımlayacağının, ve olası bazı askeri girişimleri de, bu misyonla bağdaştırabileceğinin işaretiydi. 
Kurultay konuşması, bu yönüyle, Bush'un 29 Haziran'da İstanbul'da yaptığı konuşmayı çağrıştırsa da, ABD Başkanı'nın bu seferki vurguları, bir reform gündeminden ziyade, Amerikan gücünün yaptırımı üzerinde yoğunlaştı. 
"Amerikan gücünün en akıllıca kullanımı, özgürlüğü ilerletme amaçlı kullanımıdır" diyen Bush'a göre, Irak ve Afganistan halkları ellerine geçen fırsata sarıldıkça, Ortadoğu geneline umut mesajı taşıyacaklardı. 
ABD Başkanı, "Sizin sayenizde, Afganistan'daki kadınlar artık spor stadlarında kurşuna dizilmiyor. Sizin sayenizde, Irak halkı öldürülüp toplu mezarlara atılmaktan korkmuyor" derken doğrudan Amerikan askerlerine sesleniyordu. 
ABD'nin Almanya'da, Japonya'da, Nikaragua'da, Orta Avrupa'da ve Baltıklar'da demokrasinin yükselişine destek olduğunu ve şimdi sıranın "milyonlarca insanın özgürlük için sessizce yalvardığı" Ortadoğu'ya geldiğini ifade eden Bush, özgür bir Ortadoğu'nun, terörizmin kesin yenilgisini getireceğini de savundu. 

İbre Bush'tan yana 
Simgeleri eşek olan Demokratlar'ın temmuz sonundaki Boston kurultayı ardından, fil maskotlu Cumhuriyetçiler'in New York kurultayının da tamamlanmasıyla, ABD'deki seçim yarışında son sekiz haftaya girildi. İşte asıl tepişme de bu son düzlükte olacak. 
Yeni anketler, kurultayın Bush'a yaradığını ve başkanın ilk kez, Demokrat rakibi John Kerry ile arasını açtığını ortaya koyuyor. Ancak kurultay atmosferinde sağlanan bu fark, kalıcı olmayabilir. 
Önümüzdeki günlerde, adayların sayısını giderek artıracakları siyasi reklamlar, bir dizi çekişmeli eyalette yapacakları mitingler ve televizyondaki tartışmalarda gösterecekleri performans kadar, hangi partinin daha etkili bir seçmen kayıt seferberliği ile daha çok yandaşını sandığa götüreceği de sonuçta etkili olacak. 
En önemlisi ise, seçmenin esas neye göre oy kullanacağı. Beni sarsan o iki pankartın da aslında temsil etmediği ortalama Amerikalı, sandık başında kuşkusuz hem cebini, hem güvenliğini düşünecek. Terör korkusu, ekonomiye ne kadar ağır basarsa, Bush'un şansı o kadar artacak. 



</TEXT>
</DOC>
