<DOC>
<DOCNO> 286075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy03.html </URL>
<DATE> 2004/11/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Baykal "Bush'un seçilmesiyle insanlık umudu ertelemek durumunda" 
</HEADLINE>
<TEXT>

     CHP Genel Başkanı Deniz Baykal, ''Bush'un yeniden seçilmesiyle bir yenilenme ve değişim umudunu, insanlık biraz daha ertelemek durumunda kalıyor'' dedi. 
     İzmir'in Torbalı İlçesi'nde düzenlenen pamuk mitingine katılmak üzere Adnan Menderes Havalimanı'na gelen Baykal, gazetecilerin ABD seçimleriyle ilgili sorularını yanıtladı. 
     Baykal, Başkan Bush'un ABD halkının demokratik kararıyla seçimi kazandığını, yeni bir dört yıllık dönem için halkından yetki ve görev aldığını bildirdi. 
     ABD'de iki seçimdir sonucun ''kıl payı'' ortaya çıktığına işaret eden Baykal, şimdi tüm dünyanın önümüzdeki dört yıl boyunca Başkan Bush'un ne tür politikaları izleyeceği ve geçen dönemki dünya siyasetindeki tutumunun değiştirip, değiştirmeyeceğini merakla beklediğini kaydetti. 
     Deniz Baykal, ''Aynı anlayış ve zihniyet mi devam edecek, yoksa yeni bir durum değerlendirmesi yapacaktır bunu hep beraber göreceğiz'' diye konuştu. 
     
     ABD'NİN ORTADOĞU POLİTİKALARI 
     Bush'un, özellikle Türkiye'nin de içinde bulunduğu bölgede izlediği politikaların sorunları çözmediği gibi daha da ağırlaştırdığını söyleyen Baykal, ''Ortadoğu'da izlenen politikalar şiddet ve terörü azaltmamış, artırmıştır. Irak'ın parçalanması eğilimini, çok ciddi güçlendirmiştir. Bütün bunlar yeni tedirginliklerin kaynağını oluşturmaktadır'' dedi. 
     ABD seçimlerinin sonuçlarının tüm dünya için hayırlı olmasını dilediğini belirten Baykal, ''Bush'un yeniden seçilmesiyle bir yenilenme ve değişim umudunu insanlık biraz daha ertelemek durumunda kalıyor'' dedi. 
     Torbalı'da öğle saatlerinde yapılacak pamuk mitinginin önemine dikkat çeken Baykal, Türkiye'deki pamuk üretim bölgelerinden alışılmış çiftçi şikayetçilerinin dışında feryatlar yükseldiğini belirterek, pamuk üreticisinin çok zor bir dönem geçirdiğini söyledi. 
     
</TEXT>
</DOC>
