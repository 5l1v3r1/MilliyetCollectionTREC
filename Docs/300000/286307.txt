<DOC>
<DOCNO> 286307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun07.html </URL>
<DATE> 2004/11/05/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
"Pişkin" Ermeni lobisi Bush'u kutladı... 
</HEADLINE>
<TEXT>

     ABD'deki başkanlık seçimi öncesinde bütün gücüyle Demokrat aday senatör John Kerry'yi destekleyen Ermeni lobisi, kazanan taraf Cumhuriyetçi Başkan George Bush olunca, Bush'a kutlama mesajı gönderdi. 
     ABD'deki radikal Ermeni kuruluşlarını biraraya getiren Amerikan Ermeni Ulusal Komitesi ANCA tarafından yayımlanan açıklamada, ANCA başkanı Ken Hachikian'ın, mesajında ''seçimde elde ettiği büyük zaferden dolayı'' Bush'u tebrik ettiği belirtildi. 
     ANCA, 2 Kasım seçiminden sadece bir gün önce yayımladığı bir başka açıklamadaysa ABD başkanlık seçiminin, Ermenilerin yoğun olarak yaşadığı 10 kararsız eyalette elde edilecek sonuçlara bağlı olduğu kaydedilerek, Amerikalı Ermenilerden bütün güçleriyle Kerry'yi desteklemeleri istenmişti. 
     Başkanlık seçimini Kerry'nin kaybetmesiyle hayal kırıklığına uğrayan Ermeni lobisi, Kongre için yapılan seçimlerde elde edilen sonuçlardansa memnun olduğunu duyurdu. 
     ANCA'ya göre, Kongre'nin alt kanadı Temsilciler Meclisi'ndeki ''Ermeni dostluk grubunda'' yer alan 142 milletvekilinden 138'i, 2 Kasım seçimini kazanarak yerlerini korudu. ANCA, Senato seçimi için desteklediği adayların tamamının da, seçimleri kazandığını belirtti. 
     
</TEXT>
</DOC>
