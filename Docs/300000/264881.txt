<DOC>
<DOCNO> 264881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/magazin/axmag02.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal karışacak 
</HEADLINE>
<TEXT>


Antalya Altın Portakal Film Festivali'nde bundan böyle vizyona girmiş ve başka festivallere katılmış filmlerin yarışamayacağı kararı alındı... 

ALİ'CE Ali Eyüboğlu 

İki gün önce İstanbul'da yapılan bir toplantıda 40. Altın Portakal Film Festivali'yle ilgili alınan karar yeni bir tartışma yaratacak gibi görünüyor. 
İstanbul'daki toplantıya Antalya Belediyesi aynı zamanda Antalya Kültür Sanat Vakfı AKSAV Başkanı da olan Menderes Türel, gelecek yıl uluslararası boyut kazandırmak istedikleri için bu yıl "Altın Portakal"da çıtayı yükselttiklerini açıkladı. 
Bu nedenle geçen yıl 600 milyar olan festival bütçesi bu yıl 1.5 trilyon liraya çıkarıldı. 39'ncu Altın Portakal'da "en iyi film"e verilen para ödülü 60 milyar liraydı. Bu yıl birinciye verilecek para ödülü 150 milyar, ikincinin ödülü 100, üçüncünün ise 50 milyar olarak belirlendi. 
"Ben artık sinemacılar Antalya Altın Portakal'da yarışmak için film çeksin istiyorum. Filmin Antalya'dan aldığı ödül gişesine de etki etsin. Nasıl ki Oscar törenlerinden sonra vizyona giren filmlerin afişlerinde hangi dalda ödül aldığı belirtiliyorsa, bizde de öyle olsun" diyen Başkan Türel, "Sinema platformu"na bir hayli tartışma yaratacak bir de öneri sundu. 
Öneriye toplantıya katılan sinemanın meslek örgütleri temsilcileri de destek verince, festivalin yönetmeliğinin değiştirilmesi kararlaştırıldı. Alınan karara göre bu yıl "Altın Portakal"da, yarışmadan önce vizyona girmiş ve ister ödül alsın ister almasın başka bir festivale katılmış filmler yarışamayacak. Bu kararın alınmasının asıl sebebi şu Birkaç yıldır yarıştıracak sayıda yeni film bulmakta zorlanan festival yöneticileri, "Altın Portakal"ın kapısını bir hayli aralamıştı. 

Bu yıl çok film var 
Bu yıl ise festivale aday film sayısı 20'den fazla. İstanbul toplantısına katılanlar bu sayıyı yarı yarıya indirmek için bu kararı aldı. 
Bu kararla birlikte "39. Altın Portakal"la, bu yıl gerçekleşecek "40. Altın Portakal" arasında başka festivallere katılmış veya sinemada seyirciyle buluşmuş "Asmalı Konak Hayat", "Okul", Vizontele Tuuba", "Mustafa Hakkında Her şey", Hababam Sınıfı Merhaba", "Neredesin Firuze" ve "Duvara Karşı", "Altın Portakal"ın kapsama alanından çıkarıldı. Üstelik bu karar festivalin başlamasına 45 gün kala alındı. Ve meydan Cem Yılmaz'ın "G.O.R.A"sına kaldı. 


</TEXT>
</DOC>
