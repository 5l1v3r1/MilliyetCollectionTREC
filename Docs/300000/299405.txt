<DOC>
<DOCNO> 299405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun02.html </URL>
<DATE> 2004/12/21/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Saddam kendini h l başkan zannediyor 
</HEADLINE>
<TEXT>

     Bülent Keneş bildiriyor 

Amerikan NBC televizyonuna özel bir mülakat veren Irak eski Devlet Başkanı Saddam Hüseyin'in avukatı Halil El Duleymi, kendisini hala Irak'ın gerçek devlet başkanı olarak gören devrik liderin ABD destekli Irak hükümetine karşı direnişi övdüğünü ve Ocak ayı sonunda yapılacak seçimlerin meşru olmadığına inandığını söyledi. 
     Saddam'ı Savunma ve Destekleme Komitesi üyesi ve Saddam ile bugüne kadar görüşen tek avukat olan El Duleymi, ''Başkanım'' diye bahsettiği Saddam Hüseyin'le ancak aylar süren bir bekleyişten sonra görüşebildiğini kaydetti. Bir askerin gözetimi altında yapılan görüşmeye Saddam'ın kendi yazdığı bir şiirle başladığını kaydeden El-Duleymi bu şiirinde ''Eğer baş olamıyorsan kuyruk da olma, çünkü kuyruk herşeyin sonunu temsil eder'' şeklindeki bir Arap atasözünü de zikrettiğini ifade etti. 
     Dünyadan tamamen tecrid edilmesine rağmen sağlık durumunun oldukça iyi olduğunu söylediği Saddam'ın kendisini savunacak olan büyük bir avukat grubundan bile habersiz olduğunu belirten El Duleymi, devrik liderin bundan son derece mutlu olduğunu ve kendilerine gerekli her türlü adımı atma konusunda tam yetki verdiğini kaydetti. 
     Saddam'ın Uluslararsı Kızıl Haç Örgütü'nün kendisiyle alakalı oynadığı rolü kınadığını da belirten El Duleymi, ''Uluslararası Kızılhaç Örgütü Saddam'ı bugüne kadar dört kez ziyaret etti. Ancak, Saddam sorumsuzca davranmak ve Cenevre Sözleşmesi'ndeki haklarını yerine getirmemekle suçladığı Kızılhaç Örgütü ile bu sözleşmeye uygun şekilde muamele görünceye kadar görüşmeyecek'' dedi. 
     Saddam'ın ailesi ile de herhangi bir temasının olmadığını ifade eden El Duleymi, devrik liderin sadece ne yazıldığını anlayamayacak kadar aşırı sansür altında birkaç mektup alabildiğini ifade etti. 
     El Duleymi, dış dünya ile hiçbir irtibatı olmayan Saddam'ın kendisinden işgal altındaki Irak halkının durumunu sorduğunu, Irak'taki direnişi övdüğünü ve Irak halkının ABD işgaline karşı direnmesi gerektiğini söylediğini kaydetti. El Duleymi Saddam'ın kendisinden Filistin halkının ve genel olarak Arap halkının durumunu da öğrenmek istediğini belirtti. 
     Saddam'ın Irak'ta Ocak ayı sonunda yapılacak olan seçimden de haberinin olmadığını söyleyen El Duleymi, devrik liderin bunu öğrendikten sonra seçimlerin meşruiyetine inanmadığını söylediğini ve kendisinin hala Irak'ın gerçek devlet başkanı olduğuna inandığını dolayısıyla seçimlerin illegal olduğunu düşündüğünü ifade etti. 
     
</TEXT>
</DOC>
