<DOC>
<DOCNO> 296895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonyas01.html </URL>
<DATE> 2004/12/11/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
''Night of the Sultans'' grubunun Berlin'deki gösterisi büyük ilgi gördü 
</HEADLINE>
<TEXT>

     Dünya turnesi kapsamında ''Pandora's Legend'' Pandora efsanesi adlı gösterisinin ilkini Almanya'nın başkenti Berlin'de sunan ''Night of the Sultans'' grubunun gösterisi büyük ilgiyle izlendi. 
     Berlin fuar alanındaki Uluslararası Kongre Merkezi'nde ICC sunulan gösteriyi yaklaşık 3.500 kişi izledi. İzleyiciler gösteriden sonra dansçıları dakikalarca ayakta alkışladılar. 
     Yıl sonuna kadar Leipzig, Braunschweig ve Hamburg kentlerinde de birer gösteri sunacak grubun koreografı Cemil Özen, gösterinin yaklaşık 1,5 yıllık yoğun bir çalışmanın ürünü olduğunu belirtti. 
     Türkiye'nin uluslararası alandaki ilk koreograflarından biri olan Özen, grupta 68 dansçının bulunduğunu ve bunların yüzde 20'sinin yabancılardan oluştuğunu kaydetti. 
     Sahnelenen gösterinin senaryosunu yazan Musa Gökhan Ayatar ise ulusal değerleri evrensel platformda sunmaya çalıştıklarını ve bunun için de uluslararası bir grupla çalıştıklarını dile getirdi. 
     
     ''NIGHT OF THE SULTANS DÜNYADA BİR NUMARA OLACAK'' 

     ''Night of the Sultans'' grubunun yapımcısı Marcel Avram da A.A muhabirine yaptığı açıklamada, dünyada en iyiler arasına girmek istediklerini belirterek, ''Night of the Sultans dünyada bir numara olacak'' dedi. 
     Çocukluğundan bu yana Türk kültürüyle yakından ilgili olduğunu ifade eden Romen asıllı Avram, ''Türk kültürü çocukluğumdan bu yana bana yabancı değil. Bu zengin kültürü dünyada tanıtmayı amaç edindim'' diye konuştu. 
     Dünyada başta İrlanda'da olmak üzere benzeri grupların olduğunu kaydeden Avram, ''Ancak hiçbiri bizim kadar iyi değil. Biz dünyanın en iyi koreografları ve müzisyenleriyle çalışıyoruz'' dedi. 
     Avram, Amerika ve Japonya'da da gösteriler yapacaklarını sözlerine ekledi. 
     
</TEXT>
</DOC>
