<DOC>
<DOCNO> 276334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonyas03.html </URL>
<DATE> 2004/09/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Da Vinci Şifresi" sinema devlerini kapıştırdı .. 
</HEADLINE>
<TEXT>

     Dünyanın dört bir yanında satış rekorları kıran ve romanı okuyanların ''şifreyi kırmak'' için günlerce kafa yorduğu ''Da Vinci Şifresi-The Da Vinci Code'', sinema filmi oluyor. Filmin başrolü için Hollywood'un dört ünlü aktörü Tom Hanks, Hugh Jackman, Russel Crowe ve George Clooney arasında kıyasıya bir yarış yaşanıyor. 
     Internetteki ''imdb'' sitesinin haberine göre, yönetmenliğini Oscar ödüllü ''Akıl Oyunları-A Beatiful Mind'' adlı yapımın rejisörü Ron Howard'ın üstleneceği filme başrol oyuncusu aranıyor. 
     Zorlu yarışın galibini belirlemek için tek seçici olan yönetmen Howard, şu günlerde Leonardo Da Vinci'nin tablolarındaki ipuçlarından yola çıkarak cinayeti aydınlatmaya çalışan Robert Langdon'ı canlandıracak oyuncuyu seçmek için ter döküyor. 
     Yönetmen Howard ile ''Akıl Oyunları'' filminde birlikte çalışan ''Gladyatör'' filminin ünlü aktörü Russel Crowe bir adım öne çıkarken, Oscarlı oyuncu Tom Hanks'e de şans tanınıyor. 
     
     DA VİNCİ'NİN SIRRI NE 
     Orijinal adı ''The Da Vinci Code'' olan kitap, satışa çıktığı ilk haftanın sonunda büyük başarı kazanarak New York Times'ın ''en çok satanlar'' listesine bir numaradan girdi. Kitap, Wall Street Journal, Publishers Weekly ve San Francisco Chronicle'ın en çok satanlar listesindeki yerini uzun süre korudu. 
     Film yapım hakları Columbia Pictures tarafından satın alınan kitabın öyküsü kısaca şöyle 
     Harvard Üniversitesi'nde simgebilim profesörü olan Robert Langdon, Paris'te iş gezisindeyken bir geceyarısı Louvre'un yaşlı müdürünün ölü bulunduğu haberini alır. Langdon ve yetenekli Fransız kriptoloji uzmanı Sophie Neveu, cesedin etrafındaki izleri takip ederek bu garip esrar perdesini araladıkça, ipuçlarının onları Da Vinci'nin tablosuna götürdüğünü keşfeder. 
     Büyük usta, bu sırrı herkesin görebileceği bir yere, ünlü tablosu Mona Lisa'nın içine gizlemiştir. Langdon, bu garip bağlantıyı açığa çıkarınca tehlike artar. Cinayete kurban giden müze müdürü de, Sir Isaac Newton, Botticelli, Victor Hugo, Da Vinci ve aralarında diğer ünlülerin de bulunduğu gizli bir kuruluş olan Sion Manastırı Derneği'nin üyesidir. 
     Langdon, aydınlatmaya çalıştıkları bu tehlikeli sırrın yüzyıllardır tarihin derinliklerinde gizlendiğinden şüphelenir. Böylece, Paris ve Londra sokaklarında amansız bir kovalamaca başlar. Langdon ve Neveu, kendilerini, atacakları her adımı önceden bilen esrarengiz olduğu kadar da çok zeki olan bir adamla karşı karşıya bulurlar. Eğer bu karmaşık bilmeceyi çözemezlerse bu çok eski gerçek ebediyen kaybolacaktır. 
     
</TEXT>
</DOC>
