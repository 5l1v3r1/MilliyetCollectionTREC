<DOC>
<DOCNO> 281141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yazar/bila.html </URL>
<DATE> 2004/10/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Zonguldak... 
</HEADLINE>
<TEXT>


Önceki hafta sonu Zonguldak'ın konuğuyduk. 30 yıl öncesinin Çelikel Lisesi öğrencileri olarak. Yeniden sınıflarımıza girip sıralarımıza oturduk. Zamanın hükmünün nasıl icra ettiği her birimizin yüzünden okunuyordu. 
Tabii Zonguldak'ın yüzünden de... 
Ne limana vızır vızır kömür taşıyan trenler vardı ne soluklanmadan demir atıp demir alan şilepler... 
Zonguldak öyle hatır - gönül işi yaşayacak el - avuç açacak bir kent değildi, dedik birbirimize. Doğa, yaşam kaynağını yerin dibine saklamıştı Zonguldak'ta ama madencilerimiz onu toprağın altından söker, bütün Türkiye'ye sunardı. Hem yaşar hem yaşatırdı Zonguldak. Yerin dibinden çıkarırdı can damarını yol verir, okul verir, hastane verir, enerji verir bölüşürdü yaşamı... 
İyi işleyen bir sosyalizasyon örneğiydi... 
Oysa son yıllarda yaşasın mı yaşamasın mı, kapatılsın mı kapatılmasın mı, satılsın mı satılmasın mı, kurtulur mu, kurtulmaz mı, ölür mü kalır mı, gerekli mi gereksiz mi diye tartışılıyor Zonguldak... 
Pes edecek mi etmeyecek mi diye tartışarak indiğimiz limanda gördüklerimizden, sevinerek anladık ki, Zonguldak'ın havlu atmaya pek niyeti yok... 
Köhnemiş, grileşmiş limanda hummalı çalışma var. Limanın ortasına platformlar kuruluyor. Dev vinçler, faaliyet halinde... 
Zonguldak Valisi Yavuz Erkmen'den öğrendik ki, kent bir ekonomik atak hazırlığında. Geçmişteki gücüne yeniden fakat bu kez başka ekonomileri de devreye sokarak ulaşmayı hedeflemiş. Hem çok iddialı biçimde Karadeniz Ekonomik İşbirliği alanının başkenti olmayı koymuş kafasına. 
Temel yaşam kaynağını oluşturan kömür ekonomisini koruyarak yanına yeni ekonomiler açarak... 
Zonguldak Limanı'ndaki faaliyetin bir eşi de Ereğli Limanı'nda sürüyor. Bu iki liman, denizden demiryoluyla bağlanacak projeye göre. Böylelikle bölgenin taşıma kapasitesi 1.5 milyon tondan 7-8 milyon tona çıkacak. Limandaki demiryolu platformundan sadece Türkiye limanlarına veya içlerine değil Anadolu'dan Karadeniz ülkelerine ihracat - ithalat kapısı açılacak. Sınır ve kıyı ticareti kapsamında sınır ticaretine soyunacak Zonguldak. Ukrayna'nın üç ayrı kentine yapılan ro - ro seferleri diğer Karadeniz ülkelerine de genişletilecek. 
Başka 
Tuzla tersanelerine rakip olmaya da hazırlanıyor Zonguldak. Kilimli'den başlayarak tersane bölgesi ilan edilecek ve yatırım yapmak isteyenlere yer tahsis edilecek. Tuzla gibi gemi yapım merkezi olmayı hedefliyor Zonguldak. 
Anlaşılıyor ki, Zonguldak yerin üstünde de "varım" demeye hazırlanıyor. 
Konumu uygun. Ankara ve İstanbul'a yakın bir yöre olarak karayolu, demiryolu, deniz yolu olanakları geniş. Şimdi havayolunu da devreye sokmaya hazırlanıyor. 31 Ocak 2002'de kapatılan Çaycuma Havaalanı'nı yeniden açma faaliyeti sürüyor. İlk bağlantı Almanya'dan, Essen, Düsseldorf gibi kentlerden uçuş yapmak isteyen havayolu şirketlerinin müracaatları toplanıyor. Yolcu ve yük taşımacılığı için kapatılmış havaalanı devreye girecek. 
Zonguldak yerin altında olduğu gibi üstünde de yaşamını kazanabilir, bu girişimler desteklenir ve sonuçlanırsa... 
30 yıl öncesinin Çelikellileri olarak sınıfta kapıldığımız karamsarlık, limanda, bu bilgileri alınca dağıldı. Yerini iyimserliğe bıraktı. 
Anladık ki, Zonguldak, hatır - gönül, rica - minnet yaşayacak bir kent olmadığını, Türkiye'ye bir kez daha kanıtlamaya kararlı... 
Ankara köstek değil destek olursa, bunu kısa sürede görmek mümkün... 



</TEXT>
</DOC>
