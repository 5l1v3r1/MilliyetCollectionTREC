<DOC>
<DOCNO> 257077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko15.html </URL>
<DATE> 2004/07/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Şahenk İki taraf mutabakata varamadı, dostça ayrıldı 
</HEADLINE>
<TEXT>

     Doğuş Holding Yönetim Kurulu Başkanı Ferit Şahenk, Banca Intesa ile Garanti Bankası'nın hisselerinin satın alınmasına ilişkin sürdürülen görüşmelerde prensiplerde anlaşamadıklarını belirterek, iki tarafın, hisse devir anlaşmasının koşullarında mutabakata varamamasından dolayı görüşmelerin dostça, el sıkışarak sonuçlandırıldığını söyledi. 
     Şahenk, düzenlediği basın toplantısında, dün akşam itibariyle Doğuş Grubu ile Banca Intesa arasındaki görüşmelerin bittiğini anımsatarak, ''İki taraf hisse devir anlaşmasının koşullarında mutabakata varamadığından dolayı, tamamıyla centilmence, dostça, el sıkışarak, bu görüşmeleri sonuçlandırmışlardır'' dedi. 
     İki grup arasında müzakere sürecinin 8 Mart'ta başlatıldığını, 29 Mart'ta hisse yüzdeleri ve opsiyon satın alma hakkı gibi detayların içerisinde olduğu ön anlaşmanın imzalandığını hatırlatan Şahenk, nihai aşamada hisse devir anlaşması koşullarının müzakeresine başlandığını ve bunun 1-1.5 ay devam ettiğini belirtti. 
     Şahenk, ''İki tarafın bu prensipler üzerinde anlaşaması üzerine bu görüşmeler sonuçlanmış oluyor'' dedi. 
     1980'lerden itibaren, yurtdışı faaliyetler ve yurtdışı görüşmeler, işadamlarının yurtdışına açılması, ticaret yapması gibi konularla başlayan uluslararası beraberliklerin, alım satımların Türkiye için çok yeni olduğuna dikkati çeken Şahenk, şunları söyledi 
     ''Türk işadamları yeni yeni uluslarası piyasalarda bu tip görüşmelere, bu tip sözleşmelere alışmaya başlıyor. Türkiye'nin gittiği yolda, ekonominin gittiği hedefte bunlar da çoğalacaktır. 
     Türkiye'nin 2001-2002'den sonra katettiği mesafe, bankacılık sektöründeki değişim, Türkiye'deki yatırım ortamının değişimi ve bölgemizde olan değişiklikler, Türkiye'ye olan iştah, Türkiye'nin bu bölgede ne demek olduğunun daha fazla önemsenmesi, gelecek için de çok önemlidir. 
     Eminim ki sadece bizde değil, birçok grupta, Türkiye'de sadece bankacılık sektöründe değil, değişik sektörlerde de bu tip görüşmeler ve bu tip çalışmalar olacaktır. Ben, Türkiye'nin bu yolun daha başlangıcında olduğunu belirtmek istiyorum. Türkiye çok doğru bir yolda ilerlemektedir.'' 
     
     ''PRENSİPLER FİYATTAN DAHA ÖN PLANDA'' 

     Ferit Şahenk, konuşmasını şöyle sürdürdü 
     ''Bu tip anlaşmalarda çok büyük varyasyonlar olabiliyor. Biz de bunu öğrendik açıkçası... Bu bizim için de çok yenidir. 
     Bir şirketin tamamının satımı ile o şirkette ikinci büyük ortak olarak kalıp devam etmek arasında, görüşmelerin felsefesi, görüşmelerin içindeki kriterlerin önem sırası değişiktir. 
     Bugün basında çıkan bazı yazıları okudum. Şuna gelmek istiyorum, ikinci büyük ortak olarak kaldığınız böyle bir anlaşmanın sonucunda, müessesede ileriye dönük prensipler, hissedarlar arası prensipler, fiyattan daha ön plana çıkmaktadır.'' 

     
</TEXT>
</DOC>
