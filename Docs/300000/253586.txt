<DOC>
<DOCNO> 253586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko37.html </URL>
<DATE> 2004/07/07/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan Artık ekonomi siyaseti yönetiyor 
</HEADLINE>
<TEXT>

     Zeynep Yücetaş 

Başbakan Recep Tayyip Erdoğan, Türk girişimcilerin Bulgar pazarında yerini almak için büyük gayret sarfettiklerini belirterek, ''Türkiye'nin güzide kuruluşu Şişecam'ın buradaki yatırımı, bizler için de çok önemli, çok anlamlıdır. Bu güzel, anlamlı, güçlü yatırımın Türkiye ile Bulgaristan arasındaki bağların güçlenmesine de katkı sağlayacağına inanıyorum'' dedi. 
     Başbakan Erdoğan, Devlet Bakanı Beşir Atalay, Enerji ve Tabii Kaynaklar Bakanı Hilmi Güler ile birlikte Şişecam Topluluğu'nun 160 milyon dolarlık yatırımla Bulgaristan'ın Targovishte kentinde gerçekleştireceği Düzcam ve Cam Ev Eşyası fabrikalarının temel atma törenine katıldı. 
     Tayyip Erdoğan, törende yaptığı konuşmada, anlamlı bir merasimi gerçekleştirdiklerini ifade ederek, son yıllarda Türkiye ile Bulgaristan arasındaki komşuluğun ötesinde dostluktaki gelişmelerin, atılan siyasi, ekonomik, ticari ve kültürel adımlarla kendini çok açık ispat ettiğini söyledi. 
     Erdoğan, ''Hele hele son NATO Zirvesi ile birlikte NATO ittifakı içerisinde Bulgaristan'la birlikte aynı ittifakın içinde bulunmanın da mutluluğunu yaşıyoruz'' diye konuştu. 
     Türkiye'nin Bulgaristan'ın NATO ittifakı içinde yer alması konusunda verdiği mücadele ve katkıyı bütün dostların bildiğini dile getiren Erdoğan, şunları söyledi 
     ''Şimdi ise 2007 yılında Bulgaristan hızla AB'ye tam üye olma yolunda. İnanıyorum ki Aralık 2004'de müzakere sürecini alacak olan Türkiye ile birlikte Avrupa Birliği'nde de yine müşterek bir çalışmayı geleceğe yönelik olarak birlikte yapma fırsatını bulacağız.'' 
     
     300 MİLYON DOLARLIK TÜRK YATIRIMI 
     Siyasi alanda bu gelişmeler göze çarparken ekonomik alanda da büyük merhaleler katedildiğine değinen Erdoğan, 2003 yılı sonu itibariyle Türkiye ile Bulgaristan arasındaki ticaret hacminin 1.3 milyar dolara ulaştığını, bu artışın bu yıl içinde de devam ettiğini bildirdi. 
     Başbakan Erdoğan, Türk müteşebbislerin Bulgaristan'da gerçekleştirdiği yatırımın 300 milyon dolara ulaştığını belirterek, ''Bugün de çok önemli bir yatırımın başlatılması için buradayız. Bu da Türk müteşebbisinin Bulgaristan'a verdiği önemi ve Bulgaristan'da da şu ana kadar yapılmış yatırımların en önde geleni olması bakımından takdire ve tebriğe şayandır'' şeklinde konuştu. 
     Şişecam'ın 160 milyon dolarlık bir yatırımının temelinin atılacağına ve 700 kişinin istihdam edileceğine işaret eden Erdoğan, istihdamın büyük sıkıntılar oluşturduğu bir dönemde bu yatırımın gerçekleşmesinin bölgeyi ciddi manada rahatlatacağını ifade etti. 
     Başbakan Recep Tayyip Erdoğan, yapılacak üretimin yüzde 85'inin ihraç edileceğine dikkat çekerek, ''Bulgar ekonomisine getireceği katkı ve Türkiye ile Bulgaristan arasındaki bağları kuvvetlendirmede bu yatırımın sağlayacağı katkı tartışılmazdır'' dedi. 
     
     ''ARTIK EKONOMİ SİYASETİ YÖNETİYOR'' 
     Artık dünyada siyasetin ekonomiyi yönetmediğini dile getiren Erdoğan, şöyle devam etti. 
     ''Artık ekonomi siyaseti yönetiyor. Bu yatırımın bu noktada da çok büyük anlamı var. Ekonomide güçlenen bir ülke varsa, sağlıklı bir siyaset vardır. Eğer ekonomide başarısızlık varsa, çöken bir siyaset vardır. İnanıyorum ki Bulgaristan ekonomisinin yükselmesi, Bulgaristan siyasetinin de güçlenmesi anlamındadır. 
     Türk girişimciler Bulgar pazarında yerini almak için büyük gayret sarfetmektedirler. Türkiye'nin güzide kuruluşu Şişecam'ın buradaki yatırımı bizler için de çok önemli, çok anlamlıdır. Bu güzel, anlamlı, güçlü yatırımın Türkiye ile Bulgaristan arasındaki bağların güçlenmesine de katkı sağlayacağına inanıyorum.'' Şişecam yönetimini tebrik eden Erdoğan, yatırımın bolluk ve bereket, Targovishte'ye de heyecan getirmesini diledi. 
     
</TEXT>
</DOC>
