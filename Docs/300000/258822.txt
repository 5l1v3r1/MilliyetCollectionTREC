<DOC>
<DOCNO> 258822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur11.html </URL>
<DATE> 2004/07/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kadıköy'de çifte cinayet .. 
</HEADLINE>
<TEXT>

     Kadıköy'de, eşiyle ilişki kurduğunu düşündüğü kişiyi ve resmi nikahsız eşini öldürdüğü öne sürülen zanlı yakalandı. 
     AA muhabirinin aldığı bilgiye göre, 5 gün önce Erenköy Feritpaşa Sokak'taki evlerinden çıkarak 34 ROH 32 plakalı otomobile binen Mustafa Can Gök 44 ile yanındaki İlknur Günay'ın 26 tabancayla vurularak öldürülmesinin ardından, polislerce çalışma başlatıldı. 
     Eşiyle ilişkisi olduğunu düşündüğü Gök'ü ve bu kişiyle nikahsız olarak birlikte yaşayan Günay'ı öldürdüğü ileri sürülen Fesih Arslanargun 42 , Kadıköy İlçe Emniyet Müdürlüğü ekiplerince aynı ilçede yakalandı. 
     Gözaltına alınan Arslanargun'un üzerinde yapılan aramada, olayda kullandığı sanılan 9 milimetre çapında bir adet ruhsatsız tabanca ele geçirildi. 
     Kadıköy İlçe Emniyet Müdürlüğü Asayiş Büro Amirliği'ne götürülen Arslanargun'un suçunu itiraf ettiği, ancak tutarsız ifadeler verdiği belirtildi. 
     
     3 CİNAYET 

     Fesih Arslanargun'un, 2.5 yıl önce Mustafa Can Gök ile ilişkisi olduğu gerekçesiyle tartıştığı eşi Perizade Arslanargun'u tabancayla vurarak öldürdüğü iddiasıyla cezaevine konulduğu anlaşıldı. 
     Şizofreni hastası olduğu için bir süre Bakırköy Ruh ve Sinir Hastalıkları Hastanesi'nde tedavi gördüğü belirtilen Arslanargun'un, bu hastalığı nedeniyle cezaevinden tahliye edildiği belirlendi. 
     Cezaevinden çıktıktan sonra eşiyle önceden ilişkisi olduğunu düşündüğü Mustafa Can Gök'ü tekrar takip etmeye başlayan Arslanargun, Gök ile yanındaki İlknur Günay'ı 23 Temmuz Cuma günü tabancayla öldürerek kaçtığı gerekçesiyle aranıyordu. 
     Polis yetkilileri, Arslanargun'un, eşinin başkasıyla ilişkisi olduğu yönündeki saplantılı düşüncesinin de gerçekle ilgisi olmadığının sanıldığını ifade ettiler. 
     
</TEXT>
</DOC>
