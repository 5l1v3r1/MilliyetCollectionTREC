<DOC>
<DOCNO> 275578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun46.html </URL>
<DATE> 2004/09/28/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Borrell "Kıbrıs çözüm planı iyi bir plan olmayabilir." 
</HEADLINE>
<TEXT>

     Avrupa Parlamentosu AP Başkanı Josep Borrell, ''Kıbrıs sorununun çözümü için önerilen Annan Planı, Kıbrıs Rum toplumu tarafından reddedildiğine göre iyi bir plan olmayabilir'' dedi. 
     Rum haber ajansına göre Borrell, Brüksel'de bulunan Güney Kıbrıs Rum yönetimi lideri Tasos Papadopulos'la Avrupa Parlamentosu'nda görüştü. 
     AP Başkanı, görüşmenin ardından yaptığı açıklamada, ''Kıbrıs sorununa çözüm bulmak için Kıbrıslıları dinlemek gerek'' dedi. 
     Papadopulos'un, adayı ziyaret etme davetini kabul eden Borrell, ''Adanın, Avrupa Parlamentosu'nun dikkatine ihtiyacı var'' ifadesini kullandı. 
     Papadopulos da görüşmeyi, ''gayet dostça ve ilginç'' olarak niteledi. 
     Rum lider, Brüksel'deki başka bir açıklamasında da ''Annan Planı üzerindeki referandum sonucunun yolun sonu olmadığını'' belirterek, ''Sayfayı çevirip yeni bir girişim yapmalıyız'' dedi. 
     Papadopulos, ''aralık ayına kadar Kıbrıs sorununda yeni bir inisiyatifin alınması için yeterli zaman olmadığını'' kaydetti. 
     
</TEXT>
</DOC>
