<DOC>
<DOCNO> 269011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy03.html </URL>
<DATE> 2004/09/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sezer Türkiye değerlerini yitirmeden gelişecek... 
</HEADLINE>
<TEXT>

     Cumhurbaşkanı Ahmet Necdet Sezer, "Sivas Kongresi, Yüce Atatürk'ün, Türk Ulusu'nun egemenliğine sahip çıkması, umudunu, güvenini ve inancını yitirmemesi yönündeki çabalarının bir parçasıdır" dedi. 
     Sezer, Sivas Kongresi'nin 85. yıldönümü dolayısıyla yayınladığı mesajda, şu noktalara değindi 
     "Türk Ulusu, Birinci Dünya Savaşı'nın ardından başlayan işgal girişimlerine Yüce Atatürk'ün önderliğinde başkaldırdı. Ağır koşullara ve yoksunluklara karşın, Kurtuluş Savaşı'nın tüm aşamalarında gösterdiği onurlu direnişle yurdunu koruyarak, bağımsızlığından ödün vermedi. 
     Kurtuluş Savaşı, boyun eğmeyen bir önder olan Yüce Atatürk'ün, Türk milletinin haysiyetli ve şerefli bir millet olarak yaşamasını amaçlayan, yurttaşları aynı ülküde buluşturan planlı ve öngörülü adımları sonucu kazanıldı. Ulusumuzun seçilmiş temsilcilerinin katılımıyla toplanan Sivas Kongresi, bu süreçte atılan ve ulusal birliğin gerçekleştirilmesinde büyük önemi bulunan tarihsel bir adımdır. 
     Sivas Kongresi, Yüce Atatürk'ün Türk Ulusu'nun egemenliğine sahip çıkması, umudunu, güvenini ve inancını yitirmemesi yönündeki çabalarının bir parçasıdır. 
     Amasya Genelgesi'yle toplanması öngörülen Sivas Kongresi, kurtuluş hareketinin ulusallaşmasında temel rol oynamıştır. Erzurum Kongresi kararlarının genelleştirilerek benimsendiği Sivas Kongresi'nde, kayıtsız koşulsuz bağımsızlık istenci güçlü biçimde dünyaya duyurulmuştur. 
     Sivas Kongresi'nde Kurtuluş Savaşı'nın ana programı oluşturulmuş, işgal hareketine karşı konulacağı, yurdun parçalanamayacağı ve her koşulda savunulacağı bir kez daha vurgulanmıştır. 
     Dayatmaların, kimi ülkelerin güdümüne ve koruması altına girme yönündeki yaklaşımların reddedildiği Sivas Kongresi, Samsun'da yakılan bağımsızlık ateşinin hedefine doğru ilerlemesini sağlayan bir dönüm noktasıdır. 
     Yüce Atatürk'ün Burada bir milletin kurtuluşunu hazırlayan kararlar verildi sözüyle önemini ortaya koyduğu Sivas Kongresi'nin, tarihimizde saygın yeri bulunmaktadır. Kongre'de alınan kararlar, ulusal egemenliğe dayanan, tam bağımsız Türkiye Cumhuriyeti'nin habercisi niteliğindedir. 
     Ulusumuzun kararlılığını ve istencini, kahraman ordumuzun cesaretini büyük bir zafere dönüştürerek onurumuzu koruyan ve varlığımızı güçlendiren Yüce Atatürk, kurduğu cumhuriyet ve gerçekleştirdiği devrimlerle, bizlere çağdaş bir devlet, yeni bir yaşam biçimi ve aydınlık yarınlar armağan etmiştir. 
     Türkiye, bağımsızlığından ödün vermeden, kimliğini, kültürünü ve değerlerini yitirmeden gelişme çabalarını sürdürecek, Atatürk'ün gösterdiği büyük hedeflere ulaşma başarısını mutlaka gösterecektir. Cumhuriyetimizin, ülkesi ve ulusuyla bölünmez bütünlüğümüzün, birlik ve beraberliğimizin korunması, kültürümüze ve ulusal değerlerimize sahip çıkılması, Türkiye'nin sonsuza kadar varolmasının en önemli koşuludur." 
     
</TEXT>
</DOC>
