<DOC>
<DOCNO> 291643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/ydilmen.html </URL>
<DATE> 2004/11/24/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Sıfır hata 
</HEADLINE>
<TEXT>



Trabzon maçı sanki Prag'ın bir provasıydı. Avni Aker de, Toyota Arena da aynıydı. Oyun da, mücadele de aynıydı. Fenerbahçe'de fizik, disiplin ve taktik anlamda gözle görülür müthiş ilerlemeler var. Bu güveni de beraberinde getiriyor. İki takım oyuncuları on gün uykusuzluğa dayanıp oynasalar Fenerbahçe kaybetmezdi. 
Savunma mı yaptı, hayır. Oyunu mümkün olduğu kadar kendi ceza sahasının çok dışında tutmaya çalıştı. Hatta kenar adamları Kemal ve Ümit de bir orta saha oyuncusu gibi hücuma çıktılar. Uçta tek forvet oynayan Nobre özellikle 60 dakika müthiş mücadele etti. Stoperleri adeta dövdü. Öndeki iki kenar oyuncusu Tuncay ve Mehmet Yozgatlı da yüksek tempolarıyla önündeki beklere yarı sahayı geçirmediler. Onlara karşı kendi hücumlarında da üstünlük sağladılar. Selçuk ile Marco defansif anlayışta iyiydiler, ofansta da sırayla hücuma çıktılar. Belli ki Daum bütün takıma oyunu ezberletmiş. Göbekte oynayan Önder ve Luciano sıfır hata yaptılar. Önder'in ne kadar olumlu transfer olduğu oynadığı üç maçtır belli oluyor. Rakibe bir iki pozisyon dışında şans vermiyorsun ve oyuna da yüzde yüz hakimsin. Geride kalan beş maça baktığımız zaman üzülmemek elde değil. Her maçta gol atmışsın. Kadıköy'deki Lyon maçının ikinci 45 dakikası ile Manchester'daki ilk 30 dakikayı çıktığımız zaman gerçekten Fenerbahçe Şampiyonlar Ligi'nde ilk ikiye girecek oyunu oynamıştı. Ama bu deplasman galibiyeti ve son aylardaki form sıçrayışı UEFA'da da takımı belli yerlere götürecektir. 



</TEXT>
</DOC>
