<DOC>
<DOCNO> 270826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/gun03.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kantin kiraları en lüks mağazalarla yarışıyor 
</HEADLINE>
<TEXT>


Büyük kentlerin okul kantini ihalelerinde astronomik kira miktarları öneriliyor. İzmir Mustafa Kemal Lisesi kantini yıllık 202 milyara kiralandı 

NESRİN COŞKUN İzmir DHA 

İzmir'de ihaleye çıkarılan okul kantinlerine astronomik kiralar teklif edildi. Bornova Mustafa Kemal Lisesi'nin kantini, 202 milyar lirayla rekor kırdı. 
Katılımın yüksek olduğu ihalelerde yaşanan kıran kırana rekabet, eğitimcileri şaşkına çevirdi. Bornova'da 14 okulun kantin ihalesine 145 kişi katıldı. En yoğun katılım ise 36 kişiyle 2000 öğrencili Mustafa Kemal Lisesi içindi. İhaleyi 202 milyar 7 milyon lira teklif veren Şerif Çırakoğlu aldı. Okul toplam 180 gün açık kalacağı için, kantinin günlüğü Çırakoğlu'na 1 milyar 122 milyon liraya mal olacak. Pazarlamacılık yaptığını söyleyen Çırakoğlu, "Üç ortağım var. Şimdi hesap yapıyoruz" dedi. 

Kiranın yarısı peşin 
Hakimiyet-i Milliye İlköğretim Okulu kantini de astronomik rakamla kiracı buldu. 16 katılımcının yarıştığı ihalede kira 100 milyar oldu. İhaleyi kazananlar, tebligatın ardından, bir hafta içinde kira bedelinin yarısını ödeyecek. Kiranın kalan bölümü de iki taksitte ödenecek. 
Kantinler dışında, spor salonları, yemekhaneler de kiraya verildi. 50. Yıl Lisesi'in spor salonu 8 milyar 550 milyon liraya, Namık Kemal Lisesi spor alanı 15 milyar 100 milyona kiracı buldu. Kantin fiyatlarına şaşıran bazı eğitimciler, "Bu rakamlar nasıl ödenir Kiracıdan çok biz düşünüyoruz. Bu yükün altına girmek cesaret işi" dedi. 


</TEXT>
</DOC>
