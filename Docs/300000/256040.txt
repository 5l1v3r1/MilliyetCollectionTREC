<DOC>
<DOCNO> 256040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/guncel/gun13.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın gününde maskeli soygun 
</HEADLINE>
<TEXT>


ORHAN AKTUĞ Çanakkale DHA 

Çanakkale'nin Lapseki ilçesinde altın günü için bir araya gelen kadınlar, eve giren kar maskeli soyguncuyu görünce şoka girdiler. Ayda bir kez bir evde toplanan 15 kadın dün Nigar İnan'ın evine konuk oldu. Saat 16.45 sıralarında İnan'ın Çanakkale Caddesi üzerindeki evinin kapı zili çaldı. Evdeki küçük çocuklardan biri kapıyı açtı. Elinde tabanca bulunan kar maskeli, eldivenli bir kişi içeriye girerek kadınlara, "Elinizdeki tüm para ve altınları torbaya doldurup bana verin. Yoksa vururum" dedi. Silahlı soyguncuyu karşılarında gören bazı kadınlar fenalaşarak bayıldı. Ev sahibi İnan ise elinde silah bulunan maskeli soyguncunun torunu olduğunu ve kendilerine şaka yaptığını düşünerek, "Evladım ayıp değil mi" diyerek soyguncuya çıkıştı. Ancak silahlı soyguncu sert tepki verince İnan da korkudan bayıldı. Kadınların bir bölümü çığlık atmaya başlayınca da panikleyen soyguncu, bir şey alamadan, havaya ateş ederek olay yerinden kaçtı. 


</TEXT>
</DOC>
