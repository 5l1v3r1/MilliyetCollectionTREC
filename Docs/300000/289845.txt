<DOC>
<DOCNO> 289845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko41.html </URL>
<DATE> 2004/11/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Tren Ferisi Projesi hayata geçiriliyor... Deneme seferi başladı... 
</HEADLINE>
<TEXT>

     Zonguldak'ta, yatırım bedeli 14 milyon dolar olan ''Tren Ferisi Projesi'' kapsamında, Zonguldak Limanı'na gelen 15 bin grostonluk gemiyle Ereğli Demir ve Çelik Fabrikaları ERDEMİR T.A.Ş'ye 37 vagon demir cevheri taşınacak. 
     Türkiye Taşkömürü Kurumu Genel Müdürlüğü yetkililerinden alınan bilgiye göre, Divriği-Hekimhan demir ocaklarından gelen 37 vagon demir cevherinin, ERDEMİR'in kiraladığı 15 bin grostonluk ve 98 metre uzunluğundaki Erdeniz adlı gemiyle taşınmasına başlanacak. 
     Tren Ferisi'nin Zonguldak Limanı ile 12 milyon ton yıl kapasiteli ERDEMİR Limanı arasında özel olarak dizayn edilmiş gemilerin iki liman arasındaki gidiş-gelişleri ile 4 milyon 500 bin ton yıl dökme yük kapasitesine sahip olunacağına işaret eden yetkililer, şunları kaydettiler 
     ''Proje kapsamında limanda hazırlıklar tamamlandı. Rıhtıma monte edilen platforma yerleştirilen raylar yardımıyla vagonlar özel dizayn edilmiş gemilerle taşınabilecek. Teknik ayarların yapılmasının ardından ERDEMİR'in gemisine de cevher yüklenecek. Tren Ferisi'ni devreye alma çalışmaları kapsamındaki deneme seferleri 15-20 gün sürecek. 2005'ten itibaren de seferler tamamen başlayacak. Demiryolu bağlantısıyla ERDEMİR, Karabük Demir ve Çelik Fabrikaları, İskenderun Demir ve Çelik Fabrikaları'nın ithalat ve ihracatının Orta Anadolu ile bağlantısını sağlayacak Tren Ferisi Projesi ülke ekonomisine önemli katkılarda bulunacak.'' Yetkililer, proje çerçevesinde Ulaştırma Bakanlığı Demiryolları Limanlar ve Hava Meydanları İnşaat Genel Müdürlüğü'nce, Zonguldak Limanı'nda gemiye yerleştirilen iş makineleri yardımıyla yaptıkları dip taramasıyla denizin derinliğinin artırıldığını, böylece gemilerin sorun yaşamadan platformlara yanaşabildiğini kaydettiler. 
     
</TEXT>
</DOC>
