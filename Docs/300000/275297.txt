<DOC>
<DOCNO> 275297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko14.html </URL>
<DATE> 2004/09/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Rekabet Kurumu, Tekel ve Telekom özelleştirmelerini değerlendirdi 
</HEADLINE>
<TEXT>

     Rekabet Kurulu Başkanı Mustafa Parlak, Tekel'in sigara markalarının bölünerek satılması halinde, bir bütün olarak yapılacak satışa göre daha rekabetçi bir yapı elde edileceğini söyledi. 
     Rekabet Kurulu Başkanı Parlak, düzenlediği sohbet toplantısında, Kurul'un Tekel ile Telekom'un özelleştirilmesine ilişkin görüşlerini açıkladı. 
     Parlak, Tekel'in bir bütün olarak satış yönteminin tercih edilmesi durumunda devralacak teşebbüsün pazardaki konumuna göre, makul sürelerde gerçekleştirilebilecek bölünme modellerinin ya da sahip olunan marka veya markaların elden çıkarılmasını isteyecek modellerin Kurum tarafından önerileceğinin bilinmesi gerektiğini kaydetti. 
     
     TELEKOM 

     Telekom'un en az yüzde 51 oranındaki hissesinin özelleştirilmesine ilişkin olarak, kablo TV altyapısının ve bu altyapıya ilişkin mülkiyet ve işletmeye dair tüm haklarla birlikte, en geç Türk Telekom'un devir işlemini takip eden bir yıllık süre zarfında tamamlanmak üzere, ayrı bir tüzel kişilik haline getirilmesi ve bu tüzel kişinin kontrolünün devredilmesi kanaatine ulaşıldığını bildirdi. 
     Parlak, TT NET internet servis bağlayıcılığı faaliyetlerinin en geç Telekom'un devir tarihini takip eden 6 aylık süre zarfında tamamlanmak üzere, diğer iş birimlerinden ayrı bir tüzel kişiliğe kavuşturulması sonucuna ulaşıldığını da ifade etti. 
     Rekabet Kurulu Başkanı Parlak, şunları kaydetti 
     ''GSM Mobil Telekominikasyon hizmetleri pazarında hakim durumda olan teşebbüsün tek başına ihaleye katılmasına izin verilmemesi, bu teşebbüsün herhangi bir konsorsiyum içerisinde ihaleye katılabilmesinin, ancak bu kuruluşun Türk Telekom üzerinde doğrudan ya da dolaylı kontrol hakkına sahip olmaması halinde mümkün olabileceği, bu teşebbüsü doğrudan ya da dolaylı biçimde kontrol eden kişi ya da grupların Türk Telekom ihalesine tek başlarına, birlikte ve ayrı ayrı herhangi bir konsorsiyum içerisinde katılabilmelerinin ancak ihale sonrasında bu teşebbüsteki veya bu teşebbüs üzerinde doğrudan ya da dolaylı kontrol hakkına sahip her türlü teşebbüsteki kontrol hakkı tanıyan tüm araçları kendi ekonomik bütünlükleri dışında bir şahsa devretmeleri halinde mümkün olacağı sonuç ve kanaatine ulaşılmıştır.'' Parlak, özel iletişim vergisi nedeniyle Türk Telekom ile altyapılardan yararlanan işletmeler arasında doğan eşitsizliğin devir öncesinde giderilmesi sonucuna ulaşıldığını da bildirdi. 

     
</TEXT>
</DOC>
