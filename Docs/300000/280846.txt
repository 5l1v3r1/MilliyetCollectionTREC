<DOC>
<DOCNO> 280846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas24.html </URL>
<DATE> 2005/03/15/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Küçük Karolina'yı öldürmekle suçlanan Türk sanığa ağır suçlamalar 
</HEADLINE>
<TEXT>

     Almanya'nın Bavyera eyaletindeki Memmingen Eyalet Mahkemesi'nde 3 yaşındaki Karolina'yı döverek öldürmek suçuyla yargılanan Mehmet A.'ya anne Zenat C. 26 , ağır suçlamalarda bulundu. 
     Zenat C. mahkemede, birlikte yargılandığı sevgilisi Mehmet A.'nın Karaolina'yı sürekli dövdüğünü ve kendisinin de Mehmet'ten korkarak yaşadığını söyledi. 
     Zenat C., Mehmet A.'nın çocuğun babasını kıskandığı için Karolina'nın üzerinde sigara söndürdüğünü ve kayışla dövdüğünü söyleyerek, ''Karolina'nın yaptığı her şey onu kızdırıyordu'' dedi. 
     Mehmet A.'nın avukatıysa sanığın Karolina'yı öldürmeyi amaçlamadığını ve yaptıklarından dolayı büyük üzüntü duyduğunu belirtti. 
     Mehmet A., sevgilisinin yaptığı açıklamaları abartılı bulduğunu belirterek, kısmi itirafta bulunacağını açıkladı. 
     Savcı, Mehmet A. hakkında Karolina'yı birçok kez ağır şekilde dövmek, kafasını duvara çarpmak, çıplak şekilde soğuk bir odaya hapsetmek, vücudunda sigara söndürmek ve çakmakla işkence yapmak, anne Zenat C.'yi de imkanı olduğu halde kızını korumamakla suçladı. 
     Karolina, 5 Ocak 2005'te Wiessenhorner kentindeki bir hastanenin bayanlar tuvaletinde, saçları kazınmış şekilde bir çantanın içinde bulunmuş, yapılan yardım müdahalelerine rağmen kurtarılamamıştı. 
     
</TEXT>
</DOC>
