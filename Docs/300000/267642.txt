<DOC>
<DOCNO> 267642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur11.html </URL>
<DATE> 2004/08/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Diyarbakır'da, askerlerin geçiş yoluna uzaktan kumandalı bomba 
</HEADLINE>
<TEXT>

     Şeyhmus ÇAKAN-Muzaffer DURU DİYARBAKIR, DHA 

Diyarbakır'da 30 Ağustos Bayramı törenlerine katılacak askeri birliklerin geçiş güzergahına, uzaktan kumandalı ve bir kutu içerisine parça tesirli bomba bırakıldı. Güvenlik güçleri tarafından farkedilen bomba etkisiz hale getirildi. Törenlerin bitiminden sonra bombanın bırakıldığı güzergahtan 7'nci Kolordu Komutanı Korgeneral Necdet Özel ile askeri birlikler geçiş yaptı. 
     Seyrantepe Semti'ndeki 7'nci Kolordu Komutanlığı'ndan törene gitmek üzere çıkan askeri birliklerin geçiş güzergahı üzerinde bulunan Elazığ Caddesi üzerinde şüpheli bir paket bırakıldığı yönünde polise ihbarda bulunuldu. Saat 09.45 sıralarında olay yerine giden bomba ekipleri şüpheli paketi inceledikten sonra fünye ile imha etti. İmha edilen paket içerisinde uzaktan kumandalı parça tesirli 3 el bombası çıktı. Bunun üzerine törenin yapıldığı Diyarbakır Valiliği önünde asker ve polis önlemlerini artırdı. Yüksek binaların üzerinde tam techizatlı özel harekat timleri yerleştirildi. 
     Valilik önünde yapılan törenden sonra asker birlikler ile 7'nci Kolordu Komutanı Korgeneral Necdet Özel, bombanın imha edildiği Elazığ Caddesi'nden saat 10.30 sıralarında geçiş yaptı. Bir güvenlik yetkilisi, şüpheli paketin duyarlı bir vatandaş tarafından polise ihbar edildiğini belirterek, "Farkedilmemiş olsa, askeri birliklerin geçişi sırasında uzaktan kumanda ile patlatılacaktı'' dedi. 
     
     SUİKASTIN HEDEFİ KOMUTANLARDI 

     Diyarbakır Valiliği, şüpheli paketin imha edilmesiyle üst düzey yöneticilere ve komutanlara yönelik olası bir suikastın önüne geçildiğini bildirdi. 
     Valilikten yapılan yazılı açıklamada, 30 Ağustos Zafer Bayramı münasebetiyle kutlamalara katılacak vali ve komutanların tören geçiş güzergahları üzerinde terör örgütlerince bombalı bir saldırının yapılacağına dair haber alındığı belirtilerek, şöyle denildi 
     ''Tüm geçiş güzergahlarında gerekli arama ve tarama yapıldığı sırada Selahattin Yazıcıoğlu Caddesi, eski Migros arkası ile 7. Kolordu Komutanlığı'nın çevre duvarı arasındaki yol kenarında bulunan çalılıklar arasında şüpheli bir paketin konulduğunun tespiti üzerine bomba uzmanları tarafından yapılan ilk kontrollerde uzaktan kumandalı tahrip gücü yüksek patlayıcı madde ile tuzaklama yapıldığı tespit edilmiştir. Söz konusu patlayıcı madde uzmanlarca yerinde imha edilerek etkisiz hale getirilmiştir. Böylece üst düzey yönetici ve komutanlara yönelik olası bir suikastın önüne geçilmiştir. Olayı gerçekleştiren meçhul şahısların kimlik tespit ve yakalanmalarına yönelik operasyonel çalışmalara başlanmıştır.'' br 
</TEXT>
</DOC>
