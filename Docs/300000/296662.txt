<DOC>
<DOCNO> 296662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur34.html </URL>
<DATE> 2004/12/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Eski rektör Alemdaroğlu'na icra takibi... 
</HEADLINE>
<TEXT>

     Prof. Dr. Toktamış Ateş, eski İstanbul Üniversitesi İÜ Rektörü Prof. Dr. Kemal Alemdaroğlu hakkında açtığı davada hükmedilen 1.5 milyar liralık manevi tazminatın tahsili amacıyla icra takibi başlattı. 
     İstanbul Adalet Sarayı'na gelen Prof. Dr. Toktamış Ateş'in avukatı Adem Sakal, Prof. Dr. Alemdaroğlu hakkında 1.5 milyar liralık icra takibi yapılması amacıyla İstanbul 13. İcra Müdürlüğü'ne başvurdu. 
     Basın mensuplarının sorularını da yanıtlayan avukat Sakal, ''Prof. Dr. Ateş'in İstanbul Üniversitesi yönetimine 'kısmi zamanlı olarak çalışmak istediğine' dair bir dilekçe verdiğini, ancak daha sonra kararından vazgeçerek bunu da bir dilekçeyle yönetime bildirdiğini'' kaydetti. 
     ''Üniversite yönetiminin 11 Şubat 2002 tarihinde yaptığı toplantıda, ikinci verilen dilekçeyi dikkate almadan Prof. Dr. Ateş'in 'kısmi zamanlı olarak çalışmasına' karar verdiğini'' belirten Sakal, ''bunun üzerine Prof. Dr. Ateş'in 'tam zamanlı olarak çalışmak istediğine' ilişkin bir dilekçe sunduğunu, ancak yönetimin bunu reddettiğini'' bildirdi. 
     Avukat Adem Sakal, ''Bu talebi reddetme yetkisinin aslında YÖK'te olduğunu ve bu nedenle İstanbul 4. İdare Mahkemesi'ne dava açtıklarını'' ifade ederek, ''davada 'yürütmeyi durdurma' kararı verildiğini, 30 gün içinde uygulanması gereken kararın zamanında uygulanmaması nedeniyle de dönemin İÜ Rektörü Prof. Dr. Kemal Alemdaroğlu hakkında tazminat davası açtıklarını'' söyledi. 
     İstanbul 7. Asliye Hukuk Mahkemesi'nin, 5 Kasım 2004 tarihinde 1.5 milyar lira manevi tazminata hükmettiğini belirten Sakal, bunun tahsili için icra takibi başlattıklarını sözlerine ekledi. 

     
</TEXT>
</DOC>
