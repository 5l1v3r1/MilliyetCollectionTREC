<DOC>
<DOCNO> 295145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko02.html </URL>
<DATE> 2004/12/06/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
IMF'den borçlanmak pahalıya patladı 
</HEADLINE>
<TEXT>

     IMF ile yapılacak yeni bir stand-by anlaşması çerçevesinde 2008 yılına kadar yapılması gereken yüklü ödemeleri bir süre erteletmeye çalışan Türkiye'ye 1999 yılından bu yana IMF'den yaptığı borçlanmalar pahalıya patladı. IMF'den bu sürede 31 milyar dolara yakın borçlanan Türkiye, bu borçlar için ödediği faizden ayrı olarak 5 milyar dolarlık da kur farkına katlanmak zorunda kaldı. 
     Türkiye'nin stand-by anlaşmaları kapsamında IMF'den borçlanmasının bir önemli gerekçesi olarak da bu kredilerin vadesi ve faiz oranının düşüklüğü gösteriliyordu. Ancak doların diğer paralar karşısında değer kaybetmesi, IMF'den borçlanmayı dolar cinsinden dış borçlanmalara göre oldukça maliyetli bir hale getirdi. IMF, kredileri çeşitli para birimlerinin belli bir ağırlıkta temsil edilmesiyle oluşturulan SDR Özel Çekme Hakkı cinsinden kullandırıyor. 
     Türkiye'nin 2000 başından itibaren uygulamaya giren stand-by anlaşması kapsamında ilk kredi dilimini kullandığı Aralık 1999'da 1.3711 olan 1 SDR'nin dolar karşılığı 1.56'ya kadar yükseldi. Bu gelişme Türkiye'nin IMF'ye olan borçlarının dolar değerini önemli ölçüde büyüttü. Türkiye 1999 yılı başından şimdiye kadar IMF'den 24 milyar SDR kredi kullandı. 9.6 milyar SDR'si anapara 2.1 milyar SDR'si ise faiz olmak üzere toplam 11.8 milyar SDR geri ödedi. Ekim sonu itibariyle Türkiye'nin IMF'ye 2008 sonuna kadar yapması gereken anapara ödemesi ise 14.5 milyar SDR düzeyinde bulunuyor. Borçlanma ve geri ödemeler dolar cinsinden değerlendirildiğinde ise ortaya Türkiye'nin bu dönemde üstlenmek zorunda kaldığı yüksek kur farkı ortaya çıkıyor. Türkiye'nin IMF'den kullandığı kredilerin dolar karşılığı, kullanıldıkları tarihteki SDR dolar kuru üzerinde 30.9 milyar doları buldu. Türkiye 1999 yılından Ekim 2004 sonuna kadar olan dönemde IMF'ye 13 milyar doları anapara, 2.9 milyar doları ise faiz olmak üzere toplam 15.9 milyar dolarlık ödeme yaptı. IMF'nin 31 Ekim tarihli verilerine ve son SDR dolar kuruna göre Türkiye'nin IMF'ye 2008 yılı sonuna kadar 22.3 milyar doları anapara 1.6 milyar doları faiz olmak üzere toplam 23.8 milyar dolarlık daha ödeme yapması gerekiyor. SDR dolar kuru 2008 sonuna kadar bu düzeyde seyrederse Türkiye, 30.9 milyar dolar borç aldığı IMF'ye sadece anapara olarak toplam 35.3 milyar dolar ödemiş olacak. Dolayısıyla Türkiye IMF borçlanması nedeniyle 4 milyar dolardan fazla kur farkı ödemiş olacak. Bu borçlanma için ödenecek toplam faiz ise 4.5 milyar doları bulacak. 
     ANKA 
     
</TEXT>
</DOC>
