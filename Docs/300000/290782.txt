<DOC>
<DOCNO> 290782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/spor/spo03.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir asırlık saygı 
</HEADLINE>
<TEXT>


Galatasaraylı yöneticiler ve futbolcular, 100. Yıl etkinlikleri çerçevesinde dün Lise'yi ziyaret edip, şehitlerin isimlerinin yazılı olduğu büste çiçek bıraktılar 

RAŞİT ALTUN 


Canaydın da katıldı 
17 Ekim'de 100. yılından ilk gününü alacak olan Galatasaray'da etkinlikler büyük bir hızla devam ediyor. Başkan Özhan Canaydın, yöneticiler, teknik heyet ve futbolcular dün Galatasaray Lisesi'ni ziyaret edip, şehitlerin isimlerinin yazılı olduğu büste çiçek bıraktılar. Canaydın, "Bu fotoğraf Galatasaray tarihi için çok önemli" ifadelerini kullandı. 

Tarihten yapraklar 
LİSE Müdürü Doçent Dr. Gün Kut, 10 B sınıfında doğup büyüyen Galatasaray Kulübü'nün Türkiye'ye en büyük armağan olduğunu dile getirdi. Kut, "Kulübün kurulduğu sınıf, Çanakkale Savaşı sırasında hastane olarak kullanılmıştır. Öğrenciler askere gitme zorunlulukları olmamasına rağmen gönüllü olarak cephede savaşmış ve şehit düşmüşlerdir. Galatasaray'ın farkı budur" dedi. 

Futbolcular inançlı 
HAKAN Şükür, 100. yılın takım üzerinde stres yaratmadığını açıklayarak, "Galatasaray 100. yaşına basacak. Tarihi bir dönemi yaşıyoruz. Ancak 100., 101., 102. yıl farketmez, Galatasaray başarılı olmaya mecbur" diye konuştu. Necati ise, "Başkanımız her konuşmasında bize 100. yılın öneminden bahsediyor. Bizde bunu şampiyonlukla kutlamak istiyoruz" yorumunu yaptı. 

'Hafife almayın' 

Hagi kulak çekti 
TEKNİK Direktör Hagi, Kayserispor maçı öncesinde futbolcularını uyararak, rakibi hafife almamalarını istedi. Rumen teknik adam, Kayserispor'un kendilerine karşı daha agresif bir futbol oynamayı tercih edeceğini belirterek, "Rakip bir sürpriz hazırlığı içinde olacaktır. 90 dakika çok ciddi oynamanızı ve konsantrasyonunuzu dağıtmamanızı istiyorum" dedi. 

Gençler kızdırdı 
GALATASARAY'IN alt yapısında oynayan ve A Takım'a ısındırılan bazı genç oyuncuların 300 milyon lira maaşa isyan etmesi üzerine ortalık karıştı. Yöneticiler, alt yapı hocaları aracılığıyla genç yıldızları uyardı. Sarı - Kırmızılılar, "Şartları diğer takımlara göre çok daha iyi. Şımarma eğilimi içinde olanlara asla taviz verilmeyecek" mesajı gönderdi. 

Kutlama bereketi 

GALATASARAY'DA, 100. yılın kutlamalarının meşalesinin yakılacağı Kayserispor maçına büyük ilgi olduğu açıklandı. Sarı - Kırmızılı taraftarların biletlerin büyük bölümünü tükettiği öğrenildi. Bu arada biletixin internet sitesinde satılan kapalı tribün üst bölüm biletleri tamamen tükendi. Karaborsayı engellemek için bir kişiye en fazla 5 bilet sınırlaması getirildi. 

Mondragon şaşmadı 

GALATASARAY'IN Kolombiyalı kalecisi Mondragon, Fenerbahçeli Alex'in kaçırdığı uçakla Türkiye'ye döndü. Tecrübeli eldiven yol yorgunluğu nedeniyle akşam çalışmasına katılmadı. Yönetici Fatih Gökşen, Alex'ten Mondragon'u da getirmesini istedikleri yolunda çıkan haberleri yalanlayarak, "Galatasaray oyuncusunu nasıl gönderip, nasıl geri getireceğini iyi bilir" dedi. 

Hasan Şaş müjdesi 

ÖNCEKİ gün yapılan antrenmanda başı dönen ve çalışmaya yarıda bırakan Hasan Şaş'ın durumunun iyi olduğu açıklandı. Danimarka milli maçının ardından İstanbul'a döner dönmez Florya'da antrenmana çıkan yıldız oyuncunun yorgunluğa bağlı bir problem yaşadığı bildirildi. Hasan Şaş'ın, Kayserispor karşılaşmasında takımdaki yerini alabileceği açıklandı. 

Kapılar kapandı 

MİLLİ Takımlar'dan dönen yıldızlarla birlikte tam kadro Kayseri maçına bilenen Galatasaray'da hazırlıklar sürüyor. Teknik Direktör Hagi son taktikleri verdiği dün akşamki çalışmayı kapalı kapılar ardında gerçekleştirdi. Antrenmana sakatlığı devam eden Kingston katılmadı. Sarı - Kırmızılılar bu sabah yapacağı idmanın ardından kampa girecek. 


</TEXT>
</DOC>
