<DOC>
<DOCNO> 288103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo20.html </URL>
<DATE> 2004/11/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yunan basını, Tamsaha'da AEK'i tanıtan Federasyona övgü yağdırdı 
</HEADLINE>
<TEXT>

     Yunanistan 1. Futbol Ligi takımlarından AEK'in 80. kuruluş yılı kutlamaları çerçevesinde gerçekleştirdiği İstanbul ziyaretine, Türkiye Futbol Federasyonu'nun TFF aylık dergisinde geniş yer verilmesi Yunan basını tarafından, ''AEK'in ziyareti komşuyu duygulandırdı'' şeklinde değerlendirildi. 
     Yunan basın yayın organları TFF'in geçen ay yayımlamaya başladığı, ''Tamsaha'' adlı aylık derginin ilk sayısında, sarı-siyahlı takımın İstanbul ziyaretini ön plana çıkardığını belirttiler. 
     Atina'da yayımlanan tüm spor ve bazı siyasi gazeteler, ''Tamsaha''nın, AEK'i fotoğraflar eşliğindeki haberinin büyük bölümünü okuyucularına taşıdılar. 
     ''Tamsaha''da yayımlanan metnin son derece hoş bir sürpriz olduğu ve okuyucuları etkilediği görüşünde birleşen gazeteler, haberdeki, ''Türkiye'nin etnik, kültürel ve dinsel bir mozaiğe benzediği, bunun AB sürecinde bulunulan zaman diliminde iyiden iyiye vurgulanır olduğu, buna örnek olarak bir İstanbul takımı olan AEK'in 80. yılını kutlamak için İstanbul'u ziyaretinin gösterilebileceği'' şeklindeki yoruma geniş yer verdiler. 
     ''Futbolun asla sadece futbol olmadığı'' yönündeki görüşe dikkati çeken gazeteler, ''Bir İstanbul kulübü olarak doğan AEK'in 80. yaşını Türkiye'de kutlama kararının bütün futbol ve İstanbulseverleri heyecanlandırdığı, bunun tarihe tanıklık etmek, yitip giden değerlere yeniden buluşmak olduğu, bu güzelliği AEK'in yaşattığı'' şeklindeki ifadeyi de ön plana çıkardılar. 
     
     ''ŞİİRSEL BİR DİLLE YAZILMIŞ'' 
     Gazeteler, ''Tamsaha''nın, AEK'in kuruluş tarihi hakkındaki, ''Kuruluş yıllarına baktığımızda iç burkucu bir hikaye var. 1924 yılında İstanbul'da çatısı dikilen klüp, ne yazık ki 1926'daki mübadeleyle birlikte yer değiştirmiş ve Atina'ya taşınmış. Yani sadece insanlar değil, kulüpler de mübadelenin zorluklarına katlanmak zorunda kalmışlar. Yine de yeniden küllerinden doğmayı başarmış İstanbullular'' şeklindeki yorumunun, propagandadan uzak, şiirsel bir dille yazılmış olduğu değerlendirmesinde bulundular. 
     Günlük spor gazetelerinden Goal News ise ''Tamsaha''nın AEK haberine siyasi yorum da getirdi. 
     ''Türkiye ile Yunanistan arasında bugünlerde tırmanan Ege gerilimine rağmen TFF'nin Yunanlılar'a hoş bir sürpriz yaptığını'' belirten Goal News, ''Kusursuz yazılmış tarihi önem taşıyan bir haber. Bu metni okuyan AEK'in tüm tarihini öğrenebilir'' değerlendirmesini yaptı. 
     
</TEXT>
</DOC>
