<DOC>
<DOCNO> 294160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy09.html </URL>
<DATE> 2004/12/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ülkücülerden 'Kahrolsun faşizm' afişi 
</HEADLINE>
<TEXT>

     Süleyman SAĞAT DHA 

ÜLKÜCÜLER, ABD'nin Irak'ta gerçekleştirdiği operasyonları protesto etmek için eylem düzenleyip, vatandaşlara bölgede yaşananları anlatmak için Yeni Karamürsel Mağazası önünde çadır kurdu. 
     Basın açıklamasında ülkücülerin açtığı Kahrolsun Faşizm' yazılı afiş dikkat çekerken Ülkü Ocakları Ege BÖlge Başkanı Abidin Bilgin kendilerine 1980 dönemi öncesinde faşist yaftasının yapıştırıldığını bunun doğru olmadığını anlatmak için bu afişi hazırlattıklarını söyledi. Bilgin, "Biz hiçbir zaman faşist olmadık'' dedi. Bilgin ve yardımcıları açıklama boyunca üzerinde Adolf Hitler ve ABD Başkanı George W. Bush'un gamalı haç işaretli resimlerinin bulunduğu afişi önlerinde tuttu. 
     Konak Meydanı girişindeki eyleme derslerinden çıkan öğrenciler de okul kıyafetleriyle katıldı. Allahın gazabı füzelere benzemez' diye slogan atılan eylemde, tekbir getirildi, istiklal marşı ve ülkücü andı okundu. 
     Basın açıklamasını yapan Abidin Bilgin, ABD'nin işgal ettiği Felluce'de yoğunlaştırdığı vahşetin insanlık alemi için utanç verici olduğunu belirterek, "Ben müslümanım diyen herkes ABD zulmünün potansiyel hedefi durumundadır. Yaşanan vahşet tüm dünyadan önce müslüman Türkleri ilgilendirmektedir. Kerkük'te yaşayan Türkmenler'e sahip çıkmamız gerekiyor'' dedi. Ülkücüler "Kerkük Türktür Türk kalacak'' diye sloğan attı. 
     Bilgin saat 01.00'e kadar açık kalacak çadırda vatandaşlara Irak'ta yaşananları anlatıp kamuoyu oluşturacaklarını söyledi. 
     
</TEXT>
</DOC>
