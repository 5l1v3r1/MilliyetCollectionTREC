<DOC>
<DOCNO> 275505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/spo15.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Paulwels'in acı sonu 

BELÇİKA'DA Fidea takımının sporcusu 24 yaşındaki Tim Pauwels, yarış sırasında hayatını kaybetti. Pauwels'in Menajeri Hans Van Kasteren, tecrübeli sporcunun birden yere düştüğünü, kalp krizi olmadığına inandığı söyledi. Bisiklet dünyasında son iki yılda 7 yarışçı hayatını kaybetti. 

Şampiyona operasyon 

OLİMPİYAT şampiyonu haltercimiz Taner Sağır ameliyat oldu. Atina'da sakatlığı kendisinden gizlenerek podyuma çıkan ve 77 kiloda altın madalya kazanan genç halterci, dün Ankara Numune Hastanesi'nde sol dizinden başarılı bir operasyon geçirdi. 

Potada tam not 

FIBA 2010 Adaylık Değerlendirme Komitesi, Türkiye'deki incelemelerini dün tamamladı. FIBA Başkan Yardımcısı Bob Elphinston, Türkiye'nin 2010 Dünya Şampiyonası gibi dev bir organizasyonun altından kalkacağına inandığını söyledi. 

Karaman'a davet 

KONYASPOR'DA teknik direktör arayışları hız kazanırken, ibrenin Hikmet Karaman üzerine yoğunlaştığı öğrenildi. Dün Konya'ya giden tecrübeli hoca ile büyük ihtimalle sözleşme imzalanacağı bildirildi. Karaman, Mehmet Özdilek'ten vazgeçen Konyaspor ile prensipte anlaşma sağlayamamıştı. 

Sebat icralık 

LİGDE kötü günler yaşayan Akçaabat Sebatspor'un başı icra takipleriyle derde girdi. Eski kalecileri Metin Aktaş, geçen sezon aldığı 100 milyar liralık çekin karşılığının ödenmemesi üzerine icra takibi başlattı. Selahattin'in de 200 milyar liralık çekinin devrettiği şahıs tarafından icra takibine girdiği bildirildi. 

Erdemir zirvede 

FUTBOL Federasyonu, ligin 7. haftasındaki hakemlerin notlarını açıkladı. En yüksek notu 9.2 ile A.Sebat - Ç.Rize maçını yöneten Orhan Erdemir alırken, en düşük puan 6 ile Gaziantep - Diyarbakır sınavının hakemi Bülent Yıldırım'a verildi. Beşiktaş - Ankaraspor maçının hakemi Metin Aydoğan 6.8 ile sınıfı geçti. Diğer üç büyük maçın hakemleri en düşük 7.5 notunu aldı. 

Hidayet'e Green Card 

NBA'deki kariyerine bu sezon Utah Jazz takımında devam edecek olan Hidayet Türkoğlu, dün Ankara'daki ABD büyükelçiliğine gelerek Green Card aldı. Türkoğlu "Dört senedir ABD'deyim. Şartlar oluştuğu için Green Card almaya hak kazandım. Amerikan vatandaşı olmak gibi bir düşüncem yok. Türk olmaktan gurur duyuyorum" dedi. 


</TEXT>
</DOC>
