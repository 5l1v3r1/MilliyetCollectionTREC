<DOC>
<DOCNO> 252455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy11.html </URL>
<DATE> 2004/07/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Unakıtan "Ben zaten beraat ettim. Bana af getirilmesi sözkonusu değil" 
</HEADLINE>
<TEXT>

     Maliye Bakanı Kemal Unakıtan, TBMM Plan ve Bütçe Komisyonu'nda kendisine af getiren bir önerge kabul edildiği yolundaki haberlere tepki göstererek, ''Yok böyle bir şey. Ben zaten beraat etmiş durumda bir insanım. Tekrar bana af getirilmesi söz konusu değil. Af peşinde koşan bir insan değilim. O maddenin de benimle ilgisi yoktur'' dedi. 
     Unakıtan, vergi yasalarında değişiklik yapan yasa tasarısının görüşmelerine katılmak üzere geldiği TBMM'de gazetecilerin sorularını yanıtladı. Unakıtan'a 'Dünkü komisyon toplantısı sırasında verilen bir önergenin kabul edilmesiyle size af getirildiği yolunda haberler var, ne diyorsunuz '' sorusuna şu karşılığı verdi 
     ''Onlar tamamen yanlış, benimle ilgili bir af söz konusu değil. Bakınız, Albaraka Türk'ün yönetim kurulu üyesiyken Albaraka Türk'te yapılan inceleme sonucunda haksız olarak orada bir iddiada bulundular. Bundan dolayı da mahkemeye gidildi. Mahkeme de zaten önce beraat kararı verdi. Beraat kararı da Yargıtay tarafından başka bir usulden bozuldu. Yani esastan bozulmadı. Yine o beraat kararı verileceğine ben inanıyorum. Dolayısıyla ben zaten beraat etmiş durumda bir insanım. Tekrar bana af getirilmesi söz konusu değil. Af peşinde koşan bir insan değilim. O maddenin de benimle ilgisi yoktur. Lütfen yorumlarınızı yaparken o şekilde yapsanız daha iyi olur.'' Bakan Unakıtan, ''Yargıtay tekrar yargılanmanız gerektiğine karar vermedi mi '' sorusu üzerine de, '' O karara baktınız mı Başka bir usul hatasından bozduğu için usul hatası yerine getirilir, tekrar esastan verilen karar devam eder. Onu iyice irdelerseniz, önyargıyla yaklaşmazsanız meseleye, gerçekleri daha iyi görürsünüz. Dolayısıyla ben zaten suçlu da değilim. Herhangi bir ceza da benim için söz konusu olmadığından benim için getirilmiş bir af da söz konusu olamaz. Benimle ilgisi yoktur bunun'' diye konuştu. 
     ''Mahkemenin kendisi hakkında yeniden beraat kararı vereceğinden nasıl emin olabildiği'' yönündeki soru üzerine de Unakıtan, ''Çünkü ben yaptığımdan eminim. Benimle ilgili hiçbir suç yoktur. Kanunları da biliyorum. Gözü açılmadık sığırcık kuşu değiliz ki biz. Biz de kanunları biliyoruz kardeşim'' dedi. 
     Kabul edilen önergenin af içerdiğini ancak ''Unakıtan'a af getirildi'' ifadesinin yanlış olduğunu kaydeden Kemal Unakıtan, ''Affa yaklaşımınız nedir '' sorusu üzerine de sözlerini şöyle sürdürdü 
     ''Biz hükümet olarak öyle bir madde getirmedik. Verilen bir önergeyle kabul edildi. TBMM'de Plan Bütçe Komisyonu'nda yapılanlara da bizim diyecek bir şeyimiz yok. Biz ancak teklif getiririz, kabul edilir veya edilmez. Bu ne bizim getirdiğimiz teklif ne de biz bu teklife olumlu yanıt verdik. Tamamen Plan bütçe Komisyonu'ndaki üye arkadaşların bir tasarrufudur, ona da saygı duyuyoruz. Yapacak bir şeyimiz yoktur.'' ''Aftan yana değil misiniz '' sorusuna da Unakıtan, ''Değilim'' yanıtını verdi. 
     Maliye Bakanı Unakıtan, daha sonra TBMM Plan Bütçe Komisyonu'na geçti. Ancak, komisyon çoğunluk sağlanamadığı için toplanamadı. Komisyon, vergi yasalarında değişiklik yapan yasa tasarısının görüşmelerine 6 Temmuz Salı günü devam edecek. 
     
</TEXT>
</DOC>
