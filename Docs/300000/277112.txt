<DOC>
<DOCNO> 277112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun27.html </URL>
<DATE> 2004/10/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Fransa'da hükümet Türkiye için oylamaya karşı çıktı 
</HEADLINE>
<TEXT>

     Fransa'da hükümet, AB'nin Türkiye ile tam üyelik müzakerelerini açmadan önce parlamentoda oylama yapılması yönündeki önerilere karşı çıktı. 
     Hükümet sözcüsü Jean-François Cope, ''Türkiye konusunda Meclis ve Senato'da tartışma yapılmasına destek verdiklerini, ancak bu tartışma sonunda bir oylama yapılmasını istemediklerini'' söyledi. 
     Fransa Demokrasi Birliği UDF lideri François Bayrou, basına yaptığı açıklamada, Aralık ayındaki zirveden önce parlamentoda yapılacak tartışmalar sonucunda, AB'nin Türkiye ile tam üyelik müzakerelerini açıp açmayacağı konusunda oylama yapılmasını talep etmişti. 
     Eski Anayasa Mahkemesi başkanlarından Robert Badinter de, hafta sonunda yaptığı açıklamada, parlamentoda Türkiye'nin üyeliği hakkında tartışma ve ardından oylama yapılmasını istemişti. 
     
</TEXT>
</DOC>
