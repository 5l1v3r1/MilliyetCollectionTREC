<DOC>
<DOCNO> 267142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/soneko10.html </URL>
<DATE> 2004/08/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Babacan Altı ayda yabancı sermaye girişi 1.4 milyar dolara çıkmıştır 
</HEADLINE>
<TEXT>

     Devlet Bakanı Ali Babacan, ilk altı ayda, Türkiye'ye gelen uluslararası doğrudan yabancı sermaye girişi 1.4 milyar dolara çıkmıştır, bu girişlerdir, çıkış da vardır, neti bile yaklaşık 1 milyar dolar civarındadır'' dedi. 
     Bakan Babacan, Halk Bankası Genel Müdürlüğü'nde yapılan Yatırım Ortamını İyileştirme Koordinasyon Kurulu YOİK toplantısının açılışında bir konuşma yaptı. 
     Babacan, 2003 yılı Haziran ayında, yeni Doğrudan Yabancı Yatırım Kanunu ile birlikte, ön izin ve asgari sermaye şartının kaldırıldığını, bu değişikliklerle beraber, uluslararası sermaye girişlerinde önemli artışlar kaydedildiğini söyledi. 
     Ali Babacan, 2003 Haziran ayından bugüne, 2 bin 2 adet uluslarası sermayeye sahip firma kurulduğunu belirterek, ''2003 yılı Ocak-Haziran döneminde 437 milyon dolar olan uluslararası doğrudan yabancı sermaye girişi, ilk altı ayda, 1.4 milyar dolara çıkmıştır, bu girişlerdir, çıkış da vardır, neti bile yaklaşık 1 milyar dolar civarındadır'' dedi. 
     
     AB'NİN KATKISI... 
     Babacan, 2004 yılının ilk altı aylık döneminde sağlanan doğrudan yabancı yatırım girişlerinin yaklaşık yüzde 92'lik bölümünün Avrupa Birliği AB ülkelerinden geldiğini kaydetti. 
     2004 yılının doğrudan uluslararası yabancı yatırımlar açısından rekor bir yıl olduğunu ifade eden Babacan, bu eğilimin önümüzdeki yıllarda da Avrupa Birliği sürecinin etkisiyle ivme kazanacağını söyledi. 
     Yatırım Danışma Konseyi'nin ilk toplantısının 15 Mart'ta İstanbul'da gerçekleştiğini ifade eden Babacan, bu toplantı sonucunda, sektörel izinlere ilişkin süreçlerin basitleştirilmesi, vergi rejiminin Türkiye'nin rekabet gücünü artıracak şekilde gözden geçirlmesi, gümrük işlemlerinin etkinliğinin arttırılması gibi konuların da yer aldığı belirli öncelikler üzerinde odaklanılmasına karar verildiğini belirtti. 
     Babacan, şunları söyledi 
     ''Sektörel lisanslara ilişkin işlemlerle ilgili olarak maden ve gıda sektöründe yapılacak yatırımları ilgilendiren mevzuatta düzenlemeler yapılmış ve sektörel izin sürelerinin azaltılması sağlanmıştır. Diğer taraftan, bu konudaki çalışmalar, tek merci, tek izin konusuna odaklı olarak ilerlemektedir. Böylelikle, kurumlar tarafından verilen ruhsatlar, eşzamanlı olarak yürütülerek sektörel lisans süreleri kısaltılacak. Kurumlar tarafından istenen mükerrer evrak ve belgeler azaltılmış olacaktır.'' Ürün standartları ile ilgili düzenlemelerin AB ile uyumlu hale getirilmesi ve gümrüklerde özellikle ithalat ve lisanslama süreçlerinin etkinliğinin artırılması konusunda önemli mesafeler kaydedildiğini vurgulayan Babacan, yatırım promosyon kapasitesinin güçlendirilmesi konusunda çalışmaların devam ettiğini ifade etti. 
     Yatırımlar için arazi ve arsa temini konusunda karşılaşılan güçlükleri çözmeye yönelik çalışmalar kapsamında, Türkiye'de arazi envanterinin çıkarılması ve gerekli veri tabanının oluşturulmasına hız verildiğini, endüstri bölgeleri ve organize sanayii bölgeleri kanunlarında yapılan değişikliklerle, yatırım yeri tahsislerinde iyileştirmeler sağlandığını söyledi. 
     Babacan, KOBİ'lere sağlanan destekler çerçevesinde, bürokratik işlemlerin, 48 adet başvuru evrağından, 5 adete düşürüldüğünü kaydetti. 
     Ali Babacan, yargının işlevselliği ve kapasitesinin artırılması suretiyle, etkin bir yargı sisteminin tesis edilmesine yönelik olarak Ulusal Yargı Ağı projesinin tamamlanması ve ihtisas mahkemelerinin kurulması konusunda önemli mesafeler katedildiğini bildirdi. 
     Altyapı çalışmalarına da dikkat çeken Babacan, 2003 yılında, 1600 km'lik bölünmüş yolun tamamlandığını, havayolu ulaşımı altyapısının iyileştirilmesine yönelik olarak da önemli havaalanlarının yolcu kapasitelerinin artırılması çalışmalarının devam ettiğini söyledi. 
     Babacan, çeşitli alanlardaki gelişmelere ilişkin güncel bilgileri, bir ilerleme raporu şeklinde önümüzdeki aylarda Konsey üyelerine sunulacağını belirterek, ''Yatırım Danışma Konseyi, gelişmeleri gözden geçirmek ve yeni öncelik alanları belirlemek üzere önümüzdeki yıl tekrar biraraya gelecek'' dedi. 
     Bakan Babacan, yatırımların, başta yoksulluk ve işsizlik olmak üzere, ekonomik sorunların çözümünde kilit rol oynadıklarını kaydetti. 
     Babacan, ekonominin tüm göstergelerinde ciddi bir iyileşme sağlandığını belirterek, bu iyileşmeyi kalıcı kılmak için yapısal dönüşüm programının tavizsiz bir şekilde uygulandığını söyledi. 
     Toplantıya, TOBB başkanı Rifat Hisarcıklıoğlu, TÜSİAD Başkanı Ömer Sabancı, TİM Başkanı Oğuz Satıcı, YASED Başkanı Şaban Erdikler ile ilgili bürokratlar katılıyor. 
     
</TEXT>
</DOC>
