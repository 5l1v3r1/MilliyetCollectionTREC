<DOC>
<DOCNO> 261889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/dunya/adun.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Santrala sabotaj ya da acil vuruş 
</HEADLINE>
<TEXT>


ABD, atom bombası sevdalısı İran'ın nükleer santralına karşı her yolu deneyecek. ABD yönetimi, 'diplomasi dışı seçenekler açık' mesajı verdi 

Nevsal Elevli Londra 


Amerikan yönetiminin İran'ın nükleer silah geliştirmesini önlemek için elinden gelen her şeyi yapmayı gündeminin ilk sırasına yerleştirdiği ileri sürülüyor. Irak'ta işlerin istediği ölçüde iyi gitmemesine karşın Washington'un beklenmedik bir şekilde İran'ın silah programını "çözülmesi gereken dış politika sorunlarının en başına" koyduğu, bunun da Ortadoğu'daki stratejik ortağı İsrail'in arka planda yaptığı birtakım hazırlıklardan kaynaklandığı belirtildi. 
ABD Başkanı George W. Bush yönetiminin Tahran'a karşı acil eylem planı geliştirmek istediğini savunan "Daily Telegraph", Beyaz Saray ve Amerikan istihbarat kaynaklarına dayandırdığı haberinde, İran'ın atom bombasına sahip olmaması, ya da en azından bunun geciktirilmesi için her türlü örtülü operasyonun düşünüldüğünü bildirdi. Gazeteye göre, İran'ın nükleer tesislerinin bulunduğu Buşehr'e sabotaj düzenlenmesi veya acil askeri vuruş yapılması gibi seçeneklerin göz ardı edilmediği yeni yaklaşım, üstelik aciliyet de kazanmış durumda. 

Rice Kabul etmeyeceğiz 
Böyle bir operasyona dünya kamuoyunun psikolojik olarak hazırlanması anlamındaki açıklamalar önceki gün Bush'un Ulusal Güvenlik Başdanışmanı Condoleezza Rice'tan geldi. Tahran'ın diplomatik yollardan ikna edilemeyeceği temasını işleyen Rice, Avrupa Birliği AB ve Uluslararası Atom Enerjisi Ajansı'nın IAEA İran'ın nükleer silah geliştirme programını denetim altına almak için gösterdiği çabalardan pek bir sonuç çıkmadığına işaret etti. Rice, yine de diplomasinin ilk tercihleri olduğunu belirtti. CNN'e konuşan Rice, İran'ın nükleer amaçlarıyla mücadele için her türlü seçeneği gözden geçirdiklerini vurguladı. Uluslararası toplumun İran hakkındaki Amerikan endişelerini paylaşır bir duruma gelmeye başladığını söyleyen Rice, ABD'nin, İran'ın nükleer programını gizli bir operasyonla ortadan kaldırma gibi bir niyeti olup olmadığı sorusuna doğrudan yanıt vermekten kaçındı, yönetimin gerekirse başka seçenekleri kullanmaya hazır olduğunu bildirdi. Rice, uluslararası toplumun nükleer silahlarla donanmış İran'ı kabul etmeyeceğini ve ABD'nin de oturup seyretmeyeceğini söyledi. 

İsrail'e dizgin olacak 
Amerikan istihbarat kaynakları ABD'nin İran'ı durdurmak için acil olarak eyleme geçmek istemesinin arka planında İsrail'in bazı askeri hazırlıklara girişmesinin etkili olduğunu ifade ettiler. 


</TEXT>
</DOC>
