<DOC>
<DOCNO> 258017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun17.html </URL>
<DATE> 2004/07/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Welt Am Sonntag, Ege sahillerini tanıttı 
</HEADLINE>
<TEXT>

     Alman Welt am Sonntag gazetesi, Türkiye'nin Ege sahilini tanıttı. 
     ''Asya'nın Avrupa'ya baktığı yer'' başlığıyla verilen ve ağırlıklı olarak Ayvalık'ın anlatıldığı haberde, buradan Yunan adalarını görmenin mümkün olduğu ve denize girmek, dinlenmek ve gezmek için buranın mükemmel bir yer olduğu ifade edildi. 
     Ayvalık'ın ''Türk-Yunan barışmasının sembolü'' olarak görüldüğü belirtilen haberde, burada iki kültürün karışımından izler bulunduğu, buranın denizinin ve çayının çok güzel olduğu, ayrıca zeytinyağının kalitesiyle tanındığı kaydedildi. 
     Ayvalık yakınlarındaki Şeytan Sofrası'nın da anlatıldığı haberde, bölgede birçok farklı kültürün yaşadığı, Bergama'nın da yakınlarda bulunduğu hatırlatıldı. 
     Haberde, Truva, Efes ve Milet de tanıtıldı. Efes'in en etkileyici antik kentlerden biri olduğu ve turistlerden dolayı çok kalabalık olmasına rağmen mutlaka gidilip görülmesi gereken bir yer olduğu ifade edildi. 
     
</TEXT>
</DOC>
