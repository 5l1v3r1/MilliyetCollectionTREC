<DOC>
<DOCNO> 275903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko15.html </URL>
<DATE> 2004/09/29/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tüpraş Batman rafinerisi, 5 yılda 56.6 trilyon lira zarar etti 
</HEADLINE>
<TEXT>

     TÜPRAŞ Genel Müdürlüğü, Batman Rafinerisi'nin son 5 yılda toplam 56.6 trilyon lira zarar ettiğini bildirdi. 
     TÜPRAŞ Genel Müdürlüğü, Batman'daki yerel gazetelerde son günlerde çıkan ''Batman Rafinerisi'nin modernizasyonu'' ile ilgili haberler üzerine ildeki gazetelere yazılı açıklama gönderdi. 
     Açıklamada, 5 yıldır üst üste zarar eden Batman Rafinerisi'nin kapanmaması için mücadele verildiği belirtilerek, ''Batman Rafinerisi 2000 yılında 8.9 trilyon lira, 2001 yılında 6.3 trilyon lira, 2002 yılında 2.5 trilyon lira, 2003 yılında 17.9 trilyon lira ve 2004 yılının ilk 8 ayında 21 trilyon lira zarar etmiştir. Bu zarara rağmen TÜPRAŞ yönetimi, Batman Rafinerisi'ni kapatmayı asla söz konusu etmemiş, bu doğrultuda bazı çevrelerce yapılan telkinleri de dikkate almamıştır'' denildi. 
     Toptancılar Sitesi'ndeki patlama olayına da yer verilen açıklamada, patlamaya neden olan benzinin TÜPRAŞ'ta üretilmediği savunularak, araştırma sonucunda olayın gerçek nedeninin ortaya çıkacağı kaydedildi. 
     
</TEXT>
</DOC>
