<DOC>
<DOCNO> 267851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy02.html </URL>
<DATE> 2004/08/31/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
AKP ve CHP, TCK konusunda uzlaştı 
</HEADLINE>
<TEXT>

     Türk Ceza Kanunu TCK tasarısında yapılması planlanan değişiklikler konusunda ters düşen AKP ve CHP heyetleri, yeniden biraraya gelerek tasarının TBMM'ye getirilmesi konusunda uzlaştı. 
     Görüşmelerin ardından ilk açıklamayı yapan CHP Genel Sekreteri Önder Sav, ''temel yasa düzenlemesine gerek kalmadan TCK yasa tasarısı Genel Kurul'da görüşülecek'' dedi. 
     AKP ve CHP heyetleri, TCK tasarısı konusunda bir uzlaşıya varmak için dün hem öğle, hem de akşam saatlerinde iki ayrı görüşme yaptılar. 
     
     1 ekimden önce yasalaşması bekleniyor 
     Meclis'te TCK tasarısı üzerinde iki parti grupları arasında saat 21.00'de başlayan görüşmeler uzlaşıya varılarak sona erdi. 
     CHP Genel Sekreteri Sav, yeni TCK tasarısında uygulamanın getirdiği yeniliklerden ve ilmi görüşlerden faydalanılarak birçok düzenleme yapıldığını söyleyerek, ''toplum için yeni bir kanun olduğu için herkes kendi kafasına göre işin bir yerinden bakarak değerlendirme yapıyor. Onun için önümüzdeki süreçte sanıyorum bir fevkaladelik olmazsa Meclis 1 ekimden önce bu konuyu görüşmüş olacaktır'' dedi. 
     AKP Merkez Yürütme Kurulu, Meclis'i 14 eylül salı günü yeni TCK tasarısını görüşmek üzere olağanüstü toplantıya çağırma kararı almıştı. 
     
     Tartışmalı maddeler 
     Sav, tartışmalı zina düzenlemesiyle ilgili bir soru üzerine, Anayasa Mahkemesi'nin iptal kararı yönünde değerlendirme yapıldığını söyledi. 
     'Kisve'lerle ilgili bir soru üzerine de Sav, bu konuyu ele almadıklarını belirtti. 
     Sav, din adamlarına siyaset özgürlüğüyle ilgili maddenin düzenlenmesi konusunda ise, ''elimizdeki yasa tasarısı hemen hemen aynen Genel Kurul'da görüşülecek'' dedi. 
     
     AKP'nin istediği ek madde düzenlemeleri 
     Adalet Bakanı Cemil Çiçek başkanlığındaki AKP heyeti, dün öğle saatlerinde de TCK tasarısının tartışmalı maddelerini görüşmek üzere CHP lideri Deniz Baykal ve CHP’li yetkililerle görüştü. 
     Bir buçuk saati bulan görüşme sırasında Bakan Çiçek, 348 maddelik tasarının üç maddesinde değişiklik ve bir ek madde önerisi getirdi. Bu maddeler şöyle sıralanabilir 
     Madde 115 İnanç, Düşünce ve Kanaat Hürriyetinin Kullanılmasını Engelleme’ AKP, bu maddeye bir ek yaparak din örgürlüğünün sınırlarını genişletmek istiyor. Bu talep CHP’liler tarafından türbana serbesti sağlanmaya çalışılıyor’ şeklinde yorumlanıyor. 
     Madde 219 Din Adamlarına Siyaset Yapma Yasağı’ AKP’nin yapmak istediği bir başka değişiklik ise, din adamlarının görev dışında devlete, hükümete veya kanunlara yönelik sözlerine ilişkin cezayı düzenliyor. AKP, bu durumda cezanın kaldırılmasını istiyor. Eğer AKP’nin talebi kabul edilirse, din adamlarına görev yerleri ve mesai saatleri dışında siyaset yapma olanağı sağlanmış olacak. 
     Madde 222 Şapka, Türk Harfleri ve Giyilmesi Yasak Kisveler’ Bu maddeyle, yasaya aykırı davrananlara üç aydan bir yıla kadar hapis cezası öngörülüyor. AKP, bu cezanın kaldırılmasını istiyor. 
     
     Zinaya ceza istemi 
     AKP, üç madde üzerindeki değişikliğin yanısıra tasarıya zinaya ceza getirmeyi amaçlayan bir maddenin eklenmesini istiyor. 
     AKP’nin önerisine yanıt görüşmenin ilk yirmi dakikasına katılan CHP lideri Baykal'dan geldi. Baykal, zinaya ilişkin düzenlemeye kadın-erkek eşitliği temelinde ele alınması halinde karşı çıkmayabileceklerini söyledi. Baykal'ın görüşmede, "eğer aile kurumu korunmak isteniyorsa zina şikayete bağlı olmasın, doğrudan savcının görevi olsun" dediği belirtiliyor. 
     Meclis’te gerçekleşen görüşmeye AKP adına Adalet Bakanı Cemil Çiçek, Grup Başkanvekili Haluk İpek, Genel Başkan yardımcısı Hayati Yazıcı ve Adalet Komisyonu üyesi Hakkı Köylü katıldı. 
     CHP heyetinde ise, Genel Başkan Deniz Baykal, Genel Sekreter Önder Sav, Grup Başkanvekili Haluk Koç ve Adalet Komisyonu üyesi Orhan Erarslan yer alıyordu. 
     Cemil Çiçek başkanlığındaki AKP heyeti, 348 maddelik tasarının temel yasa olarak görüşülebilmesi için Meclis İçtüzük Değişikliği’ önerisini de CHP heyetine iletti. Ancak, CHP’lilerin içtüzük değişikliği önerisine sıcak bakmadıkları ifade ediliyor. 
     
     "Devlet insanların yatak odasına giremez" 
     Adalet Bakanı Cemil Çiçek, zinanın suç olması gerektiğini söylerken, hukukçular zinanın suç sayılmasına karşı çıkarak AKP'yi sert bir şekilde eleştiriyor. 
     İstanbul Barosu Başkanı Avukat Kazım Kolcuoğlu, zinanın ahlak kuralları içinde değerlendirilmesi gerektiğini düşünüyor. 
     Hukukçular, Avrupa Birliği yolunda önemli adımlar atan AKP'nin zinayı değil, namus suçlarını TCK'ya eklemelerini tavsiye ediyor. 
     
</TEXT>
</DOC>
