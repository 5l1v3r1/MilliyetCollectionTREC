<DOC>
<DOCNO> 287304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/magazin/mag01.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Giyimde onların üzerine yok .. 
</HEADLINE>
<TEXT>


Bir İngiliz dergisinin anketine göre, 2004 yılının en iyi giyinenleri, Brad Pitt ve Jennifer Aniston çifti 

DIŞ HABERLER SERVİSİ 

Hollywood'un gözde çiftlerinden Brad Pitt ile Jennifer Aniston, gösteri dünyasının en iyi giyinen isimleri seçildi. İngiltere'de yayımlanan Company dergisinin yaptığı '2004 yılının en iyi giyinen yıldızları' anketinin erkekler kategorisinde geçen yıl birinci olan futbolcu David Beckham, bu yıl listeye ikinci sıradan girebildi. 
Aynı ankette, en güzel giyinen kadın seçilen Aniston'ı, David Beckham'ın eşi Victoria Beckham izledi. 
İngiliz televizyon spikeri Cat Deeley de, gösteri dünyasında kıyafetleri en çok beğenilen üçüncü kadın oldu. Company dergisinin editörü Victoria White, Pitt - Aniston ikilisinin, birlikte katıldığı her davette uyumlu giyinmesi nedeniyle ilk sıraya yerleştiğini söyledi. 



</TEXT>
</DOC>
