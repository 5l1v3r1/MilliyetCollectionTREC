<DOC>
<DOCNO> 294515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo26.html </URL>
<DATE> 2004/12/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çaykur Rizespor, Trabzon'a gitti... İşte muhtemel 11... 
</HEADLINE>
<TEXT>

     Çaykur Rizespor, yarın deplasmanda Trabzonspor ile yapacağı maçın hazırlıklarını tamamlayarak Trabzon'a gitti. 
     Teknik direktör Rıza Çalımbay, Trabzonspor ile yapacakları karşılaşmanın her iki takım açısından da zor olacağını belirterek, ''Trabzonspor ile centilmenlik içerisinde maça çıkacağız. Tabii ki rekabet olacak'' dedi. 
     Her iki takımın da puana ihtiyacı olduğunu ifade eden Çalımbay, ''Biz yukarılardan kopmak istemiyoruz. Trabzonspor da şampiyonluk iddiasını devam ettirmek istiyor. Maç, bizim açımızdan daha zor. Çünkü çok eksiğimiz var. İlk defa böyle yakalandık. Ama maçta görev alacak oyuncularıma güveniyorum'' diye konuştu. 
     Karşılaşmadan iyi sonuçla ayrılacaklarına inandığını kaydeden Çalımbay, ''Trabzonspor'un çok iyi yönlerinin yanı sıra zaafları da var. Bu eksiklerinden faydalanmak istiyoruz. Beşiktaş ve Büyükşehir Belediyesi Ankaraspor maçındaki futbolun biraz daha üzerine çıkarsak kazanmamak için bir neden yok'' dedi. 
     Çalımbay, deplasmanlarda kapalı savunma yapmayı hiçbir zaman düşünmediğini de belirterek, ''Deplasmanlarda hiçbir zaman oyun planında değişiklik yapmam. Benim için ilk hedef galibiyet. Hesaplarımızı her deplasman maçında galibiyet üzerine kuruyoruz'' diye konuştu. 
     Yeşil-mavililerde sakatlığı süren Gürol ile kart cezalısı Kürşat ve Bashir, Trabzonspor karşısında forma giyemeyecek. 
     Çaykur Rizespor'un Trabzonspor karşısına Zdravkov, Ahmet, Koray, Victoria, Cem Baki, Ünal, Fahri, Zafer, Serkan, Okan ve Murat Sözkesen muhtemel 11'iyle çıkması bekleniyor. 
     
</TEXT>
</DOC>
