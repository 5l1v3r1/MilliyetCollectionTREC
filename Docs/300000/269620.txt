<DOC>
<DOCNO> 269620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/siyaset/axsiy01.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kritik eşiği geçtiniz' 
</HEADLINE>
<TEXT>


Türkiye'nin İlerleme Raporu'nu yazan AB Komisyonu'nun üyesi Günter Verheugen, "Üyelik kararının ertelenmesi ya da askıya alınmasına karşıyım. Yeni düzenlemeye gerek yok. İlerleme bizi tatmin etti" dedi 

ELÇİN ERGÜN, UTKU ÇAKIRÖZER Ankara 


Türkiye'nin AB ile tam üyelik müzakerelerine başlaması konusunda aralıkta alınacak kararı belirleyecek İlerleme Raporu'nu yazan AB Komisyonu'nun Genişlemeden Sorumlu üyesi Gunter Verheugen, Ankara'ya, "Gösterdiğiniz ilerleme gözle görülür ve bizi tatmin eder hale geldi" mesajı verdi. 
İlerleme Raporu öncesinde Türkiye'ye son ziyaretini yapan Verheugen, Başbakan Recep Tayyip Erdoğan'la görüşmesinde, "Karar için yeni düzenlemeye gerek yok, nihai karar için yeterince veri var. Kararın ertelenmesi ya da askıya alınmasına karşıyım" dedi. Türkiye'nin "etkileyici" adımlar attığını söyleyen Verheugen, "Bundan sonra hassasiyet göstereceğimiz konular cinsiyet eşitliği, kadın hakları ve namus cinayetlerine daha ağır ceza verilmesi olacak. Diyarbakır'a giderek, yerinden edilen insanların durumunu göreceğim" dedi. 
Verheugen, raporun çok adil olacağını vurgulayarak, "Türkiye'nin gelişiminin rapora yansıması konusunda sizi temin ederim. Bundan emin olun. Uygulama zaman alır, ama memnuniyetle görüyorum ki, Türkiye, kritik eşiği aşmıştır" diye konuştu. 

'Uygulama vakit alabilir' 
Erdoğan da, "Uygulama, zihinsel dönüşüm sorunudur. Vakit alabilir. İnanç gruplarıyla ilgili bize şik yetler geliyor. Biz başlangıçtan beri farklı inançlarla ağırlıklı inanç grupları arasında hiç fark gözetmiyoruz. Bu laikliğin gereği" dedi. 
Bir süre önce, "Türkiye raporunda sürprizler var" diyen Verheugen, bu sözünü Dışişleri Bakanı Abdullah Gül'e, "Sürprizleri koşul gibi algılamayın. Aleyhinize değil lehinize olacak" diye açıkladı. Verheugen, Gül'e de, "Türkiye adil, dürüst ve tarafsız bir raporu hak ediyor. Rapor, attığınız tüm adımların hakkını verecektir. Uygulamadaki aksaklıklar doğaldır. Tüm kriterlerin yüzde 100 karşılanmaması normaldir" dedi. 

'Güney Kıbrıs şart değil' 
Güney Kıbrıs'ı tanıma konusunun Türkiye'nin müzakerelere başlaması için bir zorunluluk olup olmadığının sorulması üzerine Verheugen, "Hiçbir zaman bunu koşul olarak getirmedik. Artık yeni koşullar yaratmanın zamanı geçti. Bizim açımızdan müzakere edilecek bir şey yok. Büyük ihtimalle bu Türkiye - AB ilişkilerinin ilerlemesiyle ortadan kalkacaktır" diye konuştu. 

'Bizim katkımızla bugünlere gelindi' 

UTKU ÇAKIRÖZER Diyarbakır 

Ankara'daki temaslarının ardından Diyarbakır'a gelen Verheugen, Büyükşehir Belediyesi tarafından şehrin tüm bilboard'larına asılan "Yurttaş Verheugen Büyük Avrupa'ya hoşgeldin" yazılı afişlerle karşılandı. Afişleri inceleyen Verheugen, "Çok heyecan verici. İki yıl önce böyle bir afiş yazmak yasaktı. Bunda katkımın olmasından mutluluk duyuyorum" dedi. Diyarbakır Belediye Başkanı Osman Baydemir'le yaptığı görüşmede, 1999'da ülkedeki en büyük engelin "Kürt sorunu" olduğunu söyleyen Verheugen, şunları kaydetti "Beş yıl önce bu şehri ziyaret edeceğimi düşünmüyordum. Mükemmel olmasa bile Türkiye'de etkileyici bir ilerleme var. AB bu bölgeye büyük önem veriyor." Akşam yemeğinde Diyarbakır'daki sivil toplum örgütlerinin temsilcileri ile görüşen Verheugen, daha sonra otelinde eski DEP milletvekili Leyla Zana'yla bir araya geldi. Verheugen, Zana'ya "Güneydoğu'da demokrasinin ve hukukun gelişmesi için yapacağınız çalışmaları destekliyoruz" dedi. 

'Sistematik işkence yok' 

EZELHAN ÜSTÜNKAYA Ankara 

VERHEUGEN, sivil toplum örgütü temsilcileriyle görüşmesinde, Türkiye'de sistematik işkence yapıldığını savunan Türkiye İnsan Hakları Vakfı TİHV Başkanı Yavuz Önen'e itiraz etti. Verheugen, işkence ve hak ihlallerinin sürdüğünü söyleyen Önen'e "Şaşırtıcı. Türkiye'de, demokratikleşme yönünde olumlu adımlar atılıyor" yanıtını verdi. Önen'in 2004'ün ilk 8 ayında 597 işkence vakası yaşandığını, geçen yıl bu rakam, 925 olduğunu söylemesi üzerine Verheugen, "Nasıl yani Geçmişte işkence görenler, demokratikleşmenin verdiği cesaretle şimdi başvurmuşlardır" diye konuştu. Önen, işkencede azalma olmadığını, hemen her bölgede, sistematik işkence uygulandığını iddia etti. Verheugen ise "İşkence vakalarında azalma var. İşkence sistematik değil, bireysel. Türkiye'de iyileşme var" dedi. 


</TEXT>
</DOC>
