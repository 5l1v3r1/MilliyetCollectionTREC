<DOC>
<DOCNO> 260616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur39.html </URL>
<DATE> 2004/08/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Hem ustabaşını öldürmüş, hem patronu kurşunlamış 
</HEADLINE>
<TEXT>

     Orkide Yağ Fabrikası'nda ustabaşını öldürdüğü iddiasıyla aranan Zafer H. 39 yakalandı. Zanlının, Küçükbay Şirketler Grubu Başkanı Ahmet Küçükbay'ın otomobilini de kurşunladığı belirlendi. 
     Alınan bilgiye göre, Küçükbay Şirketler Grubu'na bağlı Orkide Yağ Fabrikası'nda ustabaşı olarak çalışan Fikret Akçay'ın 45 bir ay önce sokak ortasında kurşun yağmuruna tutularak öldürülmesini soruşturan Asayiş Şube Müdürlüğü'ne bağlı cinayet ve gasp bürosu ekipleri, olayla ilgili yaklaşık 100 kişiyle yaptığı görüşme sonucu, katil zanlısının Zafer H. olduğunu belirledi. 
     İzmir'deki aramalarda yakalanamayan Zafer H'nin, Bergama'ya bağlı Akova Beldesi'nde bir çiftlik evinde işçi olarak çalıştığı tespit edildi. Zanlı, çiftlik evine düzenlenen operasyon sonucu suç aleti tabancayla birlikte yakalandı. 
     Suçunu itiraf eden Zafer H'nin, ''İzmir Limanı'nda kantar görevlisi olarak çalıştığını, bu dönemde Orkide Yağ Fabrikası'na yurtdışından gelen bazı malları eksik tartarak, firmanın az vergi ödemesini sağladığını, 'Size fazladan para kazandırdım, komisyonumu istiyorum' diye teklifte bulunduğu ustabaşı Akçay tarafından da 'Biz haksız kazanç sağlamadık' diye terslendiğini söylediği'' iddia edildi. 
     Fabrika yetkililerinin, durumu liman yönetimine bildirmesi üzerine kendisinin, kantar görevinden alınarak başka bir işe verildiğini belirten Zafer H'nin, bunu hazmedemeyerek istifa ettiğini söylediği, 3 ay önce de Orkide Yağ Fabrikası'nı bünyesinde bulunduran Küçükbay Şirketler Grubu Başkanı Ahmet Küçükbay'ın makam otomobilini kurşunladığını, daha sonra da fabrikada ustabaşı olarak çalışan Fikret Akçay'ı öldürdüğünü itiraf ettiği öğrenildi. 
     Zanlının, işlemleri tamamlandıktan sonra adliyeye sevk edileceği bildirildi. 
     Orkide Yağ Fabrikası'nda ustabaşı olarak çalışan Fikret Akçay, 7 Temmuz'da Bornova İlçesi'nde sokak ortasında kurşunlanarak öldürülmüştü. 
     
</TEXT>
</DOC>
