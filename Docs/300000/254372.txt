<DOC>
<DOCNO> 254372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/soneko07.html </URL>
<DATE> 2004/07/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Şener Döviz kurlarında işi piyasa çözsün, müdahale olmaz... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, döviz kurlarında işi piyasaya bıraktıklarını belirterek, ''Piyasa çözsün diyoruz, müdahale olmaz'' dedi. 
     Şener, yeni Başbakanlık Binası'nda düzenlediği basın toplantısında, dünkü Ekonomi Koordinasyon Kurulu toplantısında ele alan konular hakkında bilgi verdi ve basın mensuplarının sorularını yanıtladı. 
     Şener, Devlet Bakanı Kürşad Tüzmen'in de sık sık dile getirdiği Türk Lirası'nın aşırı değerli olması konusundaki bir soru üzerine, bununla ilgili farklı görüşler bulunduğuna işaret ederek, TL için baz alınan yıla göre değerli ya da değersiz şeklinde bir değerlendirme yapılabileceğini söyledi. 
     Türk Lirası'nın geçmiş yıllarda bir indiğini bir çıktığını kaydeden Şener, baz alınan yıl konusunda güçlükler bulunduğunu ifade ederek, şöyle konuştu 
     ''Şu anda dolar ya da TL aşırı değerli mi diye bir zemine girmede büyük güçlükler vardır. Dövizde bir maldır. Piyasada demek ki çok var ki bu değer oluşuyor. Bir ekonomide döviz kurları yüksekse, ihracat artar, ithalat azalır, döviz düşerse ihracat azalır, ithalat artar. Ama biz de hem ithalat hem ihracat artıyor. Nereye koyacağız Dalgalı kur sisteminde kur kendisini piyasaya bırakmış. Piyasaya göre kur da kendi fiyatını oluşturmaktadır. 
     İthalat çok artar, ihracat azalırsa, bu takdirde kur zaten kendini ayarlama özelliğine sahiptir. Dalgalı kurun kendi bünyesinde oto kontrol vardır. Onun için işi piyasaya bıraktık. Piyasa çözsün diyoruz'' 
     
     ''MÜDAHALE OLMAZ'' 

     Başbakan Yardımcısı Şener, bu nedenle kura müdahale olmayacağını belirterek, piyasaya çok fazla müdahalenin piyasadaki arayışları da tıkayacağı uyarısında bulundu. 
     İnsanların bazen en dezavantajlı olduğu durumlarda en avantajlı durama geçtiğini belirten Şener, sektörlerde de zor dönemlerde çok önemli kararların verildiğinin ve atılımlara geçildiğinin görüldüğünü vurguladı. 
     Sanayinin de kendisini gelişen şartlara göre yenilediğini anlatan Şener, şöyle devam etti 
     ''Ekonomi büyürken, istihdam artışı niye yok diye bakarken, büyümenin aynı zamanda verimlilik artışından olduğu söyleniyor. Dünyada son yıllarda en önemli verimlilik artışı sağlayan ülkelerden birisi de Türkiye'dir. Ama statükoyu kabullenip, piyasaya kamu kaynakları ile müdahale ederseniz, piyasada faaliyet gösteren girişimcilerin dinamizmini de törpülemiş olursunuz.'' 
     
     "ÜRETİCİLERİN ÜRETİM KARARLARI İLE TARIM POLİTİKALARI UYUMLU HALE GETİRİLECEK'' 

     Devlet Bakanı ve Başbakan Yardımcısı Abdüllatif Şener, Para Kredi ve Koordinasyon Kurulu'nun önceden desteklenecek ürünleri belirlemek suretiyle üreticilerin üretim kararları ile tarım politikalarını uyumlu hale getireceğini söyledi. 
     Şener, yeni Başbakanlık Binası'nda düzenlediği basın toplantısında, dün yapılan 8. Ekonomi Koordinasyon Kurulu toplantısında ele alınan konular hakkında açıklamalarda bulundu. 
     Şener, ilgili Bakanlar ve bürokratların da katıldığı toplantıda ihracattaki devlet yardımlarının gözden geçirildiğini ve ekonomideki son gelişmelerin değerlendirildiğini kaydetti. 
     İhracatın önemine dikkat çeken Şener, devletin ar-ge, çevre koruma, pazar araştırması, uluslararası fuarlara katılım, tarımsal ürünlerin ihracı gibi alanlarda ihracata Destekleme ve Fiyat İstikrar Fonu kanalıyla destek sağladığını hatırlattı. Başbakan Yardımcısı, bu yılın ilk yarısında fondan bu alana 169.5 trilyon lira yardımda bulunulduğunu bildirdi. 
     
     İHRACATA YÖNELİK DEVLET YARDIMLARI 

     Söz konusu yardımların Para Kredi ve Koordinasyon Kurulu Tebliğleri'yle düzenlendiğine işaret eden Şener, Ekonomi Koordinasyon Kurulu'nda bu Kurulun ve ihracata yönelik devlet yardımlarının etkinliğinin arttırılmasının görüşüldüğünü ifade etti. Bu amaçla bürokratlardan meydana gelen 2 alt komisyon oluşturulduğunu bildiren Başbakan Yardımcısı Şener, şu açıklamalarda bulundu 
     ''Para Kredi ve Koordinasyon Kurulu'nun etkinliğinin arttırılmasına ilişkin komisyon, daha kısa sürede karar alınması için düzenlemeler önerecek çalışmalar yapacak. İkincisi, bütçe yılı başlamadan, Bütçe Meclis'e gönderilmeden önce yani Ekim öncesi tarım ürünleri ihracatı ile Türkiye'deki tarım politikalarının uyumlu yürütülmesi için bir önce çalışma yapılacak. Para Kredi ve Koordinasyon Kurulu, önceden desteklenecek alan ve ürünleri belirlemek suretiyle, üreticilerin üretim kararları ile tarım politikalarını uyumlu hale getirecek.'' 
     
     EKONOMİDEKİ GELİŞMELER 

     Devlet Bakanı ve Başbakan Yardımcısı Şener, dünkü toplantıda ekonomideki genel gelişmelerin de daha öncekilerden farklı olarak ''think tank'' yöntemiyle tartışıldığını söyledi. 
     Her görüşün çaprazlama test edildiğini vurgulayan Şener, bu tür çalışmaların sadece bakan ve bürokratlar arasında değil, ekonomide söz sahibi uzman kişilerin katkılarıyla da sürdürülmesi kanaatinde olduğunu dile getirdi. 
     Şener, Ekonomi Koordinasyon Kurulu'nda ekonomiyle ilgili ifade edilen görüşleri de şöyle sıraladı 
     ''Enflasyon düşüyor. Bu, Türk ekonomisinin bugünü ve yarını açısından çok önemli bir gelişmedir. Türkiye'de artık eski alışkanlıkların ortadan kalkacağı açıktır. 
     Enflasyonda şu ana kadarki seyri dikkate alırsak yıl sonu hedefleri gerçekleşecektir. TÜFE'nin daha da düşük çıkma ihtimali vardır. 
     Enflasyondaki düşüşün, yüksek büyüme ile birlikte sürmesi, uygulanan ekonomik programın başarılı olduğunu göstermektedir. Ülke ekonomisi açısından iyimseriz. 
     Sanayi üretiminde de önemli bir artış olmuştur. En büyük artış da yüzde 17.7 ile imalat sanayiinde görülmektedir. İmalat sanayii kapasite kullanım oranları da gayet yüksek seyretmektedir. 
     Beyaz eşya ve otomobilde ciddi bir talep artışı vardır. Otomobilde geçen yılın ilk 5 ayında 47 bin olan toplam satış, bu yıl aynı dönemde 198 bine yükselmiştir. Aşağı yukarı 4 katlık bir artış söz konusudur. Beyaz eşyada da geçen yılın ilk 5 ayında 1 milyon 56 bin adet olan satış rakamı, bu yıl 1 milyon 760 bine çıkmıştır. Burada da çok belirgin bir artış söz konusudur. 
     Yurt içi talepte beyaz eşya ve otomobildeki artışı bir tarafa bırakacak olursak, piyasada bir talep fazlalığı var diyecek durumda değiliz.'' 
     
     DIŞ TİCARETTEKİ GELİŞMELER 

     Şener, daha sonra dış dengeye ilişkin görüşlerini açıkladı. 
     İhracatta umut verici bir artış olduğunu kaydeden Şener, ithalattın da arttığını, ancak bunun yüzde 86'sının yatırım ve ara mallarından oluştuğunu vurguladı. 
     Bu nedenle ihracat ve ithalat arasında belirgin bir bağlantı olduğunun altını çizen Şener, şöyle devam etti 
     ''Yani ihracat artışı, bir anlamda ithalat artışına bağlı olarak devam etmektedir. Ara ve yatırım malları ithalatının, ihracat boyutu olduğunu unutmamak gerekir. 
     İthalatın ihracatı sürdüren, tetikleyen bir yapısı olduğunu da söyleyebiliriz. Tüketim mallarında binek otomobil ithalatında önemli bir artış vardır ama talep artışı da çok belirgin düzeydedir.'' İhracatın ithalatı karşılama oranının yükseltilmesi için çaba sarf edileceğini vurgulayan Şener, gerek bu konu, gerekse cari işlemler dengesini değerlendirmek için sadece 1 yıllık göstergelere bakılmamasını da istedi. 
     Başbakan Yardımcısı Şener, turizm gelirlerindeki artışa da dikkat çekerek, Ocak-Nisan döneminde turizm gelirlerinin geçen yılın bir misli üzerinde gerçekleştiğini, Türkiye'ye gelen turist sayısının da yüzde 53 artış gösterdiğini belirtti. 
     Şener, toplantıda dış dengenin finansman kaynaklarının da değerlendirildiğini ve dış dengeler açısından makul ve kabul edilebilir bir durumun söz konusu olduğu sonucuna varıldığını anlattı. Şener, sistemin kendi içinde dengeleneceği gerçeğinin de bir kez daha vurgulandığını sözlerine ekledi. 
     
     ''FAİZ ORANLARI ŞU ANDA REEL DÜZEY İTİBARİYLE DÜŞÜRMEYE İHTİYAÇ DUYULACAK BİR NOKTADADIR'' 

     Devlet Bakanı ve Başbakan Yardımcısı Abdüllatif Şener, faiz oranlarının reel düzey itibarıyla düşürmeye ihtiyaç duyulacak bir noktada bulunduğunu söyledi. 
     Yeni Başbakanlık Binası'nda düzenlediği basın toplantısında dün toplanan 8. Ekonomi Koordinasyon Kurulu'nun ele aldığı konular hakkında bilgi veren Şener, daha sonra soruları yanıtladı. 
     Şener, faiz oranlarıyla ilgili bir soru üzerine, şu anda reel düzey itibarıyla düşmeye ve düşürmeye ihtiyaç duyulacak bir noktada olan faiz oranlarında, 1-2 yıl öncesine bakıldığında ise oldukça mesafe alındığının görüleceğini dile getirdi. 
     Şener, ''Bugün yüzde 15'lerin söyleniyor olması, bu konuda önemli mesafe alındığını gösterir. Ama bu düzeyin de daha aşağı çekilmesi gerektiğini söyleyebiliriz. Bunun yolu da piyasa mekanizmasıdır'' dedi. 
     
     İŞSİZLİKLE MÜCADELE 

     Şener, işsizlikle mücadelede neden istenen başarının sağlanamadığının sorulması üzerine de, bu konuda gerek siyasi, gerekse bürokrasi olarak çok yönlü çalışmalar yaptıklarını anlattı. 
     Ekonomideki dengelere işaret eden Şener, işgücü piyasasının da bu dengelerden birisi olduğunu vurguladı. İşgücü piyasasındaki dengenin işsizliğin minimuma inmesiyle oluşturulabileceğini anlatan Başbakan Yardımcısı, şöyle devam etti 
     ''Geçen 2 yılda işsizlikle mücadelede beklenen başarının sağlanamaması, bazı sektörlerdeki küçülmeden kaynaklanmıştır. İnşaat ve finansman alanlarındaki büyüme oranı fazla olmadığı takdirde, işsizlikle mücadelede başarı o kadar zor olur. 2004 rakamlarıyla, yıllardır küçülen bazı sektörlerde büyümenin başladığını görüyoruz. Ama işgücü anlamında bunların rakamları henüz ortaya çıkmadı.'' Bayi paylarının artırılmasını isteyen akaryakıt istasyonlarının pompa kapatma eylemine başvurma kararının hatırlatılması üzerine de Şener, bunun dün hiç gündeme gelmediğini ifade etti. Konunun Enerji ve Tabii Kaynaklar Bakanlığı ile Hazine Müsteşarlığı'nı ilgilendirdiğine dikkat çeken Şener, ''Oradaki arkadaşlar değerlendirir'' dedi. 
     
     TEŞVİKLER 

     Şener, teşviklerin yaygınlaştırılmasıyla ilgili bir soruyu yanıtlarken de, teşviklerin yatırımın bitmesinden itibaren uygulamaya girmesinin halen TBMM gündeminde olan bir düzenlemede yeraldığını hatırlattı. 
     36 ile yönelik teşviklerin yanı sıra Endüstri Bölgeleri Kanunu ile de yatırımların teşvik edilmesinin öngörüldüğünü kaydeden Şener, ''36 ille sınırlı bulunan teşvikler, diğer bazı illeri de kapsayacak mı '' şeklindeki soruya ise ''Bahsettiğiniz boyu itibarıyla bir şey söyleyecek durumda değilim'' karşılığını verdi. 
     Şener, Dünya Ticaret Örgütü kararlarına ilişkin bir soru üzerine de, bu kararların dünyada yeni bir dönemi ifade ettiğini ve tüm ülkeleri etkileyeceğini belirtti. Şener, bu kararların Dış Ticaret Müsteşarlığı'nda çok yönlü olarak değerlendirildiğini de söyledi. 
     Devlet Bakanı ve Başbakan Yardımcısı Şener, bankacılarla hukukçuların biraraya gelmeleri gerektiği yolundaki daha önceki sözlerinin hatırlatılması üzerine de, Tasarruf Mevduatı Sigorta Fonu ile yargının bugün düzenlenen bir panelde konuları tartışacaklarını bildirdi. Şener, bu tür platformların yaygınlaştırılması gereğine inandığını da sözlerine ekledi. 
     
</TEXT>
</DOC>
