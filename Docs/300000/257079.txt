<DOC>
<DOCNO> 257079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko17.html </URL>
<DATE> 2004/07/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
SPK Başkanı, Mortgage sistemiyle ilgili projeleri açıkladı... 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, ipoteğe dayalı konut finansman sistemine mortgage , ipoteğe dayalı menkul kıymet kuruluşları kurulması yoluyla işlerlik kazandırılmasının öngörüldüğünü açıkladı. 
     A.A muhabirinin sorularını yanıtlayan Cansızlar, ipoteğe dayalı menkul kıymet kuruluşlarının tahvil, varlığa dayalı menkul kıymet veya ipoteğe dayalı menkul kıymet ihracı yoluyla fon toplayacağını anlattı. 
     Kurulacak sistemde gerekli şartları sağlayan kişilerin herhangi bir sermaye piyasası kurumu gibi ipoteğe dayalı menkul kıymet kuruluşu kurabilmesine imkan tanınması gerektiğini söyleyen Cansızlar, ''Ancak kamu öncülüğünde ilk ve güçlü bir ipoteğe dayalı menkul kıymet kuruluşunun kurulması yoluna da gidilmelidir'' diye konuştu. 
     Cansızlar, bu çerçevede söz konusu kuruluşların düzenlenmesi, daha sonra da, bir esas sözleşme standardı ortaya konularak, SPK öncülüğünde, ipotek kredileri ile ilgilenen veya bu sektöre girmek isteyen finans kuruluşları, uluslararası kuruluşlar ve sınırlı ölçüde ilgili bir veya birkaç kamu kuruluşu tarafından güçlü sermayeye ve kredibiliteye sahip bir merkez kurulmasının sağlanmasının yerinde olacağını vurguladı. 
     
     HALKA ARZLARDA YAŞANAN FİYAT DÜŞÜŞLERİ 
     Son dönem gerçekleştirilen halka arzlarda yaşanan fiyat düşüşlerine ilişkin olarak da Cansızlar, bu durumun yatırımcıların zarar etmesine ve konu hakkındaki şikayetlerin artmasına neden olduğunu hatırlattı. 
     Sermaye Piyasası Kanunu'nun kayda alma sistemini öngördüğünü, bu sistemin bir gereği olarak, SPK'nın şirketlerin halka arzında hisse senedi fiyatına herhangi bir müdahalede bulunmadığını kaydeden Cansızlar, ''Şirketlerin ilk halka arzında fiyatların tespit yöntemi kamuya açıklanarak serbest piyasa mekanizması işletilmekte ve fiyatların arz ve talebe bağlı olarak teşekkül etmesi sağlanmaktadır'' dedi. 
     Cansızlar, Kurul'un, halka arz edilecek hisse senetlerinin fiyatlarına müdahale etmemekle birlikte, halka arz sonrası oluşacak fiyatın istikrarını teminen Avrupa Birliği AB düzenlemeleri ve dünyadaki diğer uygulamalar da göz önüne alarak değişik çalışmalar yaptığını anlattı. 
     Doğan Cansızlar, yaptıkları tebliğ değişikliği ile halka açılmalar sonrasında aracı kurumların fiyat istikrarını sağlayıcı işlemlerde bulunabilmesinin mümkün kılındığını kaydetti. 
     Ancak yatırımcıların, izahname ve sirkülerde konu hakkında detaylı açıklamalar yapılmasına rağmen, fiyat istikrarını sağlayıcı işlemleri bir fiyat garantisi gibi algıladığını kaydeden Cansızlar, bu yanlış anlaşılmanın önlenmesi ve kamunun aydınlatılması için fiyat istikrarı işlemlerine ilişkin açıklamaların SPK'nın web sayfasına da konulduğunu kaydetti. 
     SPK Başkanı, bir diğer tebliğ değişikliği ile de halka arz edilecek sermaye piyasası aracı miktarının yüzde 50'sinin küçük bireysel yatırımcıya tahsis edilmesi zorunluluğunun, halka arz edilecek sermaye piyasası aracının satış tutarının 100 trilyon lira ve üzerinde olması halinde yüzde 30'a indirildiğini hatırlattı. 
     Cansızlar, bu değişiklik ile, büyük tutarlı halka arz işlemlerine yabancı kurumsal yatırımcıların ilgisini artırmak ve bu suretle hem yabancı sermaye girişini teşvik etmek hem de hisse senedi fiyatının istikrarlı bir şekilde belirlenmesine yardımcı olmanın amaçlandığını vurguladı. 
     
     İMTİYAZLI ŞİRKETLERDEKİ YATIRIMCILARIN DURUMU 
     Doğan Cansızlar, hisse senetleri Borsa'da işlem görmekteyken imtiyaz sözleşmesi iptal edilen enerji şirketleri ile Tasarruf Mevduatı Sigorta Fonu'na devredilen banka ortaklarının zararlarının tazminine yönelik olarak yapılan çalışmalar hakkında da bilgi verdi. 
     Cansızlar, şöyle konuştu 
     ''Kurul tarafından, söz konusu şirketlerin ortaklarına ait hisse senetlerinin çağrı yoluyla satın alınması esasına dayalı kanun tasarısı taslağı ve salt enerji şirketleri açısından uygulanmak üzere, iptal edilen imtiyaz sözleşmelerinin kapsadığı bölgelerde yeni imtiyaz verilecek şirketlerin, imtiyaz sözleşmesi iptal edilen enerji şirketleri ortaklarının hisse senetlerini, çağrı yoluyla satın almalarının veya bu hisse senetlerini kendi ihraç ettiği hisse senetleri ile değiştirmelerinin sözleşme yoluyla sağlanmasına yönelik imtiyaz sözleşmesi madde önerisi hazırlanarak, söz konusu öneriler ilgili makamlara sunuldu.'' 
     
</TEXT>
</DOC>
