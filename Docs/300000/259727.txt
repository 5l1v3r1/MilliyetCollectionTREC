<DOC>
<DOCNO> 259727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun16.html </URL>
<DATE> 2004/08/01/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Prag'da patlama 16 yaralı... 
</HEADLINE>
<TEXT>

     Çek Cumhuriyeti'nin başkenti Prag'ta bir patlama oldu. Patlamada yaralananların sayısı 16 olarak açıklandı. 
     Yetkililer, patlamanın yerel saatle 12.30'da TSİ 13.30 kimliği belirsiz bir kişinin bir aracın altına el bombası atması sonucu meydana geldiğini açıkladı. 
     Olay yerine 10 kadar ambulans gönderildiğini belirten yetkililer, bütün yaralıların hastanelere gönderildiğini kaydetti. 
     Patlamanın, başkentin turistik merkezlerinden olan Venceslas meydanı yakınlarında bulunan bir yaya bölgesinde meydana geldiği belirtiliyor. 
     
     PATLAMANIN TERÖR İLİŞKİSİ YOK 

     Çek Cumhuriyeti'nin başkenti Prag'da, 16 kişinin yaralanmasına yol açan patlamanın adli bir vaka olduğu, terörle ilişkisi olmadığı açıklandı. 
     Prag Belediye Başkan Yardımcısı Rudolf Blazek, olay yerinde gazetecilere yaptığı açıklamada, ''Bu terörist bir saldırı değil, bomba değil'' dedi. Blazek, turistlerin bulunduğu bölgede bir kişinin el bombası attığını söyledi. El bombasının bir aracın altına yuvarlanarak aracın patlamasına yol açtığını anlatan Blazek, bu durumun da önemli sayıda yaralı ya da can kaybı olmasını engellediğini kaydetti. 
     Polis, el bombasının bölgedeki ''Casino Royal''in sahibini hedef aldığını düşünüyor. 
     Başkent Prag'ın turistik merkezlerinden Venceslas meydanı yakınlarında bulunan yaya bölgesi Na Prikope'de yerel saatle 12.30'da TSİ 13.30 meydana gelen patlamada, 1'i çocuk 16 kişi hafif yaralanmıştı. 
     Prag'daki 4 ayrı hastaneye kaldırılan yaralılar arasında İngiliz, Amerikalı, Alman ve Slovak turistlerin olduğu belirtildi. 
     İngiltere Dışişleri Bakanlığı'ndan yapılan açıklamada da İngiliz yetkililerin hemen olay yerine gittiği, yaralılar arasında 2 vatandaşlarının bulunduğu bildirildi. 
     Yaklaşık 10 milyon nüfusu bulunan Çek Cumhuriyeti, 1999'dan bu yana NATO üyesi ve Irak'ta 90 kişilik bir askeri güce sahip. 

     
</TEXT>
</DOC>
