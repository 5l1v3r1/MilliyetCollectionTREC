<DOC>
<DOCNO> 262682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/altan.html </URL>
<DATE> 2004/08/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Eskilerin deyimiyle, 'bir hay huydur gidiyor'... 
</HEADLINE>
<TEXT>


Nedense maden kazaları bizde pek önemsenmez. Zaten edebiyatımızda da, ne toprağın yüzlerce metre derinliğindeki maden dünyalarından keskin çizgili bir esinti vardır, ne de maden işçilerinden... Tıpkı deniz ve denizci dünyalarından da pek bir esinti olmadığı gibi... 
Hele hele o kömür ocakları... Sırtta bir tulum, başta bir kask, elde bir kazmayla sular içinde sürüne sürüne gidilen o daracık karanlık dehlizler... 
Suların içine boylu oyunca yatıp, eldeki kazmayla kolunu uzatarak kömür kesmek ne demektir kaç politikacımız bilir 

Bizde açık maden dönemine henüz geçilemediği için kömür ocaklarında metan gazı birikimi ve grizu patlamaları sıkçadır... Madenci fenerleri sönerek, gaz birikimini haber verse bile, kaçmaya pek vakit bulunmaz... Derken ölümcül bir patlama, kopan kollar, bacaklar ve göçük altında kalanlar... 

Ayrıca bizde maden ocaklarının, belirli bir süre sonunda çürüyen tahta direkleri de zamanında değiştirilmez madenler için gerekli olan harcamalardan boyuna kaçınıldığı için, değiştirilmez... 
Çürüyen maden direkleri ve çöken yüzlerce tonluk toprakla, göçük altında kalan maden işçileri... 

Doğudaki ilçelerimizden birindeki bir özel madende, yine bir grizu patlaması olmuş ve 3 - 4 maden işçisi ölmüş de... 
İstanbul otelleriyle dolum tesislerinde patlayan bombalarla ilgili manşetler arasında, gözden kaçan grizu kurbanları bazı acıklı çağrışımlar yaptı bendenizde... 

Salı gecesi Kiev'de oynanan Trabzonspor - Dinamo Kiev maçındaki galibiyet, Trabzon'da zafer tabancaları patlattı... 
Ne kadar aç, ne kadar açız evrensel başarılara... 
Maçı izlerken aklıma, eski uluslararası futbol karşılaşmalarındaki maç spikerlerinin aşırı şoven anlatımları geldi... 
Durmadan, bizim takımın haksızlığa uğradığı vurgulanır yabancı hakemlerin aleyhimizdeki kararları, kendilerindeki ezeli ve ebedi Türk düşmanlığının doğal bir sonucu olarak değerlendirilirdi. 
İlkelin de ilkeli bir şovenizm tüter dururdu o anlatımlarda... 

Yerli politikacılar da bayılırlardı, Türk halk yığınlarında tutamaksız, dünyadan kopuk oldukları ve özellikle de Hıristiyan Avrupa'nın kendilerine düşman olduğu inancını pekiştirmeye... 
"Türk'e Türk'ten başka dost yoktu"... En temel ayrım da, "onlar - biz" ayrımıydı... 
Abdülmecit'ten bu yana, dışarıya nasıl borçlanıldığından ne kimsenin haberi vardı ne Enver Paşa'nın, II. Wilhelm'den 5 milyon altın yardımı alma karşılığı, I. Dünya Savaşı'na bir gecede nasıl girdiğinden... 
Türk halk yığınlarının daha nelerden ve nelerden haberi yoktu kimbilir 
Doğrusunu isterseniz hangimizin var ki 

Trabzonspor - Dinamo Kiev maçında, en dikkati çeken durum, futbolun ne kadar hızlı küreselleşmiş olduğuydu... 
Her iki takımda da, değişik ülkelerden bir yığın profesyonel futbolcu oynuyordu. 

CNN Türk kanalında, Gürkan Zengin'in "Editör" programında da sıra kendisine geldiği için, 6 ay süreyle Avrupa Birliği Başkanlığını üstlenmiş olan Hollanda'dan, Hıristiyan Demokrat Parti üyesi bir politikacı konuşuyordu. AB Parlamentosuna da Hollanda'yı temsilen seçilmiş olan politikacı, Türkçe konuşuyordu. 
Çünkü kendisi Türk'tü ve Hollandalı olmuştu. Üstelik hem Hollanda, hem AB politik kurumlarında üst düzeylere gelmişti. 
İstanbul'daki sel baskınları yanında, küreselleşme de sürüp gidiyordu. 

Eski kuşaklardan durmuş oturmuş kişiler, güncel hayatı özetlerlerken şöyle derlerdi 
- Bir hay huydur gidiyor... 
Yine İstanbul - Ankara arası demiryolunun, kendisini aynı düzeyde kesen karayoluyla "hemzemin bir geçit" oluşturduğu bir noktada, marşandiz katarıyla bir araba çarpışmış daha doğrusu marşandizin lokomotifi, demiryolundan geçmekte olan arabaya çarpmış savurmuş... Sonuç 3, yahut 4 ölü... 

İstanbul'daki yağmurlarla, her zamanki gibi yine yoğunlaşan sel baskınlarında da artan yol kazaları bir yana, Kocasinan'daki bir evin bodrum katında boğulan 3 çocuk... 
Silvan'dan İstanbul'a yeni taşınmış bir ailenin, her zaman suların bastığı bodrum katında boğularak ölen 3 çocuğu... 

Ve 80 yıldır sürüp giden nutuklar, söylenen marşlar... Her ne kadar maden ocaklarıyla maden işçilerinin yaşamları ve denizcilerin dünyaları kimse tarafından merak edilmemiş olsa da... 
Evet efendim, bir hay huydur gidiyor küreselleşme de sürüyor... 
Ve buralarda 20 yıllık bir çalkantıyı da galiba göze almak gerekiyor. 



</TEXT>
</DOC>
