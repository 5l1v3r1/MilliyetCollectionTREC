<DOC>
<DOCNO> 264546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/dunya/axdun01.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya teslim, ya ölüm 
</HEADLINE>
<TEXT>


Necef'te gerilim dorukta. Irak Savunma Bakanı Şalan, Şii militanlar teslim olmadığı takdirde, sığındıkları Hz. Ali Türbesi'ne saldıracaklarını söyledi 

DIŞ HABERLER SERVİSİ 


Radikal Şii lider Mukteda El Sadr taraftarlarının 5 Ağustos'tan bu yana ayaklanmasına sahne olan Irak'ın Şiiler için kutsal olan Necef kentinde dün gerilim doruğa tırmandı. Sadr'a bağlı Mehdi Ordusu milislerinin sığındığı Hz. Ali Türbesi'nin çevresinde çatışmalar sürerken, Irak Savunma Bakanı Hazım Şalan'ın, Necef'te Sadr milislerine karşı kesin bir savaşa hazırlanıldığını ve milislerin kısa sürede türbeyi terk etmesini istemesiyle, Irak güçlerinin türbeye geniş çaplı bir operasyon beklentisi arttı. Şalan, "Onların tek şansı var. Birkaç saat içinde kendilerini ve silahlarını teslim etmeliler. Onlara unutamayacakları bir ders vereceğiz" dedi. 
Irak Ulusal Konferansı'nın arabuluculuğu ve Şalan'ın uyarısından sonra El Sadr'ın, silahları bırakmayı ve militanlarını Hz. Ali Türbesi'nden çekmeyi şartlı kabul ettiği bildirildi. Genç Şii liderin yardımcılarından Ali Yasiri, Mukteda El Sadr ve yandaşlarının "Irak uğruna silahlarını bırakmaya ve türbeden çekilmeye hazır olduğunu ancak önce ABD öncülüğündeki güçlerin saldırıyı durdurmaları ve türbenin çevresinden çekilmeleri gerektiğini" söyledi. Irak Savunma Bakanlığı da dün gece geç saatlerde Sadr ve militanlarının acilen silahlarını bırakıp türbeden ayrılmaları halinde kendileriyle ülkedeki diğer 7 kentteki yandaşlarının affedileceğini duyurdu. 


</TEXT>
</DOC>
