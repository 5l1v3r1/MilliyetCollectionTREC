<DOC>
<DOCNO> 270333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun13.html </URL>
<DATE> 2004/09/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bu anket çok konuşulur İşte AB öncesi Financial Times'ın anketi... 
</HEADLINE>
<TEXT>

     İngiliz gazetesi Financial Times, ABD merkezli German Marshall Fund'a yaptırdığı anketten ilginç sonuçlar çıktı. Avrupa'nın birçok merkezinde gerçekleştirilen anket, Türkiye'de de uygulandı. 
     İşte anketten bazı rakamlar 
     Türkiye'nin Avrupa Birliği'ne katılımının iyi olacağını düşünen Fransızların oranı sadece yüzde 16, Almanya'da yüzde 26, İngiltere'de ise yüzde 33. Türkiye'nin üyeliğine kesin dilde 'karşıyım' diyenlerin oranı ise, Fransa'da yüzde 35'lerde seyrederken, İngiltere'de yüzde 9'lara iniyor. 
     Gene bu ankete göre Türkiye'yi en çok destekleyen ülke yüzde 45'lik oranla, İtalya. Avrupa Birliği genelinde, kararsızlar hanesi ise, yüzde 40 olarak beliriyor. 
     Sonuçta Financial Times'a göre bu veriler, Türkiye konusunda Avrupa kamuoyunun gönlünün henüz kazanılmadığının açık bir işareti. 
     
     Türklerin de şüpheleri var 

     Peki ya Türkiye Financial Times, Türklerin de Avrupa Birliği konusunda şüpheleri olduğunu gösteren anket sonuçlarını bildiriyor. 
     German Marshall Fund'ın anketine göre, Türklerin yüzde 73'ü, Birliğe üyelikten taraf. Ama, 'Avrupa Birliği'ni bir süpergüç olarak görmek ister misiniz' sorusuna, Türkiye'den gelen olumlu yanıtlar yüzde 40'ta takılı kalırken, Avrupalıların yüzde 70'i aşkın bir oranı, süpergüç olmaktan yana. Ankette, Türklerin Amerika Birleşik Devletleri'ne yaklaşımı da masaya yatırılmış. 
     Financial Times, Türkiye'nin Amerika'ya da şüpheyle baktığının ortaya çıktığını yazıyor 
     'Nato ülkeleri arasında Amerika'ya en az sıcak bakan ülke, Türkiye' diyor gazete. Ankette, Amerika'yla duygudaşlığını 1'den 100'e kadar ölçmesi istenen Türklerin ortalaması, 28 puanda takılı kalmış. 

     
</TEXT>
</DOC>
