<DOC>
<DOCNO> 250553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko49.html </URL>
<DATE> 2004/06/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Cari işlemler açığı, Nisan'da 1 milyar 677 milyon dolar oldu... 
</HEADLINE>
<TEXT>

     Cari işlemler açığı bu yılın Nisan ayında 1 milyar 677 milyon dolar olurken, açık Ocak-Nisan döneminde 6 milyar 881 milyon doları buldu. 
     Cari işlemler dengesi, geçen yılın Ocak-Nisan döneminde 3 milyar 657 milyon dolar açık vermişti. 
     Merkez Bankası, 2004 Ocak-Nisan dönemi Ödemeler Dengesi bilançosu sonuçlarını açıkladı. 
     Buna göre, bilançoda cari işlemler dengesinin önde gelen kalemlerinden dış ticaret açığı Nisan ayında 2 milyar 194 milyon doları bulurken, 751 milyon dolarlık net turizm geliriyle kısmen kapatıldı. 
     2004 yılının dört aylık verilerine göre dış ticaret açığı, yüzde 122,9 artarak 7 milyar 484 milyon ABD Doları oldu. 
     Bu gelişme, ihracat FOB gelirlerinin yüzde 29,8 oranında artarak 18 milyar 209 milyon dolar ve bavul ticaretinin yüzde 17,6 artarak 1 milyar 228 milyon dolar olarak gerçekleşmesine rağmen, 'altın dahil ithalat CIF harcamalarının yüzde 46,2 oranında artarak 28 milyar 628 milyon dolara ulaşmasından' kaynaklandı. 
     
     HİZMETLER DENGESİ 
     Hizmetler dengesi, Ocak-Nisan 2004 döneminde geçen yılın aynı dönemine göre yüzde 70,7 oranında artarak 1 milyar 654 milyon dolar tutarında fazla verdi. 
     Turizmle ilgili anketler henüz sonuçlanmadığından, Nisan ayı için kullanılan tahmini verilere dayanılarak oluşturulan dört aylık turizm gelirleri, geçen yılın aynı dönemine göre yüzde 59,7 oranında artarak 2 milyar 624 milyon dolar olarak gerçekleşti. Bunun sonucunda net turizm gelirleri, yüzde 82,7 oranında artarak 1 milyar 909 milyon dolara ulaştı. Söz konusu dönemde Türkiye'yi ziyaret eden yabancı turist sayısındaki yüzde 49,3'lük artış dikkati çekti. 
     Hizmetler başlığının diğer önemli bir kalemi olan taşımacılık kalemi incelendiğinde ise gelirler, 2003 yılının Ocak-Nisan dönemine göre yüzde 29 oranında artarken, ithalattaki artışa paralel taşımacılık kaleminin bir alt kalemi olan navlun giderlerinde gözlenen yüzde 55,6'lık artıştan dolayı, taşımacılık giderleri yüzde 49,4 oranında arttı. Böylece net taşımacılık giderleri, 2004 yılı Ocak-Nisan döneminde geçen yılın aynı dönemine göre 204 milyon dolar artarak 344 milyon dolara yükseldi. 
     
     YATIRIM GELİRİ 
     Geçen yılın Ocak-Nisan döneminde 1 milyar 918 milyon dolar, bu yılın Ocak-Nisan döneminde ise 1 milyar 880 milyon dolar çıkışla sonuçlanan yatırım geliri dengesinin altında yer alan doğrudan yatırım gelirleri, portföy yatırım gelirleri ve diğer yatırım gelirlerindeki net çıkışlar, 2004 yılı Nisan ayında sırasıyla 192,2 ve 222 milyon ABD Doları olarak gerçekleşti. 
     Ocak-Nisan 2004 döneminde, diğer yatırımlar altında yer alan uzun ve kısa vadeli kredilere ilişkin faiz giderleri, 2003 yılının aynı dönemine göre yüzde 18,9 oranında azalarak 1 milyar 202 milyon dolar olarak gerçekleşti. 
     
     CARİ TRANSFERLER 
     Geçen yılın Ocak-Nisan dönemiyle karşılaştırıldığında cari transferler, 2004 yılının dört aylık döneminde yüzde 27,5 oranındaki artarak 829 milyon dolar oldu. Alt kalemler itibariyle incelendiğinde, işçi gelirleri ve bedelsiz ithalattan kaynaklanan girişler sırasıyla yüzde 43,2 ve yüzde 63 oranında artarak, 262 ve 520 milyon dolar olarak gerçekleşti. 
     
     DOĞRUDAN YATIRIMLAR 
     2004 yılının Ocak-Nisan döneminde finans hesaplarında gerçekleşen net sermaye girişi, geçen yılın aynı dönemine göre yüzde 36,6 artışla 5 milyar 670 milyon dolara yükseldi. 
     Bu dönemde gözlemlenen başlıca gelişmelere bakıldığında, doğrudan yatırımlar kalemi altında, Türkiye'deki yabancı sermayeli şirketlerin yurtdışındaki ortaklarından kullandıkları kredileri de içeren yurtdışında yerleşik kişilerin yurtiçinde yaptıkları 'net yatırımlar', geçen yılın Ocak-Nisan döneminde 116 milyon dolar olarak gerçekleşirken, bu yılın aynı döneminde 461 milyon ABD Dolarına ulaştı. 
     Bu tutarın 59 milyon dolarını, Türkiye'deki yabancı sermayeli şirketlerin yurtdışındaki ortaklarından kullandıkları kredilerin net tutarı oluşturuyor. 
     Yurtiçinde yerleşik kişilerin yurtdışında yaptıkları net yatırımlarda ise 2003 yılı Ocak-Nisan döneminde net 143 milyon dolar, 2004 yılının aynı döneminde de net 280 milyon dolar artış gerçekleşti. 
     Sonuç itibariyle, 2004 yılı Ocak-Nisan döneminde doğrudan yatırımlar kaleminde net 181 milyon dolar giriş oldu. 
     
     PORTFÖY YATIRIMLARI 
     Nisan ayında portföy yatırımları net 216 milyon dolar çıkış göstermesine rağmen, dört aylık dönemde toplam 1 milyar 837 milyon doları net sermaye girişi oldu. 
     Geçen yılın dört aylık döneminde bu rakam, 367 milyon ABD doları net çıkış olarak gerçekleşmişti. 
     Alt kalemler itibariyle incelendiğinde, varlıklar başlığı altında, yurtiçinde yerleşik kişilerin yurtdışında menkul değer alım-satımları 2003 Ocak-Nisan döneminde 58 milyon ABD Doları net alımla, 2004 yılı Ocak-Nisan döneminde de 390 milyon ABD Doları net satımla sonuçlandı. 
     Portföy yatırımları kaleminin yükümlülükler bölümünde, Hükümetin Nisan ayında yurtdışına yönelik yeni tahvil ihracı veya geri ödemesi gerçekleştirmediği görülüyor. Bunun sonucunda üç aydaki 11 milyon dolarlık net geri ödeme rakamı, Ocak-Nisan döneminde de değişmedi. 
     Yurtdışında yerleşik kişiler, hisse senedi piyasası ile devlet iç borçlanma senetleri piyasasında Nisan ayında sırasıyla 96 milyon ve 370 milyon dolar net satım gerçekleştirmesine rağmen, dört aylık dönemde 407 milyon ve 1 milyar 51 milyon dolar net alım oldu. 
     
     DİĞER YATIRIMLAR 
     Ticari ve diğer krediler ile mevduatlardan oluşan bu kalemde, 2003 yılı Ocak-Nisan döneminde 3 milyar 964 milyon dolar, 2004 Ocak-Nisan döneminde de 4 milyar 840 milyon dolar net giriş gerçekleşti. 
     
     VARLIKLAR 
     Bu bölümde yer alan ticari kredilerde, 2003 Ocak-Nisan döneminde net 318 milyon dolar, 2004 yılının aynı döneminde de net 9 milyon dolar tutarında ihracat işlemleri karşılığı yurtdışına kredi açıldı. Nakit kredilerde ise 2003 Ocak-Nisan döneminde yurtdışına net 540 milyon dolar kredi açılırken, 2004 yılının aynı döneminde 341 milyon dolar tutarında net kredi ödemesi gerçekleşti. 
     Bankaların yurtdışı muhabirleri nezdindeki döviz mevcutları kaleminde ise 2003 yılı Ocak-Nisan döneminde 3 milyar 819 milyon dolar, 2004 yılının aynı döneminde ise 1 milyar 185 milyon dolar azalış gözlendi. 
     
     YÜKÜMLÜLÜKLER 
     İthalatın finansmanı amacıyla sağlanan ticari krediler kaleminde 2003 yılının dört ayında 352 milyon dolar net kullanım gerçekleşmiş iken, bu yılın aynı döneminde 388 milyon dolar uzun vadeli ve 1 milyar 577 milyon dolar kısa vadeli olmak üzere, toplam 1 milyar 965 milyon dolar net kullanım olduğu görülüyor. 
     Krediler kalemi incelendiğinde ise 2004 yılının Ocak-Nisan döneminde, Uluslararası Para Fonu kredileriyle ilgili Merkez Bankası'nın 1 milyar 304 milyon dolar kredi geri ödemesi gerçekleştirdiği, Hükümetin ise net olarak 368 milyon dolar tutarında kredi kullandığı görülüyor. 
     Aynı dönemde, Hükümetin yurtdışı piyasalar ve diğer uluslararası kuruluşlardan sağladığı kredi tutarı 584 milyon doları bulurken, gerçekleştirdiği geri ödeme 848 milyon dolar oldu. 
     2003 ve 2004 yılının Ocak-Nisan dönemlerinde bankacılık sektöründe sırasıyla 517 milyon ve 1 milyar 181 milyon dolar net kullanım, diğer sektörlerde ise sırasıyla 557 milyon dolar net geri ödeme ve 2 milyar 99 milyon dolar net kullanım gerçekleşti. 
     Mevduat hesapları, 2003 yılı Ocak-Nisan döneminde 981 milyon dolar artış gösterirken, 2004 yılının aynı döneminde Merkez Bankası nezdindeki kredi mektuplu döviz tevdiat ve süper döviz hesaplarının 14 milyon dolar ve bankalardaki mevduatın 56 milyon dolar azalması nedeniyle toplam olarak 70 milyon dolar azaldı. 
     
     REZERV VARLIKLAR 
     Finans hesaplarının son kalemi olan rezerv varlıkların içinde bulunan resmi rezervler, 2003 yılı Ocak-Nisan döneminde 581 milyon dolar azalmış iken, 2004 yılının aynı döneminde 1 milyar 188 milyon dolar arttı. 
     
</TEXT>
</DOC>
