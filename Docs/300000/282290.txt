<DOC>
<DOCNO> 282290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas12.html </URL>
<DATE> 2004/10/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Superman" tamam, sıra sevgilisinde... 
</HEADLINE>
<TEXT>

     Beyazperdenin çelik adamının ''Superman Dönüyor-Superman Returns'' adlı yeni macerasında süper adamı belirleyen yapımcılar, şimdi rotayı kız arkadaşı Lois Lane'e çevirdi. Gazeteci Lois Lane rolü için aralarında ''Yıldız Savaşları'' serisinin ünlü yıldızı Nathalie Portman'ın da bulunduğu 6 aday yarışıyor. 
     Internetteki ''cinescape'' sitesinin haberine göre, yönetmen Bryan Singer, ''Superman'' rolü için genç oyuncu Brian Routh ile anlaştıktan sonra yapımcılarla birlikte Lois Lane'i aramaya başladı. 
     Halim selim gazeteci Clark Kent'i beğenmeyen, ancak telefon kulübesinde üzerini değişip süper adama dönüştükten sonra ona kalbini kaptıran Lois Lane rolü için 6 aday bulunuyor. 
     Yapımcıların öneri götüreceği Lois adayları ''The O.C'' adlı yapımla tanınan Mischa Barton, ''Angel''ın oyuncularından Charisma Carpenter, ''The Crow City of Angels'' isimli yapımla öne çıkan Mia Kirshner, ''Lost'' filminin oyuncularından Evangeline Lilly ile ''Felicity'' adlı yapımla ismi duyulan Keri Russell. 
     ''Leon'' filmiyle yıldızı parlayan ve ''Yıldız Savaşları Klonların Saldırısı'' ile şöhretin doruğuna ulaşan, Hollywood'un gözde genç kuşak oyuncularından Nathalie Portman'ın ismi de adaylar arasında anılıyor. 
     Barton ve Portman'ın birkaç aydır aday olduğu role daha yakın olduğu ifade edilirken, tam 12 ünlü aktörün ismi geçmesine rağmen rolü onların arasında bulunmayan, şöhretsiz bir oyuncuya veren Bryan Singer'ın Lois Lane konusunda da sürpriz yapabileceği konuşuluyor. 
     
     SOĞUK DAĞ'DAN KRIPTON'A... 
     ''Soğuk Dağ'' filminin ünlü Oscar adayı aktörü Jude Law ile süper adamın ismi de son günlerde birarada anılıyor. 
     ''Superman'' adayları arasında günlerce ismi anılan Law'un ''Superman Returns'' adlı yapımda bir rol üstlenebileceği, bu rolün de büyük ihtimalle süper adamın düşmanlarından biri olabileceği kaydedildi. 
     Filmle ilgili her geçen gün başka bir haber ortaya dökülürken, Warner Bros yapımcılarının ağzını bıçak açmıyor. Yapımcıların önümüzdeki günlerde filme ilişkin resmi açıklamada bulunması bekleniyor. 
     Aynı adlı çizgi romandan beyazperdeye uyarlanan ''Superman'' filminin ilki 1978 yılında çevrildi. Bu yapımı sırasıyla 1980, 1983 ve 1987'de çevrilen filmler izledi. 52 yaşındaki aktör Christopher Reeve, attan düşerek tekerlekli sandalyeye mahkum olduğu güne kadar ''Superman'' rolünü büyük bir başarıyla canlandırdı ve ünlü karakterle adeta özdeşleşti. 
     Film, Kripton'dan gelen süper kahramanın Dünya'da ''Clark Kent'' isminde sıradan bir gazeteci kimliğine bürünmesini ve ihtiyaç duyulduğunda bir telefon kulübesinde kılık değiştirerek gökyüzünde uçup süper güçlerini kullanarak insanların yardımına koşmasını konu alıyor. 
     Sinema dünyasının son Superman'i Christopher Reeve, geçtiğimiz günlerde 52 yaşında hayata veda etti. 
     
</TEXT>
</DOC>
