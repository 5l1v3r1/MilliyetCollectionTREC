<DOC>
<DOCNO> 264980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko01.html </URL>
<DATE> 2004/08/20/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Petrol fiyatlarında rekor seviye 
</HEADLINE>
<TEXT>

     Irak'tan gelen çatışma ve bombalama haberleri, petrolün varil başına fiyatını 49 dolara kadar yükseltti. 
     Uzmanlar, petrol fiyatındaki yükselişi piyasalardaki Irak'la ilgili tedirginliğe bağlıyor. 
     Son olarak Şii milislerin Irak güney petrol şirketine saldırması ve şirkete ait depoyu ateşe vermesi piyasaları yeniden hareketlendirdi. 
     
     Şii milisler, Basra'daki Irak güney petrol şirketini bastı 

     Şii lider Mukteda Sadr'a bağlı milisler, dün akşam saatlerinde Irak Güney Petrol şirketinin Basra'daki tesislerini bastı. 
     Milisler, şirket tesislerine girerek, depoları ateşe verdi. Sondaj malzemelerine ve diğer ekipmanlara zarar veren milislerin çıkardığı yangın, daha sonra bürolara sıçradı. 
     Iraklı radikal Şii lideri Mukteda Sadr'ın temsilcilerinden Şeyh Evsel Hafeci, güney Irak ahalisinin bölgedeki bütün petrol kuyularını ateşe vermekle tehdit ettiğini söylemişti. 
     
     OPEC "Eylüldeki olağan toplantıyı bekliyoruz" 

     Petrol fiyatları aralıksız yükselişini sürdürürken, aynı zamanda Endonezya Petrol Bakanlığı'nı da yürüten Petrol İhraç Eden Ülkeler Örgütü OPEC Başkanı Purnomo Yusgiantoro, örgütün Eylül'de Avusturya'nın başkenti Viyana'da gerçekleştireceği olağan toplantıyı beklediklerini söyledi. 
     Endonezya'nın başkenti Cakarta'da gazetecilerin sorularını cevaplandıran Purnomo, ham petrol fiyatlarının 50 doların hemen altında olduğunun hatırlatılması üzerine, ''Petrol fiyatlarındaki yükselişin devam etmesini görmek beni endişelendiriyor. Fakat yüksek fiyatlar şu an için maliyet enflasyonu oluşturmadı'' dedi. 
     OPEC'in 13 Eylül'de Viyana'da toplanacağını hatırlatan Purnomo, ''Yeni bir girişim söz konusu değil. Eylül'deki olağan toplantıyı bekliyoruz. İzleme alt komitesi 13 Eylül'de, OPEC petrol bakanları ise bir gün sonra toplanacak. Üyelerimizle diğer petrol üreticileri arasındaki görüşme ise 15 Eylül'de gerçekleştirilecek'' diye konuştu. 
     ''Toplantıda mevcut gelişmeleri konuşacağız. Umuyoruz ki bu problemi çözebiliriz'' diyen OPEC Başkanı Purnomo, Viyana'daki toplantıdan önemli sonuçlar beklediğini ifade etti. 

     
</TEXT>
</DOC>
