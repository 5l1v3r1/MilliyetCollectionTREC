<DOC>
<DOCNO> 255576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/yasam/yas10.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Pelikanların 'serap kamikazesi' 
ABD'nin Arizona eyaletinde nesilleri tehlikede olduğu için 1972'den beri koruma altında tutulan çok sayıda kahverengi pelikan, 'serap' kurbanı oluyor. Daily Telegraph'in haberine göre, 43 dereceyi aşan hava sıcaklığı yüzünden sık sık susayan, üstelik kuraklık yüzünden de su bulmakta zorlanan pelikanlar, otoyollar üzerinde uçarken asfalttan yükselen buharın oluşturduğu serap etkisi nedeniyle aşağıda su birikintisi olduğunu zannediyor. Ve su bulma sevinciyle asfalta pike yapan kuşlar, yere çakılarak yaralanıyor. Habere göre, geçen 2 hafta içinde en az 30 pelikan bu şekilde kanatlarını ve bacaklarını kırdı. 

'Ormanlar kralı'nın kaplanını vurdular 
ABD'nin Florida eyaletinde, 'Ormanlar Kralı Tarzan' filminin başrol oyuncusu Steve Sipek'e ait 360 kiloluk 6 yaşındaki kaplan Bobo, kafesinden kaçtıktan sonra vurularak öldürüldü. Pazartesi günü kaçan Bobo'yu uyuşturucu mermiyle etkisiz hale getirmek için hazırlık yapan polislerin, paniğe kapılarak gerçek kurşunlarla ateş ettikleri kaydedildi. Sipek'in evinde Bobo'dan başka bir kaplan, bir panter, bir puma ve aslanlar bulunuyor. Aktörün evinin kapısında da 'İzinsiz girenler yenir' uyarısı var. 

Köpekbalığına elektrik şoku 
AVUSTRALYALI sörfçü Michael James, kendi icadı "köpekbalığısavar"ı Avustralya'nın Sydney kentindeki Bondy Beach'te tanıttı. Sörf tahtasının arka kısmına takılan antenle, batarya haznesinden oluşan sistem, sörfçünün bacağına bir iple bağlanıyor. 
KÖPEKBALIKLARININ yaklaşması durumunda sörfçünün etrafında bir elektrik alanı oluşturarak hayvanın kaçmasını sağlıyor. Yıl sonunda piyasaya sürülmesi planlanan "köpekbalığısavar" 500 dolardan 715 milyon lira satışa sunulacak. 

Koyunlar çoban vurdu 
Kayseri'de koyunların üzerinden geçtiği tüfeğin ateş alması sonucu sürünün çobanı yaralandı. Sarız ilçesinde 19 yaşındaki çoban Yahya Mağralı, önceki akşam koyunları otlatmak için Gerzekmağra Köyü'nün kırsalına gitti. Sıcak 
nedeniyle koyunları gece otlatan Mağralı, güvenlik nedeniyle babasının tüfeğini de yanına aldı. Sürüsünde 200 koyun bulunan Mağralı, dinlenirken elindeki tüfeği de yere bıraktı. Bu sırada hareket eden koyunlardan bazıları tüfeğin üzerinden geçerken tüfek ateş aldı. Çıkan saçmalar çoban Mağralı'yı kolundan yaraladı. Mağralı hastanede tedavi altına alındı. 

Hayırseverin kaderi 
Zonguldak'ın Gökçebey ilçesine bağlı Kadıoğlu Mahallesi'nde doğan hayırsever Sadullah Kadamcık, Almanya'da yıllarca kazandığı parayla doğduğu mahalleye çeşme, su deposu, köprü, greyder, taş kesme makinesi yaptırdı. Kadamcık, "Hepimiz bir gün öleceğiz. Cenazemizi koyacak bir yerimiz olsun" diyerek Kadıoğlu Camii'nin altına tam donanımlı iki kişilik gasilhane kazandırdı. 12 milyara malolan gasilhaneye giren ilk cenaze ise aniden fenalaşarak ölen Kadamcık'ın cenazesi oldu. 

Yağmura aldırmayan cazseverlere müjde 
11. Uluslararası İstanbul Caz Festivali, önceki gece Harbiye Açıkhava Tiyatrosu'nda Charlie Haden, Carla Bley ve Liberation Orchestra'yı konuk etti. Konser öncesi başlayan gök gürültülü, şimşekli sağanak yağmur, konser boyunca sürdü. Yağmura rağmen seyircilerin büyük kısmı konseri izlemeye devam etti. İstanbul Kültür ve Sanat Vakfı Genel Müdürü Görgün Taner, yağmura direnen cazseverleri kutlayarak, "Bu konserin biletleriyle 16 Temmuz'daki Kurt Rosenwinkel ve 17 Temmuz'daki Aşkın Arsunan konserlerini bedavaya izleyebilirsiniz" dedi. 



</TEXT>
</DOC>
