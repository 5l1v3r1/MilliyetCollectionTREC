<DOC>
<DOCNO> 282704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/soneko01.html </URL>
<DATE> 2004/10/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Finansbank'a 415 milyon dolarlık kredi 
</HEADLINE>
<TEXT>

     Uluslararası bankalardan 7 ekimde, 200 milyon dolar tutarında 'sermaye benzeri kredi' alarak Türkiye'de bir ilki oluşturan Finansbank, 415 milyon dolarlık sendikasyon kredisi anlaşmasını bugün İstanbul'da imzaladı. 
     19 yabancı bankanın liderliğinde 62 yabancı bankanın katılımıyla sağlanan kredinin faizi, libor artı yüzde 0.6 olarak açıklandı. Kredinin ihracatın finansmanında kullanılacağı da belirtildi. 
     Sendikasyon kredisinin imza töreninde konuşan Finansbank Yönetim Kurulu Başkanı Hüsnü Özyeğin, sendikasyona bu yıl 62 bankanın katıldığını, geçtiğimiz yıl ise sendikasyonda 45 banka olduğunu hatırlattı. 
     
     "Gurur verici bir gelişme" 
     Özyeğin, ''17 yeni bankanın katılması hem Türkiye ekonomisi hem de bankamız için gurur verici bir gelişme'' dedi. 
     30 farklı ülkeden katılım olmasının Finansbank isminin dünyada iyi tanınırlığının bir ifadesi olduğunu da söyleyen Özyeğin, "bu kredi, Finansbank'ın Türk finans sektöründeki yükselen konumunun, her türlü bankacılık hizmetinde artan piyasa payının, başarılı performansının ve güçlü finansal yapısının dünyanın önde gelen bankaları tarafından da teyit edilmesinin sonucudur'' dedi. 
     
</TEXT>
</DOC>
