<DOC>
<DOCNO> 284904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur03.html </URL>
<DATE> 2004/10/31/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ruh ve Sinir Hastalıkları hastanesi'ndeki yangında 1 kişi ağır yaralı 
</HEADLINE>
<TEXT>

     Bakırköy Ruh ve Sinir Hastalıkları Hastanesi Başhekimi Prof. Dr. Musa Tosun, hastanenin yemekhane bölümünde çıkan yangın sonucu yaralanan 5 kişiden 1'inin sağlık durumunun ciddi olduğunu bildirdi. 
     Prof. Dr. Tosun, Bakırköy Ruh ve Sinir Hastalıkları Hastanesi'nin Dr. Zati Dokuz Muhafaza ve Tedavi Kliniği Adli Psikiyatri Birimi'ndeki yemekhane bölümünde çıkan ve 1 hastanın yaralanması, 1'i güvenlik görevlisi 4 kişinin de dumandan etkilenmesiyle sonuçlanan yangının söndürülmesinin ardından, basın mensuplarının sorularını yanıtladı. 
     Yangının kesin çıkış nedeninin belli olmadığını anlatan Prof. Dr. Tosun, ''Kesin sebep belli değil, ancak muhtemelen sigaradan çıkmış bir yangın'' dedi. 
     Prof. Dr. Tosun, yangında yaralanan ve dumandan etkilenen kişilere ilişkin soru üzerine de, ''Zamanında tedbir alınmış. Yangın sonucu 1 hastamızın ciddi bir yaralanması var. Diğer 4 kişinin yarası çok hafif. Diğer hastalarımızı da başka bir servise boşalttırdık'' diye konuştu. 
     Bu serviste yatanların muhafaza ve tedavi altına alınan hastalar olduğunu dile getiren Prof. Dr. Tosun, şunları kaydetti 
     ''Yani daha önce herhangi bir şekilde suç işlediği için mahkemeler tarafından bize gönderilen ya da Adli Tıp Kurumu'na gönderilip akıl hastası olması nedeniyle cezalandırılması yerine muhafaza ve tedavisi kararı verilen insanlar. Bunlar burada iyi oluncaya kadar, eğer işlemiş oldukları suç ağır cezayı gerektiren bir suç ise 1 yıldan az olmamak üzere tedavi ve muhafaza altında tutulurlar.'' Yatakhanenin de bulunduğu 2 katlı binadaki yemekhanede çıkan yangında yaralanan Cemalettin Balkaya İstanbul Üniversitesi Cerrahpaşa Tıp Fakültesi Hastanesi'ne sevk edilmiş, dumandan etkilenen 1 güvenlik görevlisi ile 3 hasta da başka bir hastaneye kaldırılmıştı. 
     Bu kişilerden yoğun bakım servisine alınan Balkaya'nın sağlık durumunun ciddi, diğerlerinin ise iyi olduğu bildirildi. 
     Öte yandan, yangın çıkan binada 118 hastanın kaldığı öğrenildi. 

     
</TEXT>
</DOC>
