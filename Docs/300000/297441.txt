<DOC>
<DOCNO> 297441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/spor/spo05.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık ödün yok 
</HEADLINE>
<TEXT>


Federasyon Başkanı Bıçakçı, bundan böyle tribün merdivenlerinin boş olmaması halinde takımların sahaya çıkarılmayacağını söyledi, "Şiddetin önüne geçmekte kararlıyız" dedi 


'Eksikleri belirledik' 
FUTBOL Federasyonu Başkanı Levent Bıçakcı dün yazılı bir açıklamayla kendisine yönelik eleştirilere cevap verdi. Bıçakcı, derbide emniyet başta olmak üzere, tüm birimlerin titiz bir çalışma gerçekleştirdiğini söyledi, "Tek eksiklik, bazı tribünlerdeki merdiven boşluklarında taraftar olmasıydı. Sürekli uyarıya rağmen maç öncesi buraları boşalmadı. Ardından güvenliği etkilemeyecek biçimde düzen sağlandı. Ben de oyuncuların konsantrasyonunun daha fazla azalmaması ve gerilimin yükselmemesi düşüncesiyle maçın başlatılmasına onay verdim" ifadelerini kullandı. 

'Gereken yapılacaktır' 
MAÇIN iyi niyet çerçevesinde başlatılmasının, Galatasaray Kulübü'nün konuyla ilgili sorumluluklarını azaltmayacağını kaydeden Bıçakcı, "Federasyonumuz, temsilci raporlarını değerlendirip, bu konuda gerekeni yapacaktır. Bundan sonra merdivenler boş olmazsa takımlar sahaya çıkmayacak" diye konuştu. Levent Bıçakcı, ilke olarak hiçbir kulüp yöneticisiyle kamuoyu önünde asla tartışmayacağını vurguladı, "Futbolda şiddetin önüne geçmekte kararlıyız. Bu konuda kimseye verilecek ödünümüz yok. Kim yanlış yaparsa, karşısında yaptırımlarıyla Futbol Federasyonu'nu bulacak" yorumunu yaptı. 


</TEXT>
</DOC>
