<DOC>
<DOCNO> 295798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun15.html </URL>
<DATE> 2004/12/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Rum Yönetimi ABD, Türkiye için bize bir şey iletmedi 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, ''Türkiye'nin AB ile müzakerelere başlayıp başlamayacağının görüşüleceği 17 Aralık zirvesinde Güney Kıbrıs'ın, kararı etkileyecek bir davranış içine girmesine ABD'nin ciddi tepki göstereceğine ilişkin Rum hükümetinin resmi bir bilgiye sahip olmadığını'' söyledi. 
     Konuyla ilgili soruları yanıtlayan Hrisostomidis, ''veto hakkının kullanılmasının Güney Kıbrıs için olumsuz sonuçlar doğuracağı yönündeki görüşlerin doğru olmadığını, ancak ABD'nin Türkiye'nin AB perspektifini ve üyelik müzakerelerinin başlamasını resmi olarak desteklediğini'' kaydetti. 
     ''ABD'nin böylesi bir açıklama yapmasının ters sonuç doğuracağını'' ifade eden Rum sözcü, ''ABD'nin Türkiye'yi Avrupalı gibi davranmaya ikna etmesi gerektiğini'' savundu. 
     Rum hükümetinin Atina'nın tam desteğine sahip olduğunu ifade eden Hrisostomidis, Yunanistan Başbakanı Kostas Karamanlis'in, ''Türkiye'nin uluslararası kurallara uyması gerektiği, Kıbrıs Cumhuriyeti ni tanımaması ve adadaki askeri varlığını devam ettirmesinin, Avrupa Birliği'nin siyasi gerçekliğine ve felsefesine uymayan bir paradoks olduğu'' yönündeki açıklamasını hatırlattı. 
     Hrisostomidis, Karamanlis'in Kıbrıs sorununu Rusya Devlet Başkanı Vladimir Putin ile Moskova'da yapacağı görüşmede ele alacağını kaydetti. 
     Hrisostomidis, Moskova'nın tavrını Kıbrıslı Türkler lehine değiştirdiği şeklindeki basında çakın haberlere katılmadığını dile getirerek, ''Rusya ile ilişkilerin her zaman samimi ve dostane olduğunu'' söyledi. 
     Öte yandan Rum Ulusal Konseyi, bugün olağanüstü toplanarak, 17 Aralık AB zirvesi öncesinde son gelişmeleri değerlendirecek. 
     
     DİKO TANIMA OLMAZSA VETO HAKKI KULLANILMALI 
     Bu arada, Rum yönetimi lideri Tasos Papadopulos'un başkanı olduğu Demokratik Parti DİKO Başkan Vekili Nikos Kleantus, ''Türkiye'nin tavrını değiştirmemesi durumunda AB zirvesinde Kıbrıs Cumhuriyeti nin Türkiye'nin AB ile müzakerelere başlamasını veto etmesi gerektiğini'' iddia etti. 
     Kleantus, dün düzenlediği basın toplantısında, ''Türkiye'nin uzlaşmaz ve kışkırtıcı tavrını, özellikle de Kıbrıs Cumhuriyeti ni tanımama tavrını sürdürmesi durumunda veto hakkının kullanılması gerektiğini'' savundu. 
     Kleantus, '' Kıbrıs Cumhuriyeti nin tanınmasından bahsederken diplomatik ilişkilerin kurulacağı ve Türkiye'nin Ankara'da Kıbrıs elçiliği açılmasına izin vereceği gerçek tanınmadan söz ettiklerini'' kaydetti. 
     ''Rum gemilerinin Türkiye limanlarına girişine ve Rum uçaklarının Türkiye havaalanlarına inişine izin verilmesi ve uluslararası örgütlerde Güney Kıbrıs'a karşı veto kullanılmaktan vazgeçilmesi gerektiğini'' de ifade eden DİKO Başkan Vekili, ''bunların Kıbrıs Cumhuriyeti nin koşulları olmadığını, Türkiye'nin AB ile imzaladığı gümrük birliği anlaşması ve Kopenhag kriterlerinden kaynaklandığını'' iddia etti. 
     
</TEXT>
</DOC>
