<DOC>
<DOCNO> 294547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur17.html </URL>
<DATE> 2004/12/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bekar olduğunu ispata çalışıyor 
</HEADLINE>
<TEXT>

     Osman BEKLEYEN DHA 

VAN'da böbrek hastası 38 yaşındaki Kamer Gör, 6 yıl önce kaybettiği kimliği yüzünden perişan oldu. Gör bekar olmasına karşın, nüfus kayıtlarında İranlı bir kişiyle evli ve 6 çocuk annesi olarak gözüküyor. Çalınan kimliğiyle sahte bir şekilde evlendirildiğini sonradan öğrenen Gör, "İranlı kişiyi tanımıyorum, hayatımda hiç evlenmedim ve çocuğumda yok. Evliliğin iptali için dava açtım'' dedi. 
     Van'ın Yeni Mahalle'de yakınlarının yanında yaşayan böbrek hastası Kamer Gör'un başı kaybettiği nüfus cüzdanı nedeniyle derde girdi. Anne ve babasını yıllar önce kaybeden Gör, hastalığı nedeniyle çıkarttığı Yeşil Kartla Van Yüksek İhtisas Hastanesi'nde her gün diyaliz ünitesine bağlanmaya başladı. 4 yıl önce yeşil kartının süresi bitince vize yaptırmak için Sağlık Müdürlüğü'ne giden Kamer Gör, görevlinin çıkardığı nüfus kayıtlarını görünce şaşkına döndü. Gör, nüfus kayıtlarında İran vatandaşı Muhammed Hamaipur ile evli ve 6 çocuk annesi olarak gözüktüğü ortaya çıktı. 
     İçinde bulunduğu durumdan kurtulmak isteyen Gör, ilk önce Van Doğumevi'ne giderek bakire olduğuna ilişkin raporu aldı. Ardından Van Asliye Hukuk Mahkemisi'ne başvuran Gör, burada evliliğin iptali için dava açtı. Dava 4 yıldır sürerken, yakınlarının yardımıyla geçinen Gör, evli göründüğü ve eşinin durumun araştırılması şartı nedeniyle kendisine yeşil karttının vizesini yaptıramadı. 
     6 yıl önce nüfus cüzdanını kaybettiğini söyleyen Kamer Gör, o dönemde hastalığım nedeniyle yeni kimlik çıkarmadığını belirtti. Nüfus çüzdanını bulunlar tarafından kendisinin sahte bir şekilde evlendirildiğini söyleyen Gör, "Bundan dolayı çok mağdurum. Şu anda nüfusuma geçirilmiş Şehnaz, Behnam, Behzar, Mehnaz, Şehin ve Herzat isminde 6 çocuk var. Kayıtlarda evli görüldüğüm için yeşil kartımın vizesi yapılmıyor. Diyalize her gün Sosyal Yardımlaşma ve Dayanışma Vakfından aldığım bir kağıtla gidip girebiliyorum. Mahkeme 3 yıldır sürüyor. Son olarak bir yıl daha ertelendi. Ben bu mahkeme sonuçlanana kadar bu sıkıntıyla ölürüm'' dedi. 
     
</TEXT>
</DOC>
