<DOC>
<DOCNO> 284731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/guncel/axgun02.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Konya, yine çürük bina şoku 
</HEADLINE>
<TEXT>


Selçuklu'da çöken Zümrüt Apartmanı'nın 'komşusu' Altınbaşak Apartmanı'nın kolonları çatladı. Yakındaki demiryolundan geçen trenin bile binayı tehdit ettiği anlaşıldı 

KEREM PULGAT, ZAFER SAMANCI, ÖZLEM DOĞAN, TANER ORAL Konya DHA 

Konya Selçuklu'da 2 Şubat'ta 92 kişiye mezar olan Zümrüt Apartmanı'na 500 metre mesafedeki 5 katlı ve 100 kişinin yaşadığı Altınbaşak Apartmanı da 2 ana kolonunun çatlaması üzerine yıkılma tehlikesine karşı boşaltıldı. Valiliğin tesadüfen engellenen facianın ardından oluşturduğu Kriz Masası da, 20 metre mesafedeki demiryolundan tren geçerken bile yıkılma belirtileri veren binaya, güçlendirme çalışmalarının ardından dönülebileceğini duyurdu. 

Gürültüyle sallandı 
Binada oturanlar, önceki gün 17.00'da meydana gelen ilk sarsıntıya trenden kaynaklandığı düşüncesiyle aldırmadı. Apartman sakinleri 19.00 sıralarında yaşanan 2. sarsıntının ardından telaşla binayı terk etti, ancak sonra evlerine döndü. 20 dairenin bulunduğu apartmanın bodrum katındaki oyuncak deposu sahipleri de gece 21.00 sıralarında geldikleri işyerlerinde 2 ana kolonun çatladığını gördü. Durumun emniyete bildirilmesi üzerine de polis binayı boşalttı. 
İşyeri sahipleri, "Ana kolonlarda kırılma ve çatlamalar vardı. Zaten ince olan kolonları sadece demirler tutuyor. Tren geçerken sallanıyordu. Olayı fark etmesek facia olabilirdi" dedi. Halil Çorlu 61 da "İftardan sonra üst üste iki sarsıntıyla irkildik. Telaşla kendimizi dışarı attık" diye konuştu. 

Tren yavaş geçecek 
Binanın boşaltılmasının ardından itfaiye ve sivil savunma ekipleri inceleme yaparken, olay yerine gelen Vali Ahmet Kayhan, kriz masası oluşturulduğunu söyledi, "Demiryolundan geçen tren sayısının azaltılıp hızlarının düşürülmesi için çalışma başlattık. Bina sakinleri inceleme sonuçlanıncaya kadar TCDD, DSİ ve Karayolları lojmanlarıyla misafirhanelerde kalabilir" şeklinde konuştu. 
Altınbaşak Apartmanı'nın yapımında kullanılan kumun kalitesiz olduğunu söyleyen Konya Mimarlar Odası Şube Başkanı Abdullah Naltekin, yıkılma tehlikesi olmadığını, binanın mutlaka ek çelik kolonlarla güçlendirilmesi gerektiğini kaydetti. 

Ruhsatı veren Selçuklu Belediyesi 

Altınbaşak Apartmanı'nın inşaatına 1985'te başlandı. Mimar ve Fenni Mesul Serdar Arıcan, 1994'e kadar yapım işini sürdürdü. Ancak sağlık sorunları ve maddi gerekçelerle inşaatı mimar Mehmet Ali Koyuncu'ya devretti. Koyuncu da 2 yıllık çalışmanın ardından inşaatı tamamlayıp 1996'da, proje fazlası kat çıkılan Zümrüt Apartmanı'na da ruhsat veren Selçuklu Belediyesi'nden oturma izni aldı. 

'Zümrüt'zedeye 2. şok 

ZAFER SAMANCI DHA 
Çöken Zümrüt Apartmanı'nın enkazında eşi Fazilet Türkoğlu 55 ile oğlu Nuri Türkoğlu 34 , damatları Ahmet Belge 35 , Serkan Özdil 27 , torunları Muhammed Ethem Belge 6 ve Ahmet Belge 4 'yi kaybeden Ahmet Türkoğlu 63 , "emniyetli" diyerek daire aldığı Altınbaşak Apartmanı'nın da çökme tehlikesi geçirmesiyle ikinci kez şok yaşadı. 4 gün önce Altınbaşak'tan bir daire satın alıp buraya taşınan Türkoğlu, "Bu kadar da talihsizlik olmaz" dedi. 


</TEXT>
</DOC>
