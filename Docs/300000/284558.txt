<DOC>
<DOCNO> 284558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/spor/spo03.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayali Cihan değer 
</HEADLINE>
<TEXT>


Galatasaray'ın sağ kanadını adeta tapulayan Cihan Haspolatlı, gözünü milli formaya dikti. "Bir yıldır uzak kaldım" dediği Ay-Yıldız'ı özleyen genç yetenek, Ersun Yanal'ın da takip ettiği isimler arasına girdi 

RAŞİT ALTUN 


Bir kaleye geçmedi 
GALATASARAY'DA bu sezona damgasını vuran isimlerin başında Cihan Haspolatlı geliyor. Herkesin ilk etapta fazla şans tanımadığı genç futbolcu, hazırlık kampında hem orta sahada, hem de forvette denendi. Ancak lig başladığında Cihan karşımıza sağ bek olarak çıktı. Song ve Tomas ile kurulan savunma dengesine olumlu katkı sağlayan Sarı - Kırmızılı oyuncu, "Profesyonel futbolcuyum. Ne istenirse onu yaparım. Bence futbolcunun mevkii olmamalı" dedi. 

Hata yapma korkusu 
FUTBOLA forvet olarak başladığını, Kocaelispor A Takımı'nda da orta saha oynadığını belirten Cihan, sağ kanada alıştığını söyledi. İlk maçlarda hata yapma korkusu yaşadığını ifade eden Sarı - Kırmızılı oyuncu, "Defans, orta saha gibi değil. Yerini kaybettiğinde arkanda birini bulursun. Ama savunmada oynuyorsan, arkanda sadece kaleci vardır" diye konuştu. Cihan, Song ile Tomas'tan da övgüyle söz etti. 

Gözleri yollarda 
ERSUN Yanal'ın da takip ettiği isimler arasında yer alan Cihan, Ay - Yıldız'a hasret kaldığını belirtti. Her Türk futbolcusu gibi kendisinin de milli formayı giymek istediğini ifade eden Galatasaraylı futbolcu, "Son bir yıldır Milli Takım'dan uzak kaldım. Ama hocam görev verirse seve seve giderim. 2002'de Dünya üçüncüsü olan kadrodaydım. Almanya'daki finallerde de yer almak isterim" dedi. 

'Size ne derbiden' 

Galatasaray Teknik Direktörü Hagi, Beşiktaş-Fenerbahçe maçına kafa yoran oyuncularını uyardı, "Başkalarına değil, kendi işimize bakalım" diye konuştu 

ERHAN TELLİ 

'Çıkıp oynayın, kazanın' 
GALATASARAY Teknik Direktörü Gheorghe Hagi, Akçaabat Sebat maçı öncesinde oyuncularıyla bir toplantı yaptı, derbi maçıyla ilgili uyarılarda bulundu. Futbolcularına, "Beşiktaş - Fenerbahçe derbisi ne beni, ne de sizi hiç ilgilendirmiyor. Başkalarına değil, kendi işimize bakalım. Çıkıp, oynayıp, Sebat maçını da kazanalım" diyen Rumen hocanın, takımın motivasyonunu en üst düzeyde tutmaya çalıştığı bildirildi. 

Konuşmak bile yasak 
FLORYA'DA ayrıca Beşiktaş ve Fenerbahçe maçı ile ilgili konuşmak ve yorum yapmak da yasaklandı. Başarılı teknik adamın, derbi maçının sonucunu görmeden liderlik için hesap yapmayacağı, ancak Beşiktaş'ın kazanması halinde Sebat maçı öncesinde oyuncularıyla bir durum değerlendirmesinde bulunacağı kaydedildi. Bu arada Hagi, Karadeniz ekibinin son durumu hakkında bilgi topladı, videodan rakibini izledi. 

Hakan'a özel motivasyon 

Hagi görüştü 
MİLLİ Takım ile ilgili polemiğin ardından susan ve gol atamayan Hakan Şükür için Hagi adeta seferberlik ilan etti. Golcü oyuncuyla özel bir görüşme yapan Galatasaray Teknik Direktörü, yıldız oyuncusuna moral verdi. Hakan'dan toparlanmasını isteyen Rumen hoca, "Senden gol bekliyorum" diye konuştu. 

Tek antrenman 
SEBAT maçının hazırlıklarını dün iftar sonrasında yaptığı çalışmayla sürdüren Sarı - Kırmızılılar'da Conceiçao'nun forma giyip giymeyeceği de yarın belli olacak. Florya Metin Oktay Tesisleri'nde tek antrenman yapan Cim - Bom'da oyuncuların istekli tavrı ve neşeli halleri Gheorghe Hagi'yi mutlu etti. 


</TEXT>
</DOC>
