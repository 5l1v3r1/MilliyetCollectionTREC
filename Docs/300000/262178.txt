<DOC>
<DOCNO> 262178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur33.html </URL>
<DATE> 2004/08/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kaybolan çocuğu bulana ödül... 
</HEADLINE>
<TEXT>

     Trabzon'un Sürmene İlçesi'ne bağlı Çiftesu Köyü'nde, evinin önünde oynarken kaybolan çocuğun ailesi, çocuğu bulana ödül vereceğini açıkladı. 
     Çocuğun babası Hikmet Demir, Trabzon Gazeteciler Cemiyeti'nde düzenlediği basın toplantısında, 3 Temmuz'da kaybolan 2,5 yaşındaki oğlu Mustafa'nın bir an önce bulunması için devlet kurumlarından ve vatandaşlardan yardım beklediklerini ifade etti. 
     Demir, ''Böyle bir acıyı hiç kimsenin yaşamasını istemiyorum. Herkesi bu konuda yardıma çağırıyorum'' dedi. 
     Fransa'da işçi olarak çalıştığını, 24 Haziran'da, askerlik görevini yapmak için ailesiyle Türkiye'ye geldiğini belirten Demir, şunları söyledi 
     ''1 Temmuz'da Burdur'da teslim oldum. Eşimi ailesinin memleketi Trabzon'un Sürmene İlçesi'ne bağlı Çiftesu Köyü'ne gönderdim. Olay günü çocuk evin önünde oynuyormuş, eve geri dönmeyince eşim aramaya başlamış. Aramalarımızdan bir sonuç alamayınca köy halkı da çocuğu aramaya başlamış. Sonuç alınamayınca jandarmaya haber vermişler. Beni de haberdar ettiler, izin alarak köye gittim. Daha sonra AKUT arama çalışmalarına katıldı. Ancak yine bir sonuç alamadık. Çocukla ilgili hiçbir ize rastlamadık. Bu nedenle, kaçırıldığı ihtimali üzerinde duruyoruz. Çocuğumu bulana 100 milyar lira ödül vereceğim. Ne isterlerse vermeye hazırım.'' 
     
</TEXT>
</DOC>
