<DOC>
<DOCNO> 262363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun28.html </URL>
<DATE> 2004/08/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul saldırıları İspanya basınında... 
</HEADLINE>
<TEXT>

     İspanyol gazeteleri, dün İstanbul'da gerçekleştirilen ve İspanyol turistlerinde yaralandığı bombalı saldırılara bugün geniş yer verdi. 
     El Pais 'saldırıların sorumlusu kim olursa olsun, amaç korku ortamı yaratmak ve Türkiye'nin en çok ziyaret edilen kentinde turizmi baltalamak' diyor. 
     Gazeteye göre, Türkiye'yi hedef almak, 'uluslararası islamcı terör' açısından sembolik öneme sahip bunun nedeni de, Türkiye'nin Avrupa Birliği'ne girmeyi isteyen, NATO üyesi laik bir müslüman ülke olmasının yanısıra, ılımlı bir hükümet tarafından yönetilen demokratik bir ülke ve Amerika ile İsrail'in ortağı olması... 
     
     Fırtınanın merkezindeki Türkiye 
     ABC ise 'fırtınanın merkezindeki Türkiye' başlıklı yazısında, NATO'nun iki ay önce İstanbul'da zirve yaparak, 'hür dünyanın terör tehdidinden korkmadığının işaretini verdiği' yorumunu yapıyor. 
     Gazeteye göre, 'şimdi aynı mesaj Ankara'ya bir kez daha gönderilip, Türk toplumuna müttefiklerinin kendisini böyle bir zamanda terketmeyeceği gösterilecek'. 
     
     Turistte düşüş olmaz 
     Diğer bir İspanyol gazetesi La Razon, dünkü saldırılar ardından İstanbul'a giden turist sayısında küçük bir düşüş olsa bile, bunun uzun süreli olmayacağını yazıyor. 
     Gazete bu değerlendirmeye gerekçe olarak, silahlı Bask ayrılıkçılarının saldırıları ardından, İspanyol şehirlerinin deneyimine dayandırıyor. Gazete, 'İstanbul İspanyol turistlerin en gözde tercihlerinden biri Türk yetkililer de güvenliği artırmak için muazzam bir çaba içinde bunda başarılı olacaklarından kuşku yok' diyor... 
     
</TEXT>
</DOC>
