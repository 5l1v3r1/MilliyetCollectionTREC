<DOC>
<DOCNO> 282720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy04.html </URL>
<DATE> 2004/10/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çiçek Bayrampaşa Cezaevi'nde oda sistemine geçmek mümkün değil 
</HEADLINE>
<TEXT>

     Adalet Bakanı Cemil Çiçek, Bayrampaşa Cezaevi'nde teknik açıdan ''oda sistemine'' geçmenin mümkün olmadığını bildirdi. 
     CHP Adana Milletvekili Gaye Erbatur, Adalet Bakanı Cemil Çiçek'e İstanbul Bayrampaşa Cezaevi'nde oda sistemine geçilip geçilmeyeceğini sordu. 
     Çiçek, verdiği yanıtta, İstanbul Bayrampaşa Kapalı Ceza ve Tutukevi'nin oda sistemine dönüşüm inşaatının teknik müşavirlik ve kontrolörlük hizmetlerinin 2002 yılında ihale edildiği, kazanan firma ile sözleşme imzalandığı yüklenici firmanın yaptığı inceleme sonucunda bir rapor hazırladığını bildirdi. 
     Cezaevinin olası deprem riskine karşı güçlendirme yapılmaksızın kullanılamayacağının, güçlendirmenin de olumlu ve sağlıklı sonuç vermesinin kuşkulu bulunduğunun raporda belirtildiğini kaydeden Çiçek, mevcut haliyle oda sistemine dönüşümünün teknik açıdan mümkün olmadığının, bu nedenle söz konusu cezaevinin bloklarının yıkılarak yeniden yapılması gerektiğinin belirtildiğini kaydetti. 
     Çiçek, maliyetin de 2003 yılı birim fiyatı ile 19.5 trilyon lira olduğunun belirtilmesi nedeniyle Bayrampaşa Cezaevi'nin oda sistemine dönüşümünün teknik açıdan mümkün olmadığını yüklenici firma ile yapılan sözleşmenin tasfiye edildiği ve bu aşamada oda sistemine geçilmesinin düşünülmediğini bildirdi. 
     Yürütülen çalışmalar çerçevesinde, İstanbul'un cezaevi sorununun çözümü amacıyla Silivri İlçesi'nde 8 adet L tipi cezaevi, l adet açık cezaevi, Maltepe İlçesi'nde 3 adet L tipi cezaevi, 1 adet açık cezaevi, Esenler İlçesi'nde 4 adet L tipi cezaevi, l adet açık cezaevi yapımının planlandığını, ihale süreci hazırlıklarının son aşamaya getirildiği ifade eden Çiçek, İstanbul'da yapılması planlanan yeni cezaevlerinin faaliyete geçirilmesinin ardından Bayrampaşa Cezaevi'nin ''kapatılması konusunun'' değerlendirilebileceğini kaydetti. 
     Çiçek, bakanlık tarafından ayrılan ödeneklerle söz konusu cezaevinin reform ve modernizasyonu çalışmalarının sürekli olarak yapıldığını bu bağlamda cezaevine yeni ve modern bir mutfak kazandırıldığını, cezaevi şartlarının sosyal ve kültürel olarak yenilendiğini ifade etti. 
     
</TEXT>
</DOC>
