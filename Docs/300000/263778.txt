<DOC>
<DOCNO> 263778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun30.html </URL>
<DATE> 2004/08/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İran, BM'den Necef'teki çatışmaların durdurulmasını istedi... 
</HEADLINE>
<TEXT>

     İran, BM'den, Irak'ın kutsal kenti Necef'teki çatışmaların durdurulması için müdahalede bulunmasını istedi. 
     Resmi İRNA haber ajansı, Dışişleri Bakanı Kemal Harrazi'nin bu isteğini, BM Genel Sekreteri Kofi Annan'a telefonla bildirdiğini duyurdu. 
     İRNA'nın haberine göre, Harrazi telefon görüşmesinde Annan'a, ''ABD'nin Irak'taki gelişmeleri yanlış değerlendirdiğini ve güce başvurarak Irak halkını kışkırttığını da'' söyledi. 
     Bu arada Vatikan, Necef'te Amerikan askerleri ve Irak polisi ile Şii milisler arasındaki çatışmaları durdurma girişimlerinde arabulucu olmaya hazır olduğunu bildirdi. 
     Vatikan Başbakanı Kardinal Angelo Sodano, İtalyan devlet radyosuna yaptığı açıklamada, Necef için istenildiği takdirde arabulucu olmaya hazır olduklarını söyledi. 
     Sodano, Necef'teki tüm güçlerin, kentin kutsallığına saygı göstermesi gerektiğini belirtti. 
     
</TEXT>
</DOC>
