<DOC>
<DOCNO> 269261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur22.html </URL>
<DATE> 2004/09/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Doğu Karadeniz'de sağanak yağış uyarısı... 
</HEADLINE>
<TEXT>

     Trabzon, Giresun, Rize ve Artvin'de vatandaşlar, sağanak yağış konusunda uyarıldı. 
     Trabzon Meteoroloji Bölge Müdürü Numan Çam, yaptığı yazılı açıklamada, bölgeyi etkisi altına alan ve halen yer yer devam eden sağanak yağışların, 7 Eylül Salı gününe kadar sürmesinin beklendiğini belirtti. 
     Özellikle bugün ve yarın öğle saatlerine kadar Trabzon, Giresun, Rize ve Artvin çevrelerinde görülecek sağanak yağışın yer yer etkili olacağının tahmin edildiğini ifade eden Çam, rüzgarın batı ve kuzeybatı yönlerden orta, yer yer kuvvetli, yağış anında zaman zaman kısa süreli fırtına şeklinde eseceğini bildirdi. 
     Çam, yarın öğle saatlerine kadar beklenen etkili sağanak ve gök gürültülü sağanak yağışların ve kısa süreli fırtınanın oluşturacağı olumsuz şartlar konusunda, ilgililerin ve vatandaşların tedbirli olması gerektiğini belirtti. 
     
</TEXT>
</DOC>
