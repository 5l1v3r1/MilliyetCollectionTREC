<DOC>
<DOCNO> 282932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko15.html </URL>
<DATE> 2004/10/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Güçlü Türkiye AB konusunda sessiz bir hazırlık dönemi yaşamıştır 
</HEADLINE>
<TEXT>

     Tarım ve Köyişleri Bakanı Sami Güçlü, bu yıl mısırda 3 milyon ton üretim beklediklerini söyledi. 
     Güçlü, Tarım Kredi Kooperatifleri Konya Bölge Birliği'nce Konya'nın Çumra İlçesi'ne bağlı İçeri Çumra Beldesi'nde yaptırılan Mısır Kurutma Tesisi'nin açılışında, tesisin bölge için büyük önem taşıdığını söyledi Bakanlık olarak ülkenin çözüm bekleyen konularında sorumluluk taşıdıklarını ifade eden Güçlü, adımları bu yönde atarak tarımda çok önemli ilerlemeler sağladıklarını belirtti. 
     Elde edilen başarıların ilk sırasında, Konya çiftçisini de yakından ilgilendiren süne mücadelesi ve sertifikalı tohumluk uygulaması geldiğini belirten Güçlü, geçen yıl süne mücadelesinde büyük başarı kaydedildiğini anımsattı. Bakan Güçlü, sözlerini şöyle sürdürdü 
     ''Sorunlarımızın nasıl çözüleceğini ve sağlayacağı yararları hepimiz görüyoruz. Örneğin mısır ekimi konusunda çok önemli gelişmeler yaşıyoruz. Türkiye'de mısır üretilmesi çok doğru bir iştir. Ancak, Türkiye, mısır ihtiyacını yurt içi üretimle halen karşılayamıyor. Üretimi artırmak zorundayız. 2003 yılında 1.8 milyon ton mısır ithal ettik. 2004 yılında bunun yarısını ithal ettik. Bu güzel bir gelişme. Bu yıl mısırda 3 milyon ton üretim bekliyoruz. Bizi, üretimdeki artış sevindiriyor. Bu yıl mısır üretimine prim ödemesi de yapılacak. Ancak, rakam konusunda beklentilerin çok yüksek tutulmaması gerekiyor.'' Güçlü, konuşmasının ardından, Mısır Kurutma Tesisi'nin açılışını, Konya Valisi Ahmet Kayhan ve diğer yetkililerle birlikte kurdeleyi keserek yaptı. 
     
     AB'YE HAZIRLIK SESSİZ VE DERİNDEN 
     Tarım ve Köyişleri Bakanı Güçlü, açılışın ardından bir gazetecinin, Türk tarımının altyapısının AB'ye ne ölçüde hazır olduğu yönündeki sorusuna, şu yanıtı verdi 
     ''AB ile müzakerelerin başlayacağı bu günlerde, Türkiye'de tüm kurumlar kendilerini AB şartlarına göre hazırlıyor. Bu durum bugün ortaya çıkmış değil. Tarım ve Köyişleri Bakanlığı'nda da böyle bir birim var. 2000 yılından beri de hazırlıklar sürdürülüyor. Türkiye AB konusunda sessiz ve derinden bir hazırlık dönemi yaşamıştır. Bu konuda Bakanlığımızın görev sahasında bulunan konularda 140'a yakın yönetmelik çıkarılması söz konusudur. Çalışmaların büyük bir bölümü de tamamlandı. Buna ek olarak Romanya, Macaristan ve Polonya'ya çalışma grubu gönderdik. Onların AB'ye üyelik sürecinde yaşadıkları deneyimlerden faydalanacağız.'' 
     
     GENLERİYLE OYNANMIŞ ÜRÜNLER 
     Güçlü, genleriyle oynanmış ürünlerin ithalatına ilişkin bir soruya ise şu karşılığı verdi 
     ''Türkiye'de bu ürünlerin ithalatı ve kullanılması konusunda bir yasak var. Bu tartışma tüm dünyada yaşanmaktadır. Bu ürünlerin tüketilebilirliği konusunda dünya ikiye bölünmüştür, tartışmalar devam ediyor. Sağlık Bakanlığı ile birlikte bu konu üzerinde araştırmalar yapıyoruz. İnsanlarımızın tedirgin olmasını gerektirecek bir durum yoktur. Türkiye bu konuda toplum sağlığını ön planda tutmalıdır.'' Çumra programının ardından Konya'ya dönen Güçlü, ISO 9001 Kalite Belgesi alan merkez Selçuklu Belediyesi'nde Belediye Başkanı Adem Esen'e, söz konusu kalite belgesini törenle teslim etti. 
     
</TEXT>
</DOC>
