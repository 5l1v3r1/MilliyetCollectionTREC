<DOC>
<DOCNO> 263940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/ekonomi/eko01.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalardan Hazine'ye döviz transferi yapıldı 
</HEADLINE>
<TEXT>


Hazine, bankaların isteği doğrultusunda açtığı 6 ayda bir kupon ödemeli dolar cinsinden değişken faizli tahvil ihalesinde 1.5 milyar dolar borçlandı 

Finans atölyesi SONGÜL HATISARU 

Hazine, 21 Mart 2007 vadeli olarak yeniden ihraç ettiği dolar cinsinden 6 ayda bir değişken faiz ödemeli tahvil ihalesinde, net 898.5 milyon dolar borçlandı. İhalede ortalama fiyat 10.062 dolar, en düşük ve ortalama faizler sırasıyla yüzde 4.05 ve 4.10 oldu. İhaleye gelen nominal 1.34 milyar dolar teklifin yüzde 66'sı karşılandı. Döviz cinsinden itfası olmayan Hazine, bu enstrümanı bankalardan gelen talep doğrultusunda ihraç etti. Hazine, değişken faizli tahvil ihracı öncesinde, rekabetçi olmayan tekliften ROT 651.6 milyon dolar net satış yaptı. Bununla birlikte toplam satış miktarı 1.547 milyar dolar oldu. Hazine böylece bugün yapılacak ihalelerde borçlanma ihtiyacını önemli miktarda azalttı. Satışta kamu kurumlarının teklifi olmadı. 

Yüklü sendikasyonlar 
Bu hafta döviz cinsinden itfası bulunmamasına rağmen, sendikasyon kredileri nedeniyle bankaların bilançolarında oluşan döviz cinsinden aktif ihtiyacını karşılamak için Hazine'ye iletilen talepler doğrultusunda döviz cinsinden enstrüman ihracı bekleniyordu. 21 Mart 2007 vadeli 945 günlük altı ayda bir kupon ödemeli dolar cinsinden değişken faizli tahvilin, ilk kupon ödemesi 22 Eylül'de yapılacak. Edinilen duyumlara göre bu yıl içinde sağlanmış olan yaklaşık 3.5 milyar dolar civarındaki kredinin 1.6 milyar doları ağustos ayında alındı. 

İhaleler önemli 
Hazine bu hafta 7.75 katrilyon lirası piyasaya olmak üzere toplam 8.77 katrilyon lira iç borç servisi yapacak. Hazine bugün de 22 Şubat 2006 vadeli iskontolu tahvili 553 gün olarak yeniden ihraç edecek. Ayrıca, 189 gün vadeli bono ihalesi yapılacak. 

Parite etkisi 
Öte yandan dolar kurundaki gevşemede, euronun yurtdışı piyasalarda değer kazanması da etkili oldu. Cuma günü ABD'de açıklanan rekor seviyedeki dış ticaret rakamları doların yurtdışı piyasalarda değer kaybına yol açtı. Cuma günü 1.22 seviyelerindeki euro - dolar paritesinin de 1.2330 civarında yükselmesi dolar kurundaki düşüşte etkili oldu. 

Kamu satınca kur düştü Kurumsal, müşteri satışları ve bir kamu kurumunun yaptığı 70-75 milyon dolar tutarındaki satış dolar kurunu 1.460.000 seviyesinin altına geriletti. Kur bankalararası piyasada 1.458.000'den işlem gördü. Bankalararası piyasada geçen hafta bir şirketin yaptığı 130 milyon dolar kadar vadeli döviz işlemi de petrol fiyatları ve doların yükselişine bağlı olarak içeride etkili olmuş ve bankalararası piyasada dolar kotasyonları 1.485.000 -1.490.000 lira bandına kadar yükselmişti. Kur cuma günü kapanışta ise 1.469.000 seviyesine gevşedi. Önümüzdeki günlerde dövizde arz - talep dengesine bağlı bir seyir bekleniyor. 

ABD verileri etkili olacak 
Fakat Amerika'da yarın açıklanacak temmuz ayı TÜFE rakamları yakından takip edilmeli. Amerika'da genel kanı, temmuz ayında TÜFE'nin yüzde 0.2 oranında artış kaydedeceği yönünde. Gerçekleşmenin bu beklentinin altında kalması durumunda euronun hızlı şekilde dolar karşısında değer kazanmasını ve içeride de bu gelişmeye paralel olarak dolar kurunun daha da gevşemesini bekliyoruz. Bugün ayrıca Amerika'da kapasite kullanım oranı ve sanayi üretimi verileri açıklanacak. Fakat bu verilerin piyasayı etkilemesi beklenmiyor. 


</TEXT>
</DOC>
