<DOC>
<DOCNO> 285437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy07.html </URL>
<DATE> 2004/11/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trafik Kanunun'na "AB" uyumu... Tasarı yarın görüşülecek 
</HEADLINE>
<TEXT>

     Trafik Kanunu'nun AB mevzuatına uyumlu hale getirilmesini öngören yasa tasarısı, yarın TBMM İçişleri komisyonu'nda görüşülecek. 
     Tasarıya göre, okul taşıtlarında her öğrenci için emniyet kemeri bulundurulması zorunlu olacak. Okul taşıtlarının ''DUR'' işaretini yaktıkları hallerde bütün araçların durması, bu işaretin sadece öğrencilerin binmeleri ve inmeleri sırasında yakılması zorunlu hale getirildi. 
     Okul taşıtının ''DUR'' işaretini, belirtilen durumlara göre yakmayan servis sürücüleri ile bu işarete uymayan sürücülere 83 milyon 100 bin lira, sürücü aracın sahibi değilse araç sahiplerine ayrıca 169 milyon 400 bin lira para cezası uygulanacak. Öğrenci servisinde emniyet kemeri bulundurmayan araçlar ise trafikten men edilecek. 
     
     OTOPARK İÇİN ÖNLEM 
     Yetkisiz olarak otopark ücreti toplayanlara da hapis ve para cezası verilecek. Buna göre, yetkisi olmadığı halde park ücreti toplayanlara 3 aydan 6 aya kadar hapis, 340 milyon 900 bin liradan 684 milyon 300 bin liraya kadar para cezası uygulanacak. 
     
     TRAFİK KAZALARI 
     Tasarıyla yalnız maddi hasarla sonuçlanan trafik kazalarının tespiti ve kusur değerlendirme işlemleri, Türkiye Sigorta ve Reasürans Şirketleri Birliği veya yetki vereceği gerçek ya da tüzel kişiler tarafından yerine getirilecek. 
     Kazaya karışan taraflar arasında düzenlenecek tutanaklar veya formlar da kaza tespit tutanağı yerine geçebilecek. Bunların değerlendirilmesi ise kazaya karışan araçların bağlı olduğu sigorta şirketlerince yapılabilecek. 
     Kazaya karışan sürücülerin kendi aralarında anlaşamamaları veya tutanak düzenlemekten kaçınmaları durumunda, tutanak sigorta birliğinin yetkilendireceği kişiler tarafından düzenlenecek. Bu kişiler kaza yerinde iz ve delil toplayabilecekler, ayrıca sürücülere alkol muayenesi yapabilecekler. 
     Trafik kazalarında kusurların tespiti ve asli kusur sayılan haller de yeniden düzenlendi. Trafik kazalarındaki asli kusurlar arasına ''yayaların asli kusurları'' da eklendi. 
     Ölüm ve yaralanmayla sonuçlanan trafik kazalarında motorlu araç işletmesinin sahipleri de sorumlu tutulacak. 
     Zorunlu mali sigortasını yaptırmadan trafiğe çıkan araçlara 83 milyon 100 bin lira trafik cezası uygulanacak. 
     
     TRAFİK POLİSİ PARA TAHSİL EDEYEMEYECEK 
     Trafik para cezalarının takibini ve tahsili görevini Maliye Bakanlığı'na bırakan tasarıda, trafik polisinin ceza yazma yetkisi sadece ceza tutanağı ile sınırlandırıldı. Trafik para cezasının kredi kartı ile ödenebilmesi kolaylığı getirildi. 
     Radar, video kamera ve benzeri cihazlarla yapılan kontrollerde sürücüsü tespit edilemeyen araçların plakalarına ceza yazılabilecek. 
     
     ZAMAN AŞIMI 
     Sürücü belgelerinin geçici olarak alınmasında zaman aşımı süresi 4 yıl, idari para cezalarında ise zaman aşımı süresi 5 yıl olarak belirlendi. 
     Okul öncesi, ilk ve orta dereceli okullara uygulamalı trafik ilk yardım dersi konulması zorunlu hale getirildi. 
     Televizyon ve radyoların yapacakları haftalık eğitim programlarının en az 30 dakikası trafik eğitimi ile ilgili olacak. Ayrıca, Türk Silahlı Kuvvetleri bünyesindeki birlik ve er eğitim merkezlerinde de trafik dersi konulacak. 
     
     CEZALAR 
     Tasarıya göre, kanun hükümlerine göre uygulanan para ve hapis cezaları tecil edilemeyecek, hapis cezaları para cezasına çevrilmeyecek. 
     Fahri trafik müfettişlerini görevlendirme yetkisi, Karayolları Güvenliği Yüksek Kurulu'na bırakılacak. 
     
     TRAFİK MÜŞAVİRLİĞİ 
     Tasarı ile her türlü trafik işlemleri, araç sahiplerinin yetkilendireceği trafik müşavirlikleri veya adına noterden vekaletname verecekleri kişiler tarafından yapılabilecek. Trafik müşavirlerinin faaliyetine mülki amirin onayı ile izin verilebilecek. 
     Çalıştırılan her 50 şoför için işletmeler trafik uzmanı istihdam edecek. Trafik uzmanı çalıştırmayan işletmelere 1 milyar 712 milyon 600 bin liradan 2 milyar 571 milyon 400 bin liraya kadar para cezası verilebilecek. 
     
     GÜVENLİK YÜKSEK KURULU 
     Tasarıda, motorlu araçlara ait bazı tanımlar değiştirilirken, ''dönel kavşak'', ''kontrolsüz kavşak'', ''tırmanma şeritli karayolu'' ve ''trafik müşaviri'' tanımlarına yer verildi. 
     Karayolu Güvenliği Yüksek Kurulu 6 ayda bir toplanacak, ayrıca, kurula Sivil Savunma Genel Müdürlüğü ve Mahalli İdareler Genel Müdürlüğü'nden birer temsilci ile Trafik Uygulama ve Denetleme Dairesi Başkanı katılacak. 
     Yol yapım, bakım, onarım ve çizgi çalışması yapılan yerlerde kanuna aykırı davrananlara, Karayolları Genel Müdürlüğü'nün yetki verdiği görevlilerce ceza tutanağı düzenlenebilecek. 
     Sağlık Bakanlığı, karayollarında meydana gelen trafik kazaları ile ilgili ilk ve acil sağlık hizmetlerinin planlamak ve uygulamak kazalarda yararlananlara en kısa zamanda ilk ve acil hizmet ulaştırmak, şehirlerarası yollarda ilk ve acil yardım istasyonları kurmak ve bunlara gerekli araç ve personeli sağlamak, eğitilmiş personel birlikte yeteri kadar ambulans bulundurmakla yükümlü olacak. 
     
     CEZALAR ARTIRILIYOR 
     Araç sahipleri araçlarını, yönetmelikte belirtilen esaslara göre ikametgahlarının veya işyerlerinin bulunduğu yetkili kuruluşa tescil ettirmek ve tescil belgesi almak zorunda olacak. Buna aykırı olarak karayoluna çıkarılan araçlar, tescil işlemleri yaptırılıncaya kadar trafikten men edilecek ve araç sürücüleri 169 milyon 400 bin lira para cezası ödeyecek. 
     Tescil ve trafik belgesiz ve tescil plakasız araç kullananlar, bu eksiklileri giderilinceye kadar trafikten men edilecek. 
     Yetkili olmadığı halde araçlarda ayırım işaretleri bulunduranlara 340 milyon lira 900 bin lira para cezası verilecek ve araçlar 15 gün trafikten men edilecek. Sürücü araç sahibi değilse, ayrıca tescil plakasına aynı miktarda ceza tutanağı düzenlenecek. 
     Özellikleri ve cinsleri yönetmelikle belirtilen araçlarda hız sınırlayıcı cihaz bulundurmayan ve kullanmayanlara 41 milyon liradan 2 milyar 571 milyon liraya kadar para cezası verilecek. Ayrıca, bu araçlar eksiklikleri giderilinceye kadar trafikten men edilecek. Taşınması için başka bir yol bulunmayan ve bölünemeyen yükler için Karayolları Genel Müdürlüğü'nce ''özel yük taşıma izin belgesi'' düzenlenecek. 
     Karayollarında araç kullanan ve muayene süresini geçirmiş olan vatandaşların mağduriyetinin önlenmesi için bu sürücülere araçlarını muayene ettirebilmeleri için uygulamanın yürürlüğe gireceği 1 Ocak 2005 tarihinden itibaren 7 gün ek süre verilecek. Bu süreye ve yapılan ikaza rağmen araçlarını muayene ettirmeyen sürücülerin araçları trafikten men edilecek. 
     
     SÜRÜCÜ BELGELERİ DEĞİŞTİRİLİYOR 
     Tasarıda, AB'ye uyum sürecinde, sürücü belgelerinin sınıfları yeniden düzenlendi. D ve E sınıfı sürücü belgelerinde yaşanan uyumsuzluk giderildi. Buna göre - A sınıfı sürücü belgesi motosiklet kullanacaklara - A1 sınıfı sürücü belgesi motorlu bisiklet ve motosiklet kullanacaklara - B sınıfı sürücü belgesi otomobil veya kamyonet kullanacaklara - B E sınıfı sürücü belgesi römorklu otomobil veya kamyonet kullanacaklara - c sınıfı sürücü belgesi kamyon kullanacaklara - C E sınıfı sürücü belgesi römorklu kamyon veya çekici kullanacaklara - D sınıfı sürücü belgesi otobüs kullanacaklara - D E sınıfı sürücü belgesi römorklu otobüs kullanacaklara - D1 sınıfı sürücü belgesi minibüs kullanacaklara - D1 E sınıfı sürücü belgesi römorklu minibüs kullanacaklara - f sınıfı sürücü belgesi lastik tekerlekli traktör kullanacaklara - g sınıfı sürücü belgesi iş makinesi türünden motorlu araç kullanacaklara - h sınıfı sürücü belgesi özel tertibatlı olarak imal, tadil veya teçhiz edilmiş motosiklet veya otomobil türünden araçları kullanacak hasta veya sakatlara - k sınıfı sürücü aday belgesi yönetmelikte belirtilen şart ve esaslara göre sürmeyi öğrenmek isteyen sürücü adaylarına verilecek. 
     Bu belgeleri alma koşulları tasarıda ayrıca belirtilirken, bisiklet ve motosiklet için ehliyet alma yaşı 17, otomobil, minibüs ve iş makinesi kullanmak için 18, diğer araçlarda ise 22 olarak belirlendi. 
     
     JANDARMA GENEL KOMUTANLIĞI DA VERECEK 
     Jandarma Genel Komutanlığı'nın, motorlu araç sürücüsü ihtiyacını karşılamak üzere Jandarma Okular Komutanlığı'nda verilecek kursları başarıyla bitiren subay, astsubay, uzman jandarma ve uzman erbaşlara sürücü sertifikası verilecek. Bu sertifikalar, Emniyet Genel Müdürlüğü tarafından sürücü belgesine dönüştürülecek. 
     Ehliyetle ilgili yanlış bilgi veya sahte belge verenlere 2 aydan 3 aya kadar hafif hapis ve 340 milyon lira 427 milyon liraya kadar para cezası verilecek. 
     
</TEXT>
</DOC>
