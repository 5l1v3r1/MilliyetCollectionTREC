<DOC>
<DOCNO> 286614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun06.html </URL>
<DATE> 2004/11/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Samarra'da bomba yüklü araçlarla 4. saldırı 37 ölü, 62 yaralı... 
</HEADLINE>
<TEXT>

     Irak'ın Samarra kentinde, bugün bomba yüklü araçlarla düzenlenen 3 saldırıyı yenisi izledi. 
     Irak polisi, bomba yüklü araçla düzenlenen son saldırının bir polis karakolunu hedef aldığını, 10 polisin öldüğünü bildirdi. 
     Karakol binasının büyük hasar gördüğü saldırıda, 5 polisin yaralandığı belirtildi. 
     Kent sakinleri, Amerikan birliklerinin hoparlörlerle kentte süresiz sokağa çıkma yasağı ilan ettiğini söyledi. 
     Bu arada, Samarra'da bomba yüklü araçlarla arka arkaya düzenlenen önceki saldırılarda ölenlerin sayısının 23'e yükseldiği, 40 kişinin yaralandığı belirtildi. 
     Bomba yüklü araçlarla düzenlenen ilk iki saldırıda, belediye binası ile yakınlarındaki polis kontrol noktası, yine bomba yüklü araçla düzenlenen üçüncü saldırıda ilk iki patlamanın olduğu bölgeye giden Amerikan askerleri hedef alınmıştı. 
     Polis, kentte düzenlenen diğer saldırılarda da direnişçilerin 3 polis karakolunu bastığını ve 4 güvenlik görevlisinin öldüğünü, 17 kişinin yaralandığını kaydetmişti. 
     
     LATİFİYE'DE 12 ULUSAL MUHAFIZ ÖLDÜRÜLDÜ 

     Irak'ın başkenti Bağdat'ın güneyindeki Latifiye kentinde, evlerine döndükleri sırada 12 ulusal muhafızın kaçırılıp öldürüldüğü bildirildi. 
     Şii yetkili Şeyh Sadreddin El Kubbancı, ''Latifiye'de silahlı bir grup tarafından 14 kişi kaçırıldı. Bunlardan ulusal muhafız olan 12'si öldürüldü, 1 kişi kaçmayı başardı, şoför ise işkenceye uğradıktan sonra serbest bırakıldı'' dedi. 
     El Kubbancı, ''silahlı grup tarafından şoföre verilen bir mektupta, cesetlerin teslim edilmesi için ailelerden para istendiğini'' belirtti. 
     Öte yandan, Irak'ın kuzeyindeki Musul kenti yakınlarında yol kenarına yerleştirilen bombanın patlaması sonucu bir Iraklının öldüğü bildirildi. 
     ABD ordu sözcülüğünden yapılan açıklamada, Amerikan askerlerinin eşlik ettiği malzeme konvoyuna sabah düzenlenen saldırıda ölen Iraklının şoför olduğu kaydedildi. 
     Açıklamada, saldırıda kamyonların zarar gördüğü belirtildi. 
     
</TEXT>
</DOC>
