<DOC>
<DOCNO> 278251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/siyaset/asiy.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Orduyla çalıştık 
</HEADLINE>
<TEXT>


Erdoğan, "AB yolu bizim modernleşme projemizdir. Ordunun da buna desteği vardır. 2 yıllık süreçte gerekli istişareleri yaptık" dedi 

ANKARA Milliyet 


Başbakan Recep Tayyip Erdoğan, AB Komisyonu İlerleme Raporu'nda yer alan "Alevilik, Müslüman azınlık" tezine, "Alevilik bir din olarak görülmemelidir" diyerek tepki gösterdi. Erdoğan, önceki gece CNN Türk'te Taha Akyol'a raporda yer alan eleştirel yaklaşımları değerlendirdi. Bazı din adamlarının Aleviliğin İslamın özü olduğunu söylediğini, kendisinin bunu kabul etmediğini belirten Erdoğan, şöyle konuştu "Cemevinin, ibadethane mi, yoksa kültür faaliyetlerinin yapıldığı yer mi, onu iyi belirlemek lazım. Belediye başkanıyken bir cemevi inşaatını kabristana yakın olduğu için yıktırmaya çalıştım. Kendilerine başka yer gösterdim ama onlar gerginlikle olayı çözmeye çalıştı. Onların yaptıkları kabristana saygı değildir. Alevilik gerçekten Hazreti Ali'yi sevmek ve onun gittiği yoldan gitmekse, ben bunu geçmişte böyle öğrendim, ben o zaman Hazreti Ali gibi yaşamaya gayret eden birisiyim. Ben bunlardan daha Aleviyim." 

Dokunulmazlık 
Erdoğan, raporda yer alan milletvekillerinin dokunulmazlığının kaldırılmamasıyla ilgili eleştiriye de, "Bu ülkenin iç meselesi. Sadece milletvekillerinin üzerinde durulursa, 'kusura bakmayın' derim. Biz herkesi kapsaması için, 'uzlaşma komisyonu kuralım' dedik. '3 üye verilsin konuşalım' dedik" karşılığını verdi. 
Başbakan Recep Tayyip Erdoğan, 'TSK'nın siyaset üzerindeki etkisine' ilişkin raporda yer alan ifadeleri de şöyle değerlendirdi "AB yolu, bizim modernleşme projemizdir. Ordunun da buna katkısı ve desteği vardır. 2 yıllık süreçte gerekli istişareleri yaptık, uyumlu çalıştık." 

'Bu aslında milletin zaferi' 

Erdoğan, AB sürecinde gelinen noktayı "milletin zaferi" olarak niteleyerek, "uzun ince bir yoldayız" dedi. TBMM'de son gelişmelere ilişkin bilgi veren Erdoğan, "Bu sonuç değil, başlangıçtır. En büyük sıkıntı reformların uygulanmasına yönelik adımlarda. Bu zihniyet değişimidir. Bu sadece bizlerin başarısı değil, aslında milletimizin de sürece katkısıdır ve milletimizin zaferidir. Bunun çalışmasını 70 milyon vatan evladına kabul ettirecek şekilde yapmalıyız" diye konuştu. 2002 Kopenhag Zirvesi'nin sonuç bildirgesinde yer alan, "Türkiye'nin kriterleri yerine getirmesi halinde gecikmeksizin müzakerelere başlanması" ifadesinin önemini vurgulayan Erdoğan, "İnanıyorum ki ahde vefa göstermek suretiyle, bu kelimeye zannediyorum uyulacaktır" şeklinde konuştu. Erdoğan, müzakere zamanıyla ilgili değişik yorumlara itibar edilmemesi gerektiğini vurguladı ve ekledi Bugüne durup dururken gelmedik. Geçmiş siyasilere katkıları için teşekkürler. Bu finalin adımlarıydı. 


</TEXT>
</DOC>
