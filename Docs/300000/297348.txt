<DOC>
<DOCNO> 297348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur18.html </URL>
<DATE> 2004/12/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tacizcisini 32 bıçak darbesiyle öldüren kadın anlattı... 
</HEADLINE>
<TEXT>

     Kastamonu'nun Tosya İlçesi'nde, evine zorla giren kişiyi 32 yerinden bıçaklayarak öldüren kadın, tutuklandı. 
     Tosya Jandarma Komutanlığı ekiplerince 2 gün önce gözaltına alınan Hatice Genç'e 29 , sorgulanmasının ardından olay yerinde tatbikat yaptırıldı. Hatice Genç, tatbikatta, eşi Mustafa Genç'in İstanbul'da çalışıyor olması nedeniyle evde çocuklarıyla yalnız kaldığını, Erol Özkan'ın 23 kendisini sürekli telefonla taciz ettiğini savundu. 
     Özkan'ın son günlerde evine gelerek kendisiyle birlikte olacağını söylediğini öne süren Genç, şunları kaydetti 
     ''Artık korkudan çocuklarımın başında oturarak sabahlıyordum. Son telefonunda gece evime geleceğini söyledi, olumsuz yanıt verince baskıları arttı. Olay günü saat 20.15 sıralarında gelerek ilişkiye girmek istedi. Bu kişiye karşı koymamın mümkün olmayacağını düşünerek öldürmeye karar verdim. Arkasını döndüğünde bıçağı sapladım. Öldüğünü görünce de yakınlarıma haber verdim.'' Genç, namusunun her şeyin üzerinde geldiğini ifade ederek, ''Bu kişiyi öldürmekten pişmanlık duymuyorum. Tek üzüntüm çocuklarımdan ayrı kalmak olacak'' diye konuştu. 
     Tatbikatın ardından Hatice Genç, çıkarıldığı mahkemece tutuklanarak Kastamonu Kadın Ceza ve Tevkif Evi'ne gönderildi. 
     Bu arada, Ankara Adli Tıp Merkezi'nden getirilen Erol Özkan'ın cenazesi Yukarı Berçin Köyü Orta Berçin Mahallesi'nde toprağa verildi. 
     
     OLAY 
     Tosya İlçesi'ne bağlı Orta Berçin Köyü'nde 3 çocuğu ve kayınvalidesiyle birlikte yaşayan Hatice Genç, uzun süredir aynı köyde oturan ve kendisini telefonla taciz ettiğini öne sürdüğü Erol Özkan'ı, önceki gün 32 yerinden bıçaklayarak öldürmüştü. 
     
</TEXT>
</DOC>
