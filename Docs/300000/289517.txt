<DOC>
<DOCNO> 289517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko11.html </URL>
<DATE> 2004/11/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Petrol piyasasında Ulusal Marker uygulamasının ayrıntıları netleşiyor 
</HEADLINE>
<TEXT>

     Akaryakıta, menşeini belli etmek üzere enjekte edilecek kimyasal madde olan 'ulusal marker' uygulamasında, ayrıntılar netleşmeye başladı. 
     Buna göre ulusal marker, yurt içinde pazarlanacak akaryakıta, rafineri çıkışında veya gümrük girişinde, sanayide yan ürün olarak ilgili lisans sahibi tüzel kişiler tarafından, EPDK tarafından belirlenecek şart ve özellikte eklenecek. 
     Yurt içinde pazarlanacak akaryakıta 'ulusal marker' eklenmesine ilişkin usul ve esaslar belirlendi. Enerji Piyasası Düzenleme Kurumu'nun EPDK ''Petrol Piyasasında Ulusal Marker Uygulamasına İlişkin Usul ve Esaslar Hakkında Yönetmeliği'' bugünkü Resmi Gazete'de yayımlandı. 
     Buna göre, ''akaryakıta rafineri çıkışında, gümrük girişinde, sanayide yan ürün olarak, diğer şekillerde üretilen akaryakıta ise ticari faaliyete konu edilmeden önce eklenecek ve akaryakıtın özelliklerini bozmayacak niteliğe haiz kimyasal ürün'' olarak tanımlanan ulusal markerin, Kurum adına temini, yurt içinde stoklanması ve ilgili lisans sahibi tüzel kişilere teslimi yüklenici tarafından yapılacak. 
     Yüklenici seçimine ilişkin usul ve esaslar ise Enerji Piyasası Düzenleme Kurulu kararı ile belirlenecek. 
     Ulusal marker, benzin türleri, nafta hammadde, solvent nafta hariç , gaz yağı, jet yakıtı, motorin türleri, fuel oil türleri ve biodizel gibi akaryakıt türlerine eklenebilecek. 
     Belirlenen usul ve esaslara göre yüklenici tarafından temin edilecek ulusal marker, yine yüklenici tarafından yurt içinde EPDK'ya bildirilen mahallerde stoklanacak. 
     
     ULUSAL MARKERİN EKLENMESİ 
     Ulusal marker, yurt içinde pazarlanacak akaryakıta rafineri çıkışında veya gümrük girişinde, sanayide yan ürün olarak veya diğer şekillerde üretilen akaryakıta ise ticari faaliyete konu edilmeden önce ilgili lisans sahibi tüzel kişiler tarafından Kurumca belirlenecek şart ve özellikte eklenecek. 
     Akaryakıta eklenmek üzere yüklenici tarafından ilgili lisans sahibi tüzel kişilere teslim edilen ulusal markere ilişkin ''Ulusal Marker İzleme Çizelgesi'' düzenlenecek ve yüklenici, ilgili lisans sahibi tüzel kişi ve veya gümrük yetkililerince imzalanacak. 
     Ulusal marker teslimi ve eklenmesi sonrasında, ''Petrol Piyasasında Uygulanacak Teknik Kriterler Hakkında Yönetmelik'' hükümleri çerçevesinde düzenlenecek ''Analiz Raporu'' ile ithal edilen akaryakıta ilişkin Gümrük Beyannamesi ve Ulusal Marker İzleme Çizelgesi, ait olduğu ayı takip eden ayın 15. gününe kadar ilgili lisans sahibi tüzel kişiler tarafından Kuruma sunulacak. 
     İlgili lisans sahibi tüzel kişilerin Kurumu bilgilendirmek, ilgili ve diğer mevzuata uygun olmak kaydıyla, akaryakıta kendi markerlerini ekleyebilecek. Ancak bu tür markerin, ulusal marker ile etkileşime girmeyecek özellikte olması zorunlu olacak. 
     Bu arada ilgili lisans sahibi tüzel kişiler, tesislerinde kurulacak enjeksiyon donanımlarının, belirlenen özellikler ile yer ve koşullara uygun, doğru ve hassas ve izlenebilir ölçüm sonucu alınabilecek şekilde ekleme yapılabilecek teknik özelliklere sahip, otomatik dozaj kontrollü enjeksiyon donanımlarını temin ve tesis etmek ve işletme emniyetini sağlamakla yükümlü olacak. 
     Tüzel kişiler, ulusal markerin akaryakıta eklenmesi sırasında can ve mal güvenliği ile çevre ve insan sağlığı açısından gerekli tedbirleri almak zorunda olacak. 
     İlgili lisans sahibi tüzel kişiler, teslim edilen ulusal marker miktarına göre, Kurumca ilan edilen birim bedeli üzerinden hesaplanan ulusal marker bedelini, fatura karşılığında yükleniciye ödemekle yükümlü olacak. 
     İlgili lisans sahibinin tüzel kişiler tarafından ulusal marker eklenmiş akaryakıt içerisinde yeterli şart ve seviyede ulusal marker olup olmadığının kontrolü, Kurum personeli veya Kurum adına yetkilendirilen kişilerce yapılacak. 
     Söz konusu yönetmeliğin hükümleri, ''nafta, gaz yağı, fuel oil ve jet yakıtı'' türleri için 1 Ocak 2006 tarihine kadar uygulanmayacak. 
     
     MARKER MODELİ 
     Ulusal marker modeli, petrol piyasasını disipline etmek ve kaçak akaryakıt kullanımını engellemek için önem taşıyor. 
     Petrol piyasasında fiyatlar ve ithalatın tamamen serbestleşeceği 1 Ocak 2005'den itibaren yürürlüğe girmesi öngörülen marker uygulamasıyla, Türkiye'nin 5 rafinerisinde ve gümrük girişlerinde akaryakıtlara, yeni teknoloji ürünü 'gözle görülemez, taklit edilemez formülü gizli nitelikte ve yakıtın niteliğini bozmayacak' bir kimyasal madde enjekte edilecek. 
     Böylece Türkiye'ye ithal edilen, rafinerilerde üretilen ve sanayi üretimi sonucu yan ürün olarak elde edilen akaryakıtın kaynağı, Türkiye'ye hangi yollardan, nasıl girdiği izlenebilecek. 
     
</TEXT>
</DOC>
