<DOC>
<DOCNO> 284656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo16.html </URL>
<DATE> 2004/10/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fatih Akyel Ayrılmamın tek nedeni forma şansı bulamamam... 
</HEADLINE>
<TEXT>

     Fenerbahçe ile sözleşmesini karşılıklı olarak fesheden Fatih Akyel, sarı-lacivertli kulüpten ayrılmasının tek nedeninin forma şansı bulamaması olduğunu söyledi. 
     Fatih Akyel, Fenerbahçe TV'ye yaptığı açıklamada, sarı-lacivertli kulüple yollarını ayırma nedeniyle ilgili çok fazla spekülasyon yapıldığını ifade ederek, ''Sözleşmem karşılıklı anlaşılarak feshedildi. Bunun tek sebebi vardı, o da forma şansı bulamamamdı'' dedi. 
     Fenerbahçe'de iyi ve kötü günler geçirdiğini dile getiren tecrübeli oyuncu, Teknik Direktör Christoph Daum'la 1 ay önce görüşme yaparak forma giyme isteğini ilettiğini söyledi. Fatih, ''O da bir süre beklememi söyledi. Bu sürenin ardından yine forma şansı bulamayınca, bir kez daha görüştüm ve milli takım oyuncusu olduğumu ve oynamak istediğimi söyledim. Daum bunu anlayışla karşıladı ve yönetime iletti. Yönetim de kabul edince ayrıldım. Yani, her şey medeni bir çerçevede gelişti'' diye konuştu. 
     Medyaya yansıyan haberlerde, kendi ağzından Teknik Direktör Daum'a yönelik açıklamaların yer aldığına da değinen Fatih, ''Son günlerde ağzımdan yazılan bazı asılsız açıklamalar var. Ben basına verdiğim ropörtajlarda kesinlikle Daum ile ilgili herhangi bir yorumda bulunmadım'' dedi. 
     
</TEXT>
</DOC>
