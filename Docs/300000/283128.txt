<DOC>
<DOCNO> 283128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko06.html </URL>
<DATE> 2004/10/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Petrol Ofisi'nde varant ihracından vazgeçildi... 
</HEADLINE>
<TEXT>

     Petrol Ofisi'nin, yabancı kurumsal yatırımcılara hisse senedi ihracında varant rehin senedi uygulamasından vazgeçildiği bildirildi. 
     Türkiye İş Bankası'ndan Borsa'ya gönderilen açıklamada, iştiraklerden Petrol Ofisi A.Ş.'nin POAŞ çıkarılmış sermayesinin 40 trilyon lira artırılarak, ihraç edilen hisse senetlerinin yurt dışı yatırımcılara satışı ve POAŞ hisselerine dayalı varant ihracına ilişkin çalışmalar neticesinde varant ihracından vazgeçildiği duyuruldu. 
     POAŞ'ın diğer büyük ortağı Doğan Şirketler Grubu Holding de Borsa'ya gönderdiği açıklamada, varant uygulamasından vazgeçildiğini, hisse senediyle ilgili sürecin ise devam ettiğini kaydetti. 
     
     HİSSE SATIŞI YARIN GERÇEKLEŞMEYECEK 
     İş Yatırım Menkul Değerler A.Ş. de Borsa açıklamasında, Petrol Ofisi A.Ş.'nin sermayesinin 345 trilyon liradan 385 trilyon liraya artırılması dolayısıyla, ihraç edilecek toplam 40 trilyon lira nominal değerli hisse senetlerinin ortaklarının rüçhan haklarının kısıtlanması suretiyle Toptan Satışlar Pazarı'nda satılması için İMKB Başkanlığı'na 18 Ekim 2004 tarihinde başvurulduğu hatırlatılarak, yarın yapılması öngörülen satış işleminin, hisse senetlerinin ihracı ile ilgili süreç devam ettiğinden 26 Ekim'de gerçekleşemeyeceği bildirildi. 
     Bu arada, Petrol Ofisi hisse senetlerinin sırası, şirketle ilgili olarak gelen açıklamanın duyurulabilmesi amacıyla geçici olarak işleme kapatıldı. 
     
</TEXT>
</DOC>
