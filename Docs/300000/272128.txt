<DOC>
<DOCNO> 272128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonyas01.html </URL>
<DATE> 2004/09/15/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Amerikalılar işte böyle yaşıyor... 
</HEADLINE>
<TEXT>

     Yapılan bir araştırmaya göre, ortalama bir Amerikalı günde 3,7 saat çalışıyor, 8,6 saat uyuyor. Amerikalıların yarısı televizyon izlemekten ibaret olmak üzere günde ortalama 5,1 saat boş vakti bulunuyor. 
     ABD Çalışma Bakanlığı tarafından yapılan ve çalışan anne babalardan emeklilere ve çocuklara kadar herkesi kapsayan araştırma sonuçlarına göre, çalışmakta olan 25-54 yaş arasındaki anne-babalar Amerikalılar arasında günü en uzun yaşayan grubu teşkil ediyor. 
     Günde ortalama 8 saatlerini işte ya da yolda geçiren bu grup, günde 7,5 saat uyuyor ve 2,6 saat boş vakte sahip bulunuyor. 1,3 saat başkalarıyla ilgilenen bu grup, 1,1 saat de ev işleriyle meşgul oluyor. Bu gruptakiler günün kalan kısmını ise yemek yemek, alışveriş yapmak, kendi bakımlarını yapmak ve diğer faaliyetlerde harcıyorlar. 
     2003 yılı boyunca 15 yaşın üzerindeki 21 bin kişinin katıldığı telefon mülakatları neticesinde yapılan araştırma, tam gün çalışan kadınların evde erkeklerden daha fazla çalıştığı tahminlerini de doğruluyor. Ortalama bir gün için kadınların yüzde 84'ü yemek pişirmek, çim biçmek ve evin giderlerini hesaplamak gibi ev işleriyle uğraşırken, erkeklerin ise sadece yüzde 63'ü bu tür işlerle meşgul oluyor. Kadınlar bu işler için günde 2,3 saatlerini harcarken, erkekler 1,3 saatlerini harcıyor. Ancak erkeklerin ücretli işlerde kadınlara göre daha fazla zamanları gidiyor. Erkekler bu tür işlerde günde 8 saatlerini geçirirken, kadınlar 7,1 saatlerini harcıyor. Tam gün işlerde ise erkekler 8,3, kadınlar 7,7 saat çalışıyor. 
     Ortalama bir Amerikalı 5,1 saatlik boş vaktinin yarısını televizyon karşısında geçirirken, 41 dakikasını sosyalleşmeye, 22 dakikasını okumaya, 20 dakikasını spora, 20 dakikasını dinlenme ve düşünmeye, 17 dakikasını çoğu bilgisayarda olmak üzere oyuna ve 31 dakikasını da diğer faaliyetlere ayırıyor. 
     Erkekler günde ortalama 5,4 saat boş vakte sahipken, Amerikalı kadınların boş vakti ancak 4,8 saati buluyor. Altı yaşından küçük çocuğu bulunan kadınların boş vakti ise 4 saate düşüyor. Kadınlar günde ortalama 1,7 saatlerini çocuk bakımına ayırırken, erkeklerin çocuk bakımına ayırdığı vakit 0,8 saatte kalıyor. 
     
</TEXT>
</DOC>
