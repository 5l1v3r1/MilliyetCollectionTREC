<DOC>
<DOCNO> 281705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/guncel/gun03.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Üniversite öncü rol oynamalı 
</HEADLINE>
<TEXT>


Okan Üniversitesi'nde yeni akademik yılın açılış törenine katılan Bakan Çiçek, Türkiye'nin hızla değiştiğini belirterek, "Üniversiteler değişimin öncüsü olmalı" dedi 

GÖKHAN KARAKAŞ İstanbul 

Adalet Bakanı Cemil Çiçek, AB sürecinde Türkiye'de değişimin hızlandığını, üniversitelerin de bu değişimin öncüsü olması gerektiğini söyledi. Çiçek, Türkiye'deki eğitim sorununa ciddi bir "neşter" atılması gerektiğini belirtti. 
Okan Üniversitesi'nin Hasanpaşa Kampusü'nde dün gerçekleştirilen 2004-2005 Akademik Yılı açılış törenine katılan Çiçek, "Çok başarılı olamadığımız alanlardan bir tanesi eğitim alanıdır" dedi. Çiçek, şöyle devam etti 

'Değişim doğru olmalı' 
"Meslek liseleri, klasik liseler... Dünya Mersin'e giderken, biz tersine gidiyoruz adeta... Klasik liseye fazla ağırlık verdiğiniz takdirde üniversitelerimiz de giderek liseleşiyor. Diplomalı meslekler ordusuyla karşı karşıyayız. Türk toplumu giderek bir mesleksizler toplumu haline geliyor. .. Diploma bugün Türkiye'de kaliteye tekabül etmiyor." 
Çiçek, "AB süreciyle Türkiye'de değişim hızlandı... Değişim doğru okunamazsa yozlaşma, yabancılaşma başlar" diye konuştu. 
Okan Üniversitesi Mütevelli Heyeti Başkanı Bekir Okan da, bir yılda 88 öğrenciden 500 öğrenciye ulaştıklarını söyledi. 
Rektör Prof. Dr. Sadık Kırbaş da, eğitimde okul öncesinden üniversiteye kadar ciddi sorunlar olduğunu söyledi. Gelişmiş ülkelerde yüzde 100 olan okul öncesi eğitimin Türkiye'de yüzde 9.8 olduğunu anlatan Kırbaş, ilköğretimde 100 bin derslik, 106 bin öğretmen açığı olduğunu belirtti. 


</TEXT>
</DOC>
