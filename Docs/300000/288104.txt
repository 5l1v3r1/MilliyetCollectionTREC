<DOC>
<DOCNO> 288104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo21.html </URL>
<DATE> 2004/11/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hollywood'tan, Zidane, Beckham ve Raul'e film önerisi... 
</HEADLINE>
<TEXT>

     Dünyanın en ünlü futbolcularından, Real Madrid'te oynanan Zinedine Zidane, David Beckham ve Raul Gonzalez Blanco'ya Hollywood'tan film önerisi geldiği bildirildi. 
     Los Angeles'ın doğu bölümünde küçük bir mahallede yaşayan bir gencin büyük bir futbolcu olmak hayaliyle İngiltere'ye gidip burada yaşadıklarını ve Newcastle United takımında başlayan kariyerini konu alan ''Gol'' adlı filmde rol almaları için Zidane, Raul ve Beckham'a götürülen öneri için, futbolcuların yanı sıra Real Madrid Kulübü, FİFA, UEFA ve futbolcuların resmi sponsorlarının da onay vermesi gerektiği belirtiliyor. 
     İki bölümden olaşacak film için Newcastle'da oynayan Kluivert, Kieron Dyer ve Alan Shearer ile Manchester United'tan Wayne Rooney ile anlaşıldığı, Real Madridli futbolcularla görüşmelerin sürdüğü ifade ediliyor. İspanyol kulübünün de ABD pazarına girmek için futbolcularına getirilen öneriye sıcak baktığı öne sürülüyor. 
     Hollywood'un ünlü isimlerinden Mel Gibson'un yapımcılığını yapacağı filmin yönetmeni 36 yaşındaki Danny Cannon olurken, başrol oyuncusu olarak 24 yaşındaki Meksikalı Diego Luna düşünülüyor. Filmin ilk bölümünün 2005 Ağustos ayında vizyona girmesi planlanıyor. 
     
</TEXT>
</DOC>
