<DOC>
<DOCNO> 296047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas12.html </URL>
<DATE> 2004/12/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Atatürk'ün manevi kızı Ülkü, anılarını anlattı... 
</HEADLINE>
<TEXT>

     
     Bülent CİVANOĞLU BURSA, DHA 
     

NİLÜFER Lions Kulübü'nün davetlisi olarak Bursa'ya gelen Atatürk'ün manevi kızı Ülkü Adatepe, anılarını anlatırken, ''Çatal bıçak kullanmayı bile ondan öğrendim'' dedi. 
     Kulübün Çelik Palas Otel'de yapılan aylık olağan toplantısına konuk olarak katılan Ülkü Adatepe, Lions kulübü üyeleriyle anılarını paylaştı. Ailesinin Selanik'te Atatürk'ün kapı komşusu olduğunu belirten Adatepe, ''Ben doğduktan sonra Ata beni 9 ay hiç görmemiş. İlk karşılaştığımızda ona sarılmışım ve bırakmak istememişim. O günden ölümüne 10 gün kalana kadar yanından hiç ayrılmadım'' diye konuştu. 
     Yaramaz bir çocuk olduğunu ancak Atatürk'ün kendisini hep güzellikle terbiye ettiğini dile getiren Adatepe, ''Çatal bıçak kullanmasını, yüzmeyi hep ondan öğrendim. Yüreği, insan ve vatan sevgisiyle doluydu. Ben en küçük manevi kızıydım. Sabiha hanım cesur bir kızdı ve onu savaş pilotu olması için teşvik etti. Benim ise balerin olmamı istiyordu'' dedi. 
     Hatay sorunu nedeniyle Atatürk'ün hayatını tehlikeye attığını dile getiren Ülkü Adatepe, konuşmasını şöyle sürdürdü 
     ''Hatay sorunu gündemdeyken Adana'da 2 saat boyunca geçit törenini izledi. Dosta düşmana Hasta değilim' mesajı verdi. Hatay için hayatını tehlikeye attı. Daha sonra doktorlar, Oradaki yorgunluğu ve fenalaşması olmasa, 7 yıl kadar yaşayabilirdi' dedi. Atatürk, vatanını ve toprağını böyle seven bir insandı. Biz Atatürk'ü bu yönleriyle anlatmalıyız. Bundan 10 yıl öncesine kadar hiç görünmüyordum. Ama insanlar, Atatürk'ü bu yönleriyle tanımalı diye düşünerek Ata'mı her yerde anlatmaya başladım.'' Bursa Nilüfer Lions Klübü Başkanı Hatice Alkan, konuşmasının ardından Adatepe'ye günün anısına plaket ve çiçek armağan etti. 
     
</TEXT>
</DOC>
