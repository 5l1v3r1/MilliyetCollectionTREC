<DOC>
<DOCNO> 297495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun23.html </URL>
<DATE> 2004/12/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Felluceli ailelere 500'er dolar 'teselli parası...' 
</HEADLINE>
<TEXT>

     Amerikan deniz piyadelerinin, Irak'ın yıkılan kenti Felluce'deki ailelere ''teselli'' olarak 500'er dolar vereceği bildirildi. 
     Deniz piyadelerinin komutanı Paul Batty, direnişçilerin hala Amerikan askerlerine karşı koyduğu bu kentteki ailelere 500'er dolar ödeneceğini belirterek, ''Bu kentte olan bitenden dolayı üzgünüz'' ifadesini kullandı. 
     Başkent Bağdat'ın batısındaki Felluce kenti, 8 Kasım'da başlatılan Amerikan saldırıları sonucu büyük hasar gördü. Kenti terk eden sivillerin dönüşü için 15 Aralık 2004 tarihi belirlenmişti, ancak çatışmaların hala devam etmesi nedeniyle sivillerin dönüşünün 1 hafta daha ertelendiği belirtiliyor. 
     Komutan Batty, sivillerin kente döndüklerinde göreceklerinden çok öfkeleneceğini ifade ederek, ''Ben de olsam çok öfkelenirdim'' dedi. 
     Çatışmalar yüzünden 300 bin sivilin kenti terk ettiği sanılıyor. 
     
     MYERS FELLUCELİLER KENTE DÖNEBİLİR 

     Öte yandan, ABD Genelkurmay Komutanı General Richard Myers, Irak'taki Amerikan güçlerinin geçen ay düzenlediği hava ve kara saldırısı nedeniyle Felluce'yi terkeden halkın yakında evlerine dönebileceklerini söyledi. 
     Bağdat'ı ziyaret etmekte olan Myers, düzenlediği basın toplantısında, Felluce'lilerin önümüzdeki birkaç gün içinde evlerine döneceğini sandığını söyledi. Myers, yine de kentte bazı direniş noktalarının bulunduğunu ve direnmekte olan isyancıların ''icabına bakılması'' gerekeceğini kaydetti. 
     Myers, Irak'taki Amerikan askeri varlığına ilişkin olarak da, 30 Ocak'taki seçimlerin ardından da yüksek asker sayısının devam edeceğini, komutanların daha sonra sayının nasıl azaltılacağı konusunda karar vereceğini belirtti. 
     Felluce'nin kuzeyinde konuşlanan Amerikan birliğinden Yüzbaşı Paul Batty de, Felluce'lilerin 24 Aralık'ta evlerine dönmelerine izin verileceğini söyledi. Batty, Amerikan güçlerinin yerini Iraklı güçlere devrettiği Felluce'de halen bulunan son Amerikan deniz piyadelerinin 15 Şubat'a kadar kenti terkedeceğini kaydetti. 
     Amerikan saldırısı nedeniyle yaklaşık 200 bin kişinin evlerini terkettiği Felluce'de son günlerde yeniden çatışmalar yaşanıyor. Kentte bugün de patlama ve silah sesleri duyuldu. 

     
</TEXT>
</DOC>
