<DOC>
<DOCNO> 260977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/guncel/gun01.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
2 müdür gidiyor 
</HEADLINE>
<TEXT>


Eski milletvekilinin oğlunu elinden kaçıran polisler zor durumda. Van ve Malatya emniyet müdürlerinin değiştirileceği belirtildi 

Tolga Şardan Ankara 

Eski Milletvekili Mustafa Bayram'ın uyuşturucu suçundan gözaltına alınan oğlu Hamit'in kaçırılması nedeniyle gözlerin çevrildiği Van ve Malatya Emniyet müdürlerinin değiştirilmesi için, hazırlanan kararname beklemeye alındı. 
Emniyet Genel Müdürlüğü, valileriyle sorunlu 5 il emniyet müdürünü değiştirmek için bir süre önce hazırladığı kararnameyi, Van skandalının patlaması üzerine askıya aldı. Müfettiş raporunun tamamlanmasının ardından, Van Emniyet Müdürü Tacettin Kurt ve Malatya Emniyet Müdürü Orhan Savaş da kararnameye dahil edildi. İçişleri Bakanı Abdülkadir Aksu'nun, Kurt ve Savaş'ın, "bulundukları ilde görev yapmalarını sakıncalı bulduğu" belirtildi. Van'a APK uzmanı Naci Ekinci, Malatya'ya da Emniyet Genel Müdürlüğü Eğitim Daire Başkanı Ahmet Pek'in atanması planlandı. 

Sabıka bolluğu 
Ekleriyle birlikte 200 sayfaya yaklaşan soruşturma dosyasında, Mustafa Bayram'ın yedisi uyuşturucu kaçakçılığı olmak üzere 10, Hamit Bayram'ın da 5 sabıkasının bulunduğu bilgisi yer aldı. Edremit Belediye Başkanı Hecer Bayram'ın üzerinden de altın kaplamalı Sig Sauer marka tabanca çıktığı belirtildi. Raporda, saldırganların baskın sırasında "Hamit Bayram'ı bize verin, burada bizim kanunlarımız geçer" diye bağırdıkları kaydedildi. Malatya'dan gelen ekibin görevi ihmal ettiği vurgulayan müfettişlerin raporu şöyle "Şube müdürü talimatıyla telefon görüşmesi yaptırdıkları Hamit Bayram'ın, mal satıcısı görüntüsü vererek, kardeşleri ve babasıyla onlarca kere telefonla görüştüğü, görüşmeleri titizlikle izleyemeyen görevlilerin göz göre göre tuzağa düştükleri açıkça anlaşılmaktadır." 

Neco'nun oradayım 
Hamit Bayram'ın, Van'da babasıyla 2 kez telefonla görüştüğü, hastane yakınında yaptığı görüşmede, başhekimi kastederek "Neco'nın oradayız", emniyette ise açıkça "Bölge Trafik'teyiz" dediği saptandı. Raporda, Van Emniyet Müdür Yardımcısı Cemil Zafer'e 4 ay, Malatya'da şube müdürü Fatih Tuncay Akbaş, başkomiser Mesut Bilgeç, komiser yardımcısı Levent Okyay ve polis memuru Zülfü Sezikli'ye 24 ay kıdem durdurma Van Kaçakçılık Müdürü Tayfun Akbayrak'la polis Nurgün Öztürk'e kınama cezası istendi. 


</TEXT>
</DOC>
