<DOC>
<DOCNO> 251522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/ekonomi/eko01.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şüpheli para hareketleri yakın takibe alınacak 
</HEADLINE>
<TEXT>


MASAK, mali piyasaların veri tabanlarına doğrudan erişerek kara para incelemelerinde 'şüpheli fon hareketleri'nde yoğunlaşacak 


Maliye Bakanlığı Mali Suçları Araştırma Kurumu'nun MASAK yeni dönemde kara parayla mücadelesinde başlangıç noktasını, 'şüpheli fon hareketleri' oluşturacak. MASAK tarafından hazırlanan ve kara parayla mücadeleyi yeniden düzenleyen "Suç Gelirlerinin Aklanmasıyla Mücadele Kanun Tasarısı Taslağı'' üzerindeki çalışmalar sürüyor. 
Yeni düzenlemenin yasalaşmasının ardından, mali piyasaların aklama suçunda araç olarak kullanılmasının engellenmesi amacıyla devamlı bilgi akışı oluşturulacak. MASAK'ın diğer kamu kurumlarının veri tabanlarına doğrudan erişiminin sağlanması ile kara para incelemelerinde başlangıç noktası şüpheli fon hareketleri olacak ve buraya yoğunlaşılacak. 

Kara para kavramı değişiyor 
Taslakta kara paranın yerini "suç geliri'' kavramı alırken çıkar amaçlı suç örgütleri, terörle mücadele, bankacılık ve sermaye piyasası suçları ile organ alınması, saklanması ve zimmet de suç geliri kapsamına giriyor. 
Taslakta, 'suç gelirinin başkalarınca bilinerek iktisap edilmesi, değerlendirilmesi, dönüştürülmesi, devredilmesi, transferi, sınır ötesi harekete tabi tutulması veya niteliğinin, kaynağının, yerinin, hareketinin, zilyet ya da malikinin gizlenmesi, olduğundan değişik gösterilmesi' de aklama suçu olarak sayılıyor. 

Mali müşavirler ve kamu görevlilerine iki kat ceza 
MASAK'ın hazırladığı taslağa göre aklama suçunun, cürüm işlemek maksadıyla teşekkül oluşturanlar, idare edenler ya da bu teşekküle mensup kişiler ile memurlar, diğer kamu görevlileri ve belirli sektörlerde faaliyet gösteren kurumlarda çalışan mali müşavir, bağımsız denetçi, avukat, gümrük müşaviri ve yardımcılarınca işlenmesi halinde, Kanunda yer alacak cezalar bir misli artacak.Taslaktaki bir diğer maddeye göre, kendi kanunlarında müsaderesi, Hazine'ye ödenmesi, tahsili, devlete veya fona intikali öngörülmemiş olmak kaydıyla, suç geliri olarak sayılan suçlardan mahkumiyet kararı verilmesi halinde, suç geliri, nemaları ile birlikte veya ayrı ayrı, aklama suçundan mahkumiyet kararı durumunda ise nemalarıyla birlikte müsadere edilecek.Suç gelirleri ve nemalarının ele geçirilememesi halinde ise bunlara tekabül eden mal varlığı müsadereye tabi tutulacak.Terörle Mücadele ve Ateşli Silahlar ve Bıçaklar Hakkında Kanunlar ile Türk Ceza Kanunu'nun 403'üncü maddesindeki suçların teşekkül halinde işlendiği iddiasıyla hakkında dava açılan ve daha önce bu suçların birinden hakkında kesinleşmiş mahkumiyet kararı bulunan kişilerin mülkiyetinde veya zilyetliğinde bulunan ve davanın açıldığı tarihe kadar geçen 6 yıl içinde edinilen malvarlıklarına da tedbir konulabilecek.Suç gelirinin aklandığına dair ciddi şüphe ve emarelerin varlığı halinde, bankalar ve banka dışı mali kurumlar ile diğer gerçek ve tüzel kişiler nezdindeki kiralık kasa mevcutları da dahil, mal varlıkları üzerindeki tasarruf yetkisinin kaldırılmasına, varlıkların zaptına mahkeme tarafından karar verilebilecek. 
Gecikmesinde sakınca görülen hallerde, cumhuriyet savcıları da mal varlıklarına tedbir koyabilecek. 


</TEXT>
</DOC>
