<DOC>
<DOCNO> 295143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun46.html </URL>
<DATE> 2004/12/06/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
ABD, Felluce için olağanüstü önlemler almaya hazırlanıyor 
</HEADLINE>
<TEXT>

     Amerikan ordusu, geçen ay kanlı çarpışmaların ardından direnişçileri Felluce kentinde uzak tutmak için olağanüstü önlemler almaya hazırlanıyor. 
     Amerikan Boston Globe gazetesinde yer alan habere göre, ABD, Felluce kentinin giriş noktalarına yerleştireceği ''vatandaş işlem merkezlerinde'', kent sakinlerine DNA testi ve retina taraması yapmayı planlıyor. 
     Habere göre, direnişçileri kentten uzak tutmak ve çatışmalardan kaçan Felluce halkını seçimlerden önce kente geri getirmek isteyen Amerikan ordusu, Fellucelilere her zaman boyunlarına takmak zorunda oldukları ve ''ev adreslerini'' gösteren kimlik kartları dağıtacak. 
     Felluce'nin giriş noktalarındaki halkı otobüslerle kente taşımayı planlayan Amerikan ordusu, direnişçilerin intihar saldırıları düzenlerken kullandakları otomobilleri de kent içinde yasaklamayı planlıyor. 
     Boston Globe gazetesinin haberinde, geçen ayki şiddetli çatışmalarda yerle bir olan kente 300 bin kişiyi geri getirmeye çalışan Amerikan komutanlarının ayrıca, kentteki erkekleri askeri birlik tarzında toplayarak ücret karşılığında inşaat, tamir, su ve kanalizasyon ve diğer altyapı işlerinde çalıştırmayı planladıkları belirtiliyor. 
     Fellucelilerin çoğunun Amerikalıların Felluce'yi ''model kent'' yapma planından haberleri bulunmadığı belirtilirken, kent sakinlerinin direnişçiler Felluce'de iken kendilerini daha rahat ve özgür hissettikleri, oysa şimdi Amerikalılarla birlikteyken durumun böyle olmadığı da kaydediliyor. 
     
</TEXT>
</DOC>
