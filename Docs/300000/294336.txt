<DOC>
<DOCNO> 294336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/spor/spo05.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çetelerin belini kıracağız' 
</HEADLINE>
<TEXT>


Futbol Federasyonu Başkanı Levent Bıçakcı, kimsenin gözünün yaşına bakmayacaklarını, tribün terörünü kökünden kazıyacaklarını söyledi 


'Bunlara teslim olmayız' 
FUTBOLU şiddetin kıskacından kurtarmak için çalışmalarını yoğunlaştıran Futbol Federasyonu, dün Süper Lig takımlarının temsilcileri ile İstanbul'da bir toplantı yaptı. Yaklaşık iki saat süren zirvenin ardından çarpıcı açıklamalar yapan Federasyon Başkanı Levent Bıçakcı, "Futbol bir avuç çeteye teslim olamaz. Futbol rant elde etmek için tribünleri kuşatanların da tutsağı olamaz. O çetelerin belini kıracağız" dedi. 

'Azimliyiz, kararlıyız' 
SPOR sahalarını bu karanlık düşüncelerden temizlemek için kararlı olduklarını vurgulayan Bıçakcı, şöyle devam etti "Yılların ihmaliyle gelişen bu iğrençlikleri artık sadece nefretle karşılamak değil, yok etmek kararlılığındayız. Azimliyiz ve hazırlıklıyız. Şiddeti tribünden kovacağız. Futbolu güven ve huzur ortamıyla buluşturacağız. Yetkilerimizi sonuna kadar kullanacağız". 

Temizleme sözü verdi 
LEVENT Bıçakcı, olayların önüne geçilmesi adına hükümet, kulüpler ve kamuoyu ile ortak hareket ettiklerinin altını çizdi. Federasyon Başkanı, "Kimsenin gözünün yaşına bakılmayacak. Bu ilkel sahneleri artık hiç kimse görmek istemiyor. Futbola musallat olan bu baş belalarını tribünlerden defedeceğiz. Söz veriyorum korkuyu, endişeyi dağıtacak, tribün terörünü kökünden kazıyacağız" diye konuştu. 


</TEXT>
</DOC>
