<DOC>
<DOCNO> 264002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/spor/spo05.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırılacak çok rekor var 
</HEADLINE>
<TEXT>


Atina'da da Türk bayrağını göndere çektirerek, tarihe geçen ünlü haltercimiz Halil Mutlu, "62 kiloya geçerek, yaşımın getirdiği dezavantajı kapatacağım. Daha gidilecek çok yol var" dedi 

FUAT ERCAN, MURAT AĞCA, VEDAT DANACI 


"Ustam Naim'dir" 
HALTERDE üst üste üç olimpiyatta da altın alan dördüncü isim olan ve Naim Süleymanoğlu ile birlikte bu onuru paylaşan Halil Mutlu tarifi imkansız duygular yaşadığını söyledi. Pekin'de dördüncü altın madalyayı kazansa bile Naim Süleymanoğlu'nun her zaman ustası olarak kalacağını belirten Mutlu, "Ben Naim abinin açtığı yoldan ilerledim ve buralara kadar geldim. Burada önemli olan bayraktır, şampiyonluk sayısı değil. Her şey çalışarak olur, lafla peynir gemisi yürümez" diye konuştu. 

Hooijdonk hayranı 
REKOR kıramadığı için biraz buruk olduğunu belirten Mutlu, şöyle devam etti "Artık bu kiloda maksimum derecelere ulaştım. 62 kiloya geçerek yaşımın getirdiği dezavantajı kapatmayı düşünüyorum. O kiloda daha gidilecek çok yol, kırılacak çok rekor var" dedi. Bir ay sonra doğacak çocuğunun ve eşinin kendisine büyük motivasyon kattığını da belirten Mutlu, "Koyu Fenerbahçeliyim. Çocuğuma henüz isim belirlemedim. Ama Hooijdonk'u çok beğeniyorum. Adını koyamasam da takma adı olur." 

Rüştü'den sürpriz 
HALİL Mutlu'nun, altına ulaşmanın "mutluluğunu" dün sürpriz bir isim daha paylaştı. Ünlü sporcu, Fenerbahçe marşını çalan ve hiç susmayan telefonunun diğer ucunda Rüştü Reçber'le karşılaşınca çok sevindi. Milli kaleci, Halil'den 4. olimpiyat şampiyonluğu için devam etmesini isteyerek, "2008 Pekin'e seninle o mutluluğu paylaşmaya geleceğim" dedi. Halil Mutlu planlarını 2006 Dünya Şampiyonası'na göre yaptığını, Pekin için kesin kararını vermediğini sözlerine ekledi. 

Madalyasız gün 

Halterde ilk iki gün fırtına gibi esen Milli Takımımız dünü boş geçirdi. Bayanlar 58 kiloda Aylin Daşdalen dördüncü oldu 

Çinli Cnen şampiyon 
ATİNA Olimpiyatı'nda halterde ilk iki günde alıştığımız madalyayı dün kaçırdık. Bayanlar 58 kiloda podyuma çıkan Aylin Daşdelen, heyecanının kurbanı oldu ve dördüncü sırada kaldı. Koparmada 100 kiloyu ikinci hakkında kaldıran Daşdelen, 102.5 kiloda başarılı olamadı. Silkmede de 125 kiloyu ikinci denemesinde kaldıran sporcumuz, son hakkında 132.5 kiloyu yapamadı, toplamda 225 kilo ile dördüncü oldu. Çinli Chen 237.5 kiloyla altına uzandı. 

'Heyecanıma yenildim' 
OLİMPİYATTA madalyaya yakın isimler arasında gösterilen Aylin Daşdelen, hayatında ilk kez bir müsabakada bu kadar heyecanlandığını belirterek, "Podyuma çıktığımda titriyordum. 100 kiloyu yapamasaydım herhalde oturur, ağlardım. Ancak tüm Türk halkına söz veriyorum, ileriki yıllarda öyle rekorlar kıracağım ki, kimse bir daha kıramayacak" dedi. Gençlik ve Spor Genel Müdürü Mehmet Atalay da Daşdelen'e teşvik primi verileceğini açıkladı. 

ATİNA NOTLARI 
Thorpe şampiyon 
YÜZMEDE erkekler 200 metre serbestte Avustralyalı Ian Thorpe altın madalyaya ulaştı. Thorpe, 1.44.71'lik derecesiyle olimpiyat rekoru kırarak birinci oldu. Sydney 2000'in 3 altın ve 2 gümüş madalyalı yıldızı 2 gün önce de 400 metrede birinciliğe uzanmıştı. Erkekler 100 metre sırtüstünü ise ABDli Peirsol kazandı. 

Vaks'a soruşturma 
ULUSLARARASI Judo Federasyonu, İranlı judocu Ehud Vaks hakkında soruşturma başlattı. İki kez Dünya Şampiyonu olan Vaks, ilk maçta İsrailli rakibi çıkınca, politik gerekçelerle maçtan çekilmiş, daha sonra kilo fazlası olduğu iddia edilmişti. 

Irak süper 
ATİNA'DAKİ sürpriz galibiyetlerine Irak Futbol Takımı bir yenisini daha ekledi. Gruptaki ilk maçında Portekiz'i 4 - 2 yenen Irak, ikinci karşılaşmasında da Kosta Rika önünde 1 - 0'lık galibiyete ulaştı. 

Li'den tam isabet 
ATICILIKTA erkekler 10 metre havalı tüfek müsabakalarında yarışan Çinli Li Jie olimpiyat rekoru kırdı. Eleme müsabakalarında Li, 598 puanla rekora imza attı. Önceki rekor, 596 puanla Avusturyalı Wolfram Waibel'e aitti. 

Holm gözaltında 
DANİMARKALI yelkenci Nicklas Holm, aracıyla 45 yaşındaki bir İngiliz turiste çarpıp, ölümüne neden olduğu gerekçesiyle gözaltına alındı. 23 yaşındaki Holm, 2002 yılında ülkesinde yılın yelkencisi seçilmişti. 

Navratilova tarihe geçti 
ABD'li bayan tenisçi Martina Navratilova, Atina'da rekora imza attı. Çift bayanlarda ilk tur maçını partneriyle birlikte rahat kazanan 47 yaşındaki Navratilova, olimpiyatlara katılan en yaşlı tenisçi unvanını aldı. 

OKÇULUK 
Erkekler bireysel dalda ülkemizi temsil eden tek sporcu olan Hasan Orbay, ilk turda karşılaştığı İngiliz Laurance Godfrey'e 157 - 155'lik skorla yenilerek elendi. 

YELKEN 
Finn sınıfından Enver Adakan, dün yaptığı iki yarışta 22. ve 11. olarak genel klasmanda geriledi. Yelkencimiz, ilk altı yarış sonunda genel klasmanda 11.'liğe indi. 

BOKS 
60 kiloda ringe çıkan genç sporcumuz Selçuk Aydın, Bulgar Dimitar Stilianov karşısında fazla varlık gösteremedi ve 20 - 11 sayıyla yenilerek oyunlara veda etti. 57 kilodaki temsilcimiz Sedat Taşçı ise ilk turda Koreli Hwan Seok Jo karşısında başa baş bir mücadele sergilemesine rağmen 37 - 28 sayıyla yenilmekten kurtulamadı ve Atina'dan erken ayrıldı. 

GÜNÜN PROGRAMI 
OKÇULUK 
Bayanlar olimpik yay 2. tur müsabakaları 
11.15 Zekiye Keskin Şatır - 
Evangelia Psarra Yunanistan 

YELKEN 
13.00 Mistral - Ertuğrul İçingir 
3. ve 4. yarışlar , Laser - Kemal Muslubaş 
5. ve 6. yarışlar 

YÜZME 
Eleme Müsabakaları 
10.00 Erkekler 100 Metre Serbest 
Aytekin Mindan 
10.45 Bayanlar 200 Metre Kelebek 
Gülşah Gönenç 


</TEXT>
</DOC>
