<DOC>
<DOCNO> 294727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/soneko02.html </URL>
<DATE> 2004/12/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Unakıtan Kurumlar Vergisi'ni düşüreceğiz... 
</HEADLINE>
<TEXT>

     Maliye Bakanı Kemal Unakıtan, Kurumlar Vergisi'nin düşürüleceğini belirterek, ''Bunu sürekli olarak düşüreceğiz. Hiç merak etmeyin, o memleketlerdeki AB ülkeleri seviyeye kadar indireceğim ben bu Kurumlar Vergisi'ni'' dedi. 
     Bakan Unakıtan, Türk-Amerikan İşadamları Derneği'nin TABA düzenlediği ''Vergi Mevzuatında Uluslararası Yatırımlar Açısından Sağlanan ve Yatırım Ortamını İyileştiren Avantajlar'' konulu seminere eşi Ahsen Unakıtan'la birlikte katıldı. 
     Unakıtan, burada yaptığı konuşmada, Türkiye'nin, AB'ye üyelik müzakerelerine tarih almak için artık gün saymaya başladığını kaydederek, tarih alındıktan sonra görüşmelerin başlayacağını ve bunun her şeyin başlangıcı olacağını söyledi. 
     Türkiye'nin AB'ye girme kararlılığının çok daha önemli olduğuna işaret eden Bakan Unakıtan, Türkiye'nin AB'yi, Batı dünyasının bir değerler bütünü olarak gördüğünü belirtti. 
     Unakıtan, şöyle konuştu 
     ''Oranın kriterlerini aynen Türkiye'ye getirelim. Daha doğrusu Türkiye, AB'nin siyasi ve ekonomik kriterlerine sahip olsun. Mühim olan budur. Türkiye'nin, AB'nin siyasi ve ekonomik kriterlerini yakalaması lazım. Türkiye, ileri bir ülke olmak, onların seviyesine gelmek istiyorsa, o standartlara ulaşmak istiyorsa, o değerler bütününü hedef alıp, o kriterlere ulaşmalı. AB ile müzakerelere başlanır. Alırlar, almazlar... Müzakere çok zorlu geçer, o ayrı mesele. Ama biz hedefin içinde olmalıyız.'' 
     
     ''DAHA ALACAK ÇOK YOLUMUZ VAR'' 
     Unakıtan, Kasım ayı enflasyon rakamlarının bugün açıklandığını ve enflasyon oranının yüzde 9.8 çıktığını anımsatarak, Avrupa ülkelerine bakıldığında en yüksek enflasyon oranının Türkiye'de olduğunun görüleceğini söyledi. Unakıtan, ''Demek ki daha alacak çok yolumuz var. Türkiye'nin, bu istikrarı, başarıyı devamlı kılması lazım'' dedi AB kriterlerinin Türkiye için önemine işeret eden Unakıtan, Türkiye'nin normalleştiğini belirterek, şöyle devam etti 
     ''Başarılı falan diyoruz, ama esasında Türkiye normalleşiyor. Anormal bir hale gelmişti ve senelerdir de böyle anormal bir şekilde yaşadık. Türkiye esasında normalleşiyor. Türkiye'nin bu normalleşmeyi tam yakalayıp bunda kalıcı olması lazım. İçerideki vatandaşlarımız da dışarıdaki yatırımcılarımız da bunu bekliyor.'' Kemal Unakıtan, kalkınmada rakip olduğumuz ülkelerde ne varsa Türkiye'de de bunların yapılacağını söyledi. 
     AB'ye giren 15 ülkeyi incelediğinde, buradaki kurumlar ve gelir vergilerinin indirildiğini gördüğünü belirten Unakıtan, şu görüşleri dile getirdi 
     ''Artık bu çağdaş dünyada dolaylı ve dolaysız vergiler önem arz etmemeye başladı. Aslolan, ülkelerin ekonomik refahını yükseltmek. Biz Kurumlar Vergisi'ni düşüreceğiz ve sürekli olarak düşüreceğiz. Hiç merak etmeyin, o memleketlerdeki seviyeye kadar indireceğim ben bu Kurumlar Vergisi'ni. Gelir Vergisi'nde de aynı esasları yakalayacağız. Ben, kurumlar ve gelir vergilerinin nispetlerini her sene düşüreceğim.'' 
     
     AR-GE'NİN ÖNEMİ 
     Unakıtan, Türkiye'de AR-GE çalışmalarının önemine işaret ederek, ne kadar fazla araştırma yapılırsa, Türkiye'nin o kadar yatırım çekeceğini söyledi. 
     Türkiye'deki kayıt dışılığın fazlalığına dikkati çeken Unakıtan, yabancı sermayenin Türkiye'ye girişinin sağlanması için kayıt dışı probleminin halledilmesi gerektiğini vurguladı. 
     
</TEXT>
</DOC>
