<DOC>
<DOCNO> 253880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo06.html </URL>
<DATE> 2004/07/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Erdoğan Arıca 2 yabancı transfer daha yapacağız 
</HEADLINE>
<TEXT>

     Gençlerbirliği Bolu'nun Gerede ilçesinde yeni sezon hazırlıklarına başladı. Kampa izinli olan Youla, Skoko ve El Saka katılmadılar. 
     Gençlerbirliği kampın ilk gününde bin 580 rakımlı Kaya yaylasında kondisyon çalışması yaptı. Çalışmanın ilk bölümünde, orman içinde kros yaptılar. 
     Yaklaşık 1 saat süren antreman sonrası teknik direktör Erdoğan Arıca, 2 yabancı transferi daha yapacaklarını anlatarak, ''Çalışmalarımızın ilk etabını Ankara'da kendi tesislerimizde yaptık. İkinci etap için Bolu'yu tercih ettik. Güzel bir kamp geçirmek istiyoruz. Çünkü Avrupa'da da mücadele edeceğiz. Hiçbir futbolcumun sakatlanmasını göze alamam. Biz takım olarak lokal transferlerimizi tamamladık'' dedi Yabancı 2 futbolcu için transfer arayışları içinde olduklarına işaret eden Arıca, ''Transfer konusunda aceleci değiliz. Gerekli mevkilere gerekli transferleri yapmak istiyoruz. Gerede kampında hafta sonuna kadar tam kadro olacağız. Bu kampta yapacağımız çalışma ile ekip ruhunu ve grup bilincini yakalamayı hedefliyoruz. Gerede kampı, yeni transferlerin kaynaşmasını sağlayacak. Avusturya kampında 5 hazırlık maçı yapacağız'' diye konuştu. 
     Gerede kampında günde çift antreman yapacak Gençlerbirliği'nin Avusturya'da yapacağı kamptaki hazırlık maçlarının programı ise şöyle 
     ''18 Temmuz -Styrian Bölge Karması, 21 Temmuz Juventus İtalya SeriA , 22 Temmuz - FC Brunn Çek Cumhuriyeti 1. Ligi , 24 Temmuz Sturm Graz Avusturya 1. Ligi , 26 Temmuz Panathinaikos Yunanistan Birinci Lig '' Kırmızı-siyahlı kulübün Gerede Kampına izinli olan Youla, Skoko ve El Saka katılmadılar. Bu futbolcuların hafta sonuna kadar kampa katılacağı öğrenildi. 
     
</TEXT>
</DOC>
