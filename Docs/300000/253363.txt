<DOC>
<DOCNO> 253363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonspo22.html </URL>
<DATE> 2004/07/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Sakaryaspor Transferi erken bitirmeyi arzuladık, ama olmadı... 
</HEADLINE>
<TEXT>

     Birinci Süper Lig'in yeni takımlarından Sakaryaspor, transfer çalışmalarını istediği gibi gerçekleştiremedi. 
     Kulüp başkanı Selahattin Aydın, AA muhabirine yaptığı açıklamada, teknik direktör Necmettin Sert'in transfer çalışmalarının erken gerçekleştirilmediği yönündeki açıklamalarına katıldığını söyledi. 
     Transferde hedeflenen noktaya ulaşılamadığını, iç transferdeki başarının dış transferde tekrarlanamadığını ifade eden Aydın, ''Transferi erken bitirmeyi arzuladık, ama olmadı'' dedi. 
     Transferlerde gecikilmesine karşın, teknik heyetin istediği futbolcularla yapılan görüşmelerde aşama kaydedildiğini belirten Aydın, ''Geciktik, ama bu her şeyin sonu değil'' diye konuştu. 
     Aydın, Senegalli Pape Thiaw ile Trabzonsporlu Emre Toraman'dan cevap beklediklerini sözlerine ekledi. 
     
</TEXT>
</DOC>
