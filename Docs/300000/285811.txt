<DOC>
<DOCNO> 285811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo35.html </URL>
<DATE> 2004/11/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bosque Athletic Bilbao zorlu bir rakip, biz de ilerlemek için istekliyiz 
</HEADLINE>
<TEXT>

     Beşiktaş Teknik Direktörü Vicente Del Bosque, yarın UEFA Kupası grup maçında karşılaşacakları Athletic Bilbao'nun çok zorlu bir rakip olduğunu belirterek, ''Ama biz de Avrupa'da daha ileriye gitmek için istekliyiz'' dedi. 
     Del Bosque, BJK Nevzat Demir Tesisleri'nde düzenlediği basın toplantısında, Fenerbahçe maçında önemli bir 3 puan kazandıklarını kaydederek, ''Ama her şeyi yerine getirebilmiş değiliz. 3 aylık bir lig maratonundan çıktık, önümüzde daha 7 ay var. Şimdi UEFA Kupası maçları oynayacağız. Rakibimiz İspanya'da çok özel bir kulüp. Ne kadar zor bir takım olduğunu hepiniz biliyorsunuz. Rakibimiz ne kadar güçlü olursa olsun, biz de Avrupa'da daha ileriye gidebilmek için çok istekliyiz'' diye konuştu. 
     Athletic Bilbao'nun, İspanya Ligi'ndeki gidişatı nedeniyle UEFA Kupası'na daha çok önem verdiğini vurgulayan İspanyol teknik adam, ''UEFA Kupası'na ilgileri var. Parma, geçen maçta yedek oyuncuları ile oynadı. Ama Athletic Bilbao as takımıyla çıktı ve ligde yedekleri oynattı. Athletic Bilbao, UEFA Kupası'nda iyi bir sonuç bekliyor. Ama dikkatli olsunlar, İspanya Ligi de kolay değildir'' şeklinde konuştu. 
     Athletic Bilbao'nun şu ana kadar yaptığı maçlarda, devamlılığı olan bir takım olduğunu kanıtladığını ifade eden Del Bosque, şunları söyledi 
     ''Parma'ya karşı iyi bir maç çıkardılar. Urzaiz gibi hava toplarında çok iyi olan bir oyuncuları var. Yeste, kişisel özelliklerini konuşturarak, maçı lehlerine çevirebilecek oyuncu. Orta sahada iyi oyuncuları var. Del Horno defansta oldukça kuvvetli. Karanka defansın ortasında oynadığı zaman oldukça kuvvetli bir takım haline geliyorlar. Javi Gonzales'in gelmemesi ne avantaj, ne dezavantaj. Yerine oynayacak oyuncular var. Bilbao takımına oldukça saygı duymamız ve dikkatli olmamız gerekli.'' 
     
     ''EN İYİ ŞEKİLDE TEMSİL EDECEĞİZ'' 
     Athletic Bilbao karşısında, şu ana kadar oynadıkları gibi mücadele edeceklerini ve agresif olacaklarını anlatan Del Bosque, ''Bu agresiflik tabii ki futbolun içinde bir agresiflik olacak. Türk futbolunu Avrupa'da en iyi şekilde temsil etmeye çalışacağız'' dedi. 
     ''Futbolda her maç kazanılabilir veya kaybedilebilir. Önemli olan bizim kazanmaya inanmamız'' diyen Del Bosque, bir soru üzerine de grupta 6 puan alan takımın bir üst tura çıkabileceğini söyledi. 
     Del Bosque, kadroda değişiklik yapıp yapmayacağı ve Cordoba'yı oynatıp oynatmayacağı ile ilgili soruya da ''Çok geniş bir kadroya sahibiz. Uzun haftalar boyunca maç oynayacağız. Bazı oyuncuların değişmesi normal. Kim düşünebilirdi ki Mustafa ve Emre uzun bir aradan sonra böyle bir form gösterecek Cordoba'ya gelince, önemli olan onun iyi olması ve bizimle birlikte antrenman yapması. İhtiyaç hissettiğimiz maçta onu kullanacağız'' diye cevap verdi. 
     Bu arada, Del Bosque'nin basın toplantısını İspanyol gazeteciler de takip etti. 
     
</TEXT>
</DOC>
