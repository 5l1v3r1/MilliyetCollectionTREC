<DOC>
<DOCNO> 293541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur20.html </URL>
<DATE> 2004/11/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Yemek imalathanesinde çalışan 4 kişi zehirlenerek öldü 
</HEADLINE>
<TEXT>

     Şişli'deki bir yemek imalathanesinde çalışan 4 kişi, zehirlenerek öldü. 
     Alınan ilk bilgilere göre, Esentepe Bahar Sokak'ta faaliyet gösteren bir yemek imalathanesinde çalışan Cesim Kılıç 18 , Özel Gültepe Ensar Hastanesi'ne, kardeşi Ercan Kılıç 16 ile Mustafa Pala 23 ve kardeşi Mahmut Pala 15 da Şişli Etfal Eğitim ve Araştırma Hastanesi'ne ölü olarak ulaştırıldı. 
     Şişli'deki bir yemek imalathanesinde çalışan 4 kişinin ölümüne, bacadan sızan karbonmonoksit gazının neden olduğu belirtildi. 
     Esentepe Mahallesi Bahar Sokak'taki 5 katlı binanın alt katında faaliyet gösteren ''Mutfak Yemek''in gece vardiyasında çalışan Nedip Kılıç 17 , gündüz görev yapacak kuzenleri Cesim Kılıç 18 ve Ercan Kılıç 16 ile Mustafa Pala 23 ve kardeşi Mahmut Pala'yı 15 uyandırmak üzere saat 08.30 sıralarında üst kattaki odaya girdi. 
     Uzun süre çaba göstermesine rağmen kendilerinden geçen bu kişileri uyandıramayan Nedip Kılıç, durumdan diğer iş arkadaşlarını ve polisi haberdar etti. 
     Bunun üzerine Özel Gültepe Ensar Hastanesi'ne ulaştırılan Cesim Kılıç ile Şişli Etfal Eğitim ve Araştırma Hastanesi'ne kaldırılan Ercan Kılıç, Mustafa Pala ve Mahmut Pala'nın zehirlenerek öldükleri anlaşıldı. 
     Olay yerinde polis, sağlık ve İGDAŞ görevlilerince yapılan incelemede, yemek imalathanesinde kullanılan şofbenin bacasının işçilerin uyudukları odadan geçtiği ve bacada tahrip olan yerlerden sızan karbonmonoksit gazının da zehirlenmeye neden olduğu belirlendi. 
     Bu arada, aynı odada kalan Nedip Kılıç ve Mustafa Pala'nın 2 gün önce de rahatsızlandıkları, Kılıç'ın durumu hafif atlattığı, hastaneye kaldırılan Pala'ya serum verildiği ve taburcu edildiği, ancak rahatsızlığının sebebinin söylenmediği öne sürüldü. 
     Öte yandan, Özel Gültepe Ensar Hastanesi ile Şişli Etfal Eğitim ve Araştırma Hastanesi'nde bulunan cenazeler, otopsi işlemleri için Adli Tıp Kurumu'na nakledildi. 

     
</TEXT>
</DOC>
