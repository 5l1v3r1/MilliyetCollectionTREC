<DOC>
<DOCNO> 266169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/siyaset/asiy.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TSK'dan 30 Ağustos'a görkemli kutlama... 
</HEADLINE>
<TEXT>


Ankara'da TSK sergisi açılacak. Birçok sanatçının katılacağı konserlerin yanı sıra Harbiyeliler de "Zafer Coşkusu Yürüyüşü" düzenleyecek 

ANKARA Milliyet 


Türk Silahlı Kuvvetleri, 30 Ağustos Zafer Bayramı nedeniyle görkemli törenlere imza atacak. 
Ankara'da 26 ve 27 Ağustos'ta Atatürk Kültür Merkezi'nde TSK sergisi açılacak. 28 Ağustos'ta saat 17.00'de Harbiyeliler Kara Harp Okulu'nun içinden başlayarak, Kızılay güzerg hını izleyerek 19 Mayıs Stadyumu'nda son bulacak "Zafer Coşkusu Yürüyüşü" gerçekleştirecek. Aynı gün saat 20.00'de de Vedat Dalokay Parkı'nda konser düzenlenecek. 
Jandarma Genel Komutanlığı Bandosu'nun da hazır bulunacağı konserde Muazzez Abacı ve Selahattin Alpay ile Nahide Tokgöz sahne alacak. Aynı isimler 29 Ağustos saat 20.00'de de Altınpark'ta konser verecek. Aynı gün Armoni Mızıka Komutanlığı Kuğulu Park'ta, Deniz Kuvvetleri Komutanlığı Bandosu Çayyolu'nda, Hava Kuvvetleri Komutanlığı Bandosu Akköprü Migros'ta, Zırhlı Birlikler Okul Komutanlığı Bandosu Vedat Dalokay Parkı'nda, Mehtaran Bölüğü Keçiören Atatürk Parkı'nda saat 19.00'da halk konserleri verecek. 
30 Ağustos'ta Hipodrom'da düzenlenecek resmigeçit törenleri saat 11.00'de başlayacak. 31 Ağustos'ta da Sertab Erener, Muazzez Ersoy ve Halk Dansları Topluluğu Hipodrum'da saat 19.30'da konser verecek. 

Afişler bugün asılacak 

Genelkurmay Başkanlığı, Ankara'da kiraladığı billboardları, "Zafer Bayramı Kutlu Olsun, Nöbetteyiz", "Halkımızın Güvenliği Her Şeyin Üzerinde" sloganlarının yer aldığı afişlerle süsleyecek. Yürüyüş için de "Zafer coşkusunu birlikte yaşamak için yürüyoruz" sloganının kullanıldığı afişler bugünden itibaren asılacak. 


</TEXT>
</DOC>
