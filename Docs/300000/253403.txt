<DOC>
<DOCNO> 253403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur33.html </URL>
<DATE> 2004/07/06/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Alaattin Çakıcı'nın yeğeni tutuklandı... 
</HEADLINE>
<TEXT>

     Alaattin Çakıcı'nın yeğeni Adem Çakıcı'nın da aralarında bulunduğu 4 kişi tutuklandı. 
     Alınan bilgiye göre, Emniyet'teki işlemlerinin ardından Cumhuriyet Savcılığı'na sevk edilen Adem Çakıcı, Cem Akarsu, Ozan Güngören ve Murat Aydın Şakir, ''4422 sayılı Çıkar Amaçlı Suç Örgütleriyle Mücadele Kanunu'na muhalefet'', ''Ruhsatsız silah taşımak'', ''Pasaportta ve kimlikte sahtecilik'' suçlamalarına ilişkin, tutuklanmaları istemiyle mahkemeye gönderildi. 
     İstanbul Nöbetçi 12. Ağır Ceza Mahkemesi'nde yeniden sorgulanan 4 kişi, tutuklanarak cezaevine konuldu. Bu kişilerden bazılarının ifadelerinde, Onur Özbizerdik'i kaçıracakları yönündeki iddianın doğru olmadığını, bu kişiyi sadece aynı yerlerde karşılaşmamak amacıyla takip ettiklerini anlattıkları öğrenildi. 
     Bazı zanlıların ayrıca, Alaattin Çakıcı'ya yakın birisiyle elektronik posta yoluyla haberleştikleri de ileri sürüldü. 
     
</TEXT>
</DOC>
