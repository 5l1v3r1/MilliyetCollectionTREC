<DOC>
<DOCNO> 276466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko01.html </URL>
<DATE> 2004/10/01/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çukurova Grubu, ödeme tablosunun revize edilmesini istedi 
</HEADLINE>
<TEXT>

     Çukurova Holding'in, TMSF'den sonra Yapı ve Kredi Bankası'na da ilk taksit ödemesini 11 Ekim'e kadar yapacağını bildirdiği açıklandı. 
     Yapı ve Kredi Bankası'ndan Borsa'ya gönderilen açıklamada, Çukurova Holding'in dün taraflarına tebliğ edilen 29 Eylül 2004 tarihli yazısına yer verildi. 
     Çukurova Grubu ile Yapı Kredi arasında 20 Temmuz 2004 tarihinde imzalanan Finansal Yeniden Yapılandırma Sözleşmesi'ne FYYS ek sözleşme gereğince yapılacak ilk ödemenin, aynı tarihli özel durum açıklamalarında Eylül ayının ilk haftasında olacağının belirtildiği anımsatılarak, şöyle denildi 
     ''Çukurova Holding'ten 24 Ağustos 2004 tarihinde alınan yazıda ise, yazıda belirtilen nedenlerden dolayı, ilk ödemenin Eylül ayının ikinci yarısında yapılacağı ifade edilmiştir. 
     Bu defa, Çukurova Holding'den bankamıza 30 Eylül 2004 tarihinde ulaşan yazıda, özet olarak ilk ödemenin 11 Ekim 2004 tarihine kadar yapılacağı bildirilmekte ve buna bağlı olarak ödeme tablosunun revize edilmesi talep edilmektedir.'' Yazıda belirtilen hususların banka yetkili organlarınca değerlendirileceği ifade edilen açıklamada, değerlendirme sonucu alınan kararların kamuya açıklanacağı duyuruldu. 
     Çukurova Grubu, Tasarrufu Mevduatı Sigorta Fonu'na TMSF dün yapılması gereken ilk ödemesini 11 Ekim tarihine kadar yapabileceğini bir mektupla Fon'a bildirmişti. 
     Çukurova Grubu'nun Pamukbank'ın Tasarruf Mevduatı Sigorta Fonu'na TMSF devrinden ve Yapı ve Kredi Bankası'na olan kredi borçlarından dolayı yapacağı ödemenin ilk taksidi, 115 milyon doları Yapı Kredi Bankası'na ve 15 milyon doları da TMSF'ye olmak üzere toplam 130 milyon dolar düzeyinde bulunuyor. 
     
     YAPI KREDİ'DEN FİSKOBİRLİK'E İCRA TAKİBİ... 

     Öte yandan Yapı ve Kredi Bankası, kullandırdığı krediler ödenmediği gerekçesiyle Fındık Tarım Satış Kooperatifleri Birliği FİSKOBİRLİK aleyhine icra takibine geçtiğini açıkladı. 
     Yapı ve Kredi Bankası'ndan Borsa'ya gönderilen açıklamada, 3186 sayılı Yasa'nın 17. maddesi gereğince Giresun Şubesi tarafından Fındık Tarım Satış Kooperatifleri Birliği Fiskobirlik lehine kullandırılan kredilerden kaynaklanan banka alacağının, tüm girişimlere rağmen bugüne kadar ödenmemiş olması ve 4572 sayılı Yasa'nın geçici 1 E maddesi gereği Hazine tarafından yapılması gereken işlemlerin yapılmamış olması nedeniyle, Hazine aleyhine açılan dava neticesi tahsil edilecek alacak ile tahsilde tekerrür oluşturmamak üzere Fiskobirlik aleyhine dün icra takibine başlandığı bildirildi. 
     Açıklamada, yasal süreç içerisinde meydana gelecek değişikliklerin ayrıca duyurulacağı belirtildi. 
     
</TEXT>
</DOC>
