<DOC>
<DOCNO> 269008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/soneko12.html </URL>
<DATE> 2004/09/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Verheugen, 8 Eylül'de İzmir'e gelecek... 
</HEADLINE>
<TEXT>

     Avrupa Birliği AB Komisyonu'nun Genişlemeden Sorumlu Üyesi Günter Verheugen'in, Ege Sanayici ve İşadamları Derneği'nin ESİAD davetlisi olarak 8 Eylül Çarşamba günü İzmir'e geleceği bildirildi. 
     ESİAD'dan yapılan açıklamaya göre, aralarında Avrupa Komisyonu Türkiye Delegasyonu Başkanı Dr. Hansjörg Kretschmer ve yabancı gazetecilerin de bulunduğu bir heyetle İzmir'e gelecek olan Verheugen, İzmir Valisi Yusuf Ziya Göksu ve Büyükşehir Belediye Başkanı Aziz Kocaoğlu'nu ziyaret edecek. 
     Daha sonra İzmir Barosu ve bazı sivil toplum kuruluşlarının yetkilileriyle bir araya gelecek olan Verheugen, ESİAD Yönetim Kurulu ve Yüksek İstişare Konseyi Başkanlık Divanı üyeleriyle öğlen yemeğinde görüş alışverişinde bulunacak, düzenlenecek basın toplantısına katılacak. 
     ESİAD Yönetim Kurulu Başkanı Mehmet Ali Kasalı, Verheugen'in ziyaretinin önemine değinerek, Kasım ayından itibaren yeni Avrupa Komisyonu'nda da Girişim ve Sanayiden Sorumlu Başkan Yardımcısı olarak görev yapacak olan Günter Verheugen'e, Türkiye'nin Avrupa Birliği üyeliğine ve reform sürecine ilişkin görüşlerini aktaracaklarını bildirdi. 
     
</TEXT>
</DOC>
