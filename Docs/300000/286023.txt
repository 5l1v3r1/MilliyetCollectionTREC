<DOC>
<DOCNO> 286023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun43.html </URL>
<DATE> 2004/11/04/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
AB zirvesi... ''Türkiye'ye Aralık zirvesi öncesi görüş bildirlecek'' 
</HEADLINE>
<TEXT>

     Avrupa Parlamentosu Başkanı Josep Borrell, AB Konseyi'nin Türkiye ile tam üyelik müzakerelerinin başlatılmasına ilişkin karar vereceği Aralık ayındaki AB zirvesinden önce, Avrupa Parlamentosu'nun görüş bildireceğini açıkladı. 
     AB zirvesi çerçevesinde üye ülkelerin devlet ve hükümet başkanlarıyla görüştükten sonra bir basın toplantısı düzenleyen Borrell, Türkiye konusunda verilecek karar öncesinde Avrupa Parlamentosu'nun susmasının aykırı paradoksal olacağını söyledi. 
     Avrupa Parlamentosu'nun nasıl bir karar alacağı konusunda bir fikri olmadığını belirten Borrell, Parlamento Başkanı olarak Türkiye'ye gideceğini de ifade etti. 
     
     TÜRKİYE KONUSUNDA TAVIR BELİRLENECEK 

     Avrupa Parlamentosu Başkanı Josep Borrell, Parlamento'nun yıl sonundan ve AB zirvesinden önce Türkiye konusunda tavır belirleyeceğini açıkladı. 
     AB zirvesi çerçevesinde üye ülkelerin devlet ve hükümet başkanlarıyla görüştükten sonra bir basın toplantısı düzenleyen Borrell, ele alınan konular hakkında bilgi verdi. 
     Avrupa Parlamentosu'nun yıl sonundan önce iki önemli konuda karar tasarısını oylayacağını söyleyen Borrell, bunlardan birincisinin Avrupa Anayasası konusunda gerçekleşeceğini, ikincisinin Türkiye'ye ilişkin olacağını belirterek, İspanyolca yaptığı konuşmanın Fransızca tercümesine göre özetle şöyle konuştu 
     ''Hukuki açıdan Avrupa Parlamentosu'nun şimdi Türkiye'nin AB'ye katılımı konusunda görüş bildirmesi gerekli değil. Neticede Avrupa Parlamentosu'nun kararı belirleyici olacak. Parlamento'nun onayı olmadan AB'ye yeni bir katılım olmayacak. Avrupa Parlamentosu bu sürecin anahtarını elinde bulundurduğuna göre başlangıçta Parlamento'nun susması aykırı paradoksal olur. Bu nedenle, AB Konseyi Türkiye konusunda bir karar almak için toplanmadan önce Avrupa Parlamentosu bu konuda bir karar tasarısını oylayacak ve Avrupa vatandaşlarının temsilcilerinin tavrını belirleyecek. Çok samimi olarak söylüyorum, bu kararın içeriğinin ne olacağını bilmiyorum, söyleyemem ama tartışma çok ilginç olacak ve hükümetler karar belirlemeden önce, bu tartışma vatandaşların ne düşündüğünü yansıtacak. Avrupa Parlamentosu Başkanı Türkiye'ye ziyarette bulunarak belirlenecek olan bu tavırı Türk vatandaşlarına anlatacak. Bunu, şimdiden, kararın sonucunun ne olacağını bilmeden söylüyorum. Parlamento'nun söyleyeceğini söylemesi ve Parlamento Başkanı'nın bu tavrı Türkiye'ye aktarması kaçınılmazdır.'' Borrell, bir soru üzerine, Avrupa Parlamentosu'nun kararının hukuki açıdan değilse de siyasi açıdan dikkate alınması gerekeceğini, bunun nasıl olacağının görüleceğini, Avrupa Parlamentosu'nun kendisini ifade etmesi gerektiğini anlattı. 
     
</TEXT>
</DOC>
