<DOC>
<DOCNO> 250635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur35.html </URL>
<DATE> 2004/06/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ankara Emniyet Müdürü Patlayan bomba ses bombası 
</HEADLINE>
<TEXT>

     Ankara Emniyet Müdürü Ercüment Yılmaz, iki polis memuru ile bir sivil vatandaşın yaralanmasına yol açan patlamanın, ses bombasından kaynaklandığını bildirdi. 
     Yılmaz, Hilton Oteli yakınlarında Billur Sokak'ta meydana gelen patlamaya, ses bombasının yol açtığını ifade etti. Yılmaz, ses bombasının, polis memurlarının yaklaştığı sırada patladığını, paketin kurcalanmasını söz konusu olmadığını kaydetti. 
     Şu ana kadar patlamanın sorumluluğunu üstlenen bir örgüt olmadığını bildiren Ercüment Yılmaz, saldırganların yakalanması amacıyla çalışmaların başlatıldığını söyledi. 
     Patlama sonrasında Hilton Oteli ve çevredeki güvenlik önlemlerinin artırılmadığını, planlanan önlemlerin uygulanmasına devam edildiğini ve edileceğini açıklayan Emniyet Müdürü Yılmaz, ''Normal güvenlik önlemleri devam ediyor'' dedi. 
     Bu arada, Hilton Oteli'nin önünde bulunan Billur Sokak, Tahran Caddesi köşesinden itibaren bariyerlerle araç ve yaya trafiğine kapatıldı. 
     Olay Yeri İnceleme Ekipleri'nin sokaktaki çalışması da tamamlandı. Elde edilen deliller, incelenmek üzere polis kriminal laboratuvarına gönderildi. 
     Patlamanın ardından, Hilton Oteli'nin ana girişi de kapatıldı. Otele girişler, servis ve garaj kapılarından gerçekleştiriliyor. 
     Öte yandan, olay yerine gelen yaralı polis memurlarından Bekir Bayar'ın eşi, diğer polis memurları tarafından, eşinin hafif şekilde yaralandığı ifade edilerek teselli edilmeye çalışıldı. 
     
     ANKARA EMNİYET MÜDÜRLÜĞÜ'NÜN AÇIKLAMASI 

     Olayla ilgili olarak Ankara Emniyet Müdürlüğü'nden yapılan yazılı açıklamada, Emniyet Haber Merkezi'ne saat 11.10'da Dışişleri Bakanlığı karşısındaki parkta, Milli Eğitim Bakanlığı önünde ve Billur Sokak merdivenlerinde şüpheli paket bulunduğu ihbarı geldiği ifade edildi. 
     Yapılan incelemeler sonucunda ilk iki ihbarın asılsız çıktığı belirtilen açıklamada, şu ifadelere yer verildi 
     ''Güvenlik ekipleri Billur Sokak'taki ihbarı incelemek üzere olay mahalline intikal ettikleri sırada, saat 11.15'te patlama meydana gelmiş, yapılan ilk incelemelerde patlamaya bir ses bombasının sebep olduğu anlaşılmıştır. 
     Patlama sırasında yaralanan iki polis memurunun tedavisi devam etmektedir. 
     Patlama olayıyla ilgili tahkikat titizlikle sürdürülmektedir. Emniyet birimlerimiz gerekli bütün tedbirleri almıştır. Dolayısıyla vatandaşlarımızın herhangi bir endişeye kapılmalarına gerek yoktur.'' 

     
</TEXT>
</DOC>
