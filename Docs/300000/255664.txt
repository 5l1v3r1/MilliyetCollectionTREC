<DOC>
<DOCNO> 255664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonsiy06.html </URL>
<DATE> 2004/07/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Askerden sonra polis, memur ve işçi de zam istedi 
</HEADLINE>
<TEXT>

     ANKARA Milliyet 

Genelkurmay İkinci Başkanı Orgeneral İlker Başbuğ'un, Başbakan Recep Tayyip Erdoğan'a gönderdiği mektupla Türk Silahlı Kuvvetleri personeline zam istemesi bu yöndeki talepleri tetikledi. Askerin ardından polis dahil birçok kamu çalışanı zam talebinde bulunmaya başladı. 
     Başbuğ'un mektubunun ardından, Genelkurmay Başkanı Orgeneral Hilmi Özkök'ün önceki gün Başbakan'la yaptığı görüşmede de askerin zam talebi gündeme geldi. NTV'nin haberine göre, Türk Silahlı Kuvvetleri'nden sonra polisler de maaşlarına zam istedi. Basın mensuplarına isimlerini vermeden açıklama yapan polisler, önce her rütbeden emniyet mensubunun temmuzda alacağı mevcut maaş listelerini gösterdi. 
     Çalışma koşullarının son derece ağır ve riskli olduğunu belirten polisler, hizmeti 40 yıl olan genel müdür yardımcılarının 2 milyar 85 milyon, 25 yıllık polis memurlarının bir milyar 13 milyon lira maaş aldığını belirtiyorlar. Listeye göre 46 yıl hizmet yılı olan emniyet genel müdürü iki milyar 800 milyon lira maaş alırken, 40 yıl boyunca hizmet veren emniyet genel müdür yardımcıları 2 milyar 85 milyon lira, 40 yıllık daire başkanları ve il emniyet müdürleri bir milyar 922 milyon lira maaş alıyor. 30 yıllık emniyet müdürlerinin maaşları da kademelere göre bir milyar 414 milyon liradan, bir milyar 273 milyon lira arasında değişiyor. 30 yıllık emniyet amiri bir milyar 174 milyon lira, 30 yıllık başkomiser bir milyar 97 milyon lira ve 25 yıllık polis memuru da bir milyar 13 milyon lira maaş alıyor. 
     Mesai ve tatil kavramı olmadan çalıştıklarını söyleyen polisler, can güvenliği riskinin de hesaba katılmadığını ifade ettiler. Trilyonlara varan suçlarla mücadele ettiklerini anlatan polisler, maaş sorunun bir an önce çözülmesini istediler. 
     Asker ve polislerin yanısıra işçi ve memur temsilcileri de zam talebinde bulundu. Zam talebinde bulunanların görüşleri şöyle 
     Türk-İş Başkanı Salih Kılıç "Kamu işçilerinin çoğu yoksulluk sınırının altında çalışıyor. İşçilerin yüzde 80'i, 600-700 milyon liraya çalışıyor. Bu yoksulluk sınırının yarısı bile değil." KESK Başkanı Sami Evren "Kimse açlık sınırının altında ücret almasın. Tüm çalışanların maaşı iyileştirilsin. Ben 23 yıllık öğretmenim aldığım maaş 840 milyon lira." Türk Eğitim-Sen Genel Başkanı Şuayip Özcan "Genelkurmay Başkanlığı mensuplarının aldığı ücretlerin azlığına işaret ediyor. Ancak Türkiye'de diğer kamu çalışanları göz önüne alındığında gerek asker gerekse de emniyettekiler daha iyi ücret alıyor. Gelir adaletsizliğinin ortadan kaldırılması gerekiyor." 

     
</TEXT>
</DOC>
