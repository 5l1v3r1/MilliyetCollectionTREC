<DOC>
<DOCNO> 283375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun20.html </URL>
<DATE> 2004/10/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Almanya, Türkiye'ye referandumu tartışıyor 
</HEADLINE>
<TEXT>

     Almanya'da iktidarda bulunan Sosyal Demokrat Parti SPD ve Birlik 90 Yeşiller Partisi, istendiği takdirde referendumların düzenlenmesini öngören bir yasa tasırısını görüşüyor. 
     SPD Genel Başkanı Franz Müntefering ve Yeşiller Partisi Eşbaşkanı Reinhard Bütikofer, tasarının kabul edilmesi halinde gelecek yıl Avrupa Anayasası hakkında referandum yapılabileceğini bildirdiler. 
     Müntefering, önemli konularda Federal Meclis Bundestag ve Federal Eyalet Temsilcileri Meclisi'nin Bundesrat 3'te 2'lik çoğunluğuyla referandum yapılması kararı alınabilmesinin öngörüldüğünü, ancak Türkiye'nin AB üyeliği gibi genel devletler hukuku çerçevesine giren konularda referandum yapılmasının öngörülmediğini belirtti. 
     Bu arada, Hıristiyan Sosyal Birlik Partisi CSU Federal Meclis Grubu Başkanı Michael Glos, Hür Demokrat Parti FDP yönetimini, Türkiye'nin AB üyeliği konusunda referandum yapılmasına karşı çıktığı için eleştirdi. 
     Glos, yaptığı açıklamada, FDP'nin ''iki yüzlü'' davrandığını belirterek, bir yandan Federal Meclis'te referandum yapılmasını istediğini, diğer yandan ise ''konu somut hale geldiğinde'' kendine güvenmediğini öne sürdü. 
     FDP'nin, özellikle Alman halkı için bu kadar önemli bir konuda referandum yapılmasına karşı çıkmasını anlayamadığını ifade eden Glos, FDP'nin daha önce yaptığı açıklamalarda, Türkiye ile AB üyelik müzakerelerine başlanmasını erken bulduğunu belirttiğini, şimdi ise müzakere sürecini desteklediğini kaydetti. 
     
     GLOS TÜRKİYE'NİN ÜYELİĞİ KÖTÜ SONUÇLAR DOĞURUR 
     Alman Hıristiyan Sosyal Birlik Partisi'nin CSU federal meclis grup başkanı Michael Glos, ''Türkiye'nin AB üyeliğinin tüm Avrupa için çok kötü sonuçlar doğuracağını'' iddia etti. 
     Glos, bugün başkent Berlin'de Başbakan Recep Tayyip Erdoğan, Fransa Cumhurbaşkanı Jacques Chirac ve Almanya Başbakanı Gerhard Schröder arasında yapılacak üçlü görüşme öncesindeki açıklamasında şu görüşleri savundu 
     ''Schröder ve Chirac, Türkiye'nin AB üyeliğini desteklemeye devam etmek istiyorlar. Almanya ve Fransa'da halkın çoğunluğunun açıkça Türkiye'nin AB üyeliğine karşı olması kendilerini pek ilgilendirmiyor olsa gerek. Alman hükümetinin politikası yanlıştır. Türkiye'nin AB üyeliği Avrupa ve Almanya için çok kötü sonuçlar doğuracaktır. Eğer AB entegrasyon derinliğini korumak istiyorsa böyle büyük ve büyük bölümü Avrupa'ya ait olmayan bir tarım ülkesi ile müzakerelere başlamamalı.'' Almanya'nın Türkiye için en fazla para ödeyecek ülke olacağını, bu nedenle Türkiye'nin AB üyeliğini neden bu kadar desteklediğini anlayamadığını ifade eden Glos, ''Hükümet akıllanmalı. AB zirvesinde Türkiye ile üyelik müzakerelerine başlanmasına karşı çıkmalı. Sadece bu şekilde Almanya'nın çıkarları doğrultusunda davranmış ve Alman halkının çoğunun görüşüne saygı duymuş olacaktır. Hükümet bu tutumunda ısrar ederse referanduma ihtiyacımız var'' dedi. 
     Glos, Türkiye ile işbirliğini geliştirmek ve ülkedeki gelişmeleri destekleyebilmek için ''imtiyazlı ortaklığın'' en iyi yol olduğunun Türk hükümetine anlatılması gerektiğini belirtti. 
     
</TEXT>
</DOC>
