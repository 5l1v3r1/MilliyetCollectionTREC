<DOC>
<DOCNO> 277191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy19.html </URL>
<DATE> 2004/10/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
DSP lideri "CHP ile YTP'nin biraraya gelmesi birleşme değil" 
</HEADLINE>
<TEXT>

     DSP Genel Başkanı Zeki Sezer, YTP'nin CHP'ye katılma kararını değerlendirirken, ''CHP ile YTP'nin biraraya gelmesine, iki partinin birleşmesi gözüyle bakmak ne kadar doğru bilemiyorum. Çünkü YTP ayrılıkçı harekettir'' dedi. 
     DSP Genel Merkezi'nden yapılan yazılı açıklamaya göre, Sezer, bugün bir televizyon kanalında CHP-YTP birleşmesine ilişkin değerlendirmelerde bulundu. 
     Açıklamaya göre, Sezer, CHP ile YTP'nin biraraya gelmesine, iki partinin birleşmesi gözüyle bakmanın ne kadar doğru olup olmadığını sorarak, ''Çünkü YTP ayrılıkçı harekettir. 57. Hükümet döneminde DSP'yi parlamento grubundan bölerek ayrılmış bir arkadaş grubudur'' dedi. 
     YTP'nin uzunca bir süre kendini parti olarak adlandıramadığını, Yeni Türkiye, Yeni Türkiye Hareketi gibi söylemleri kullandıklarını ifade eden Sezer, şunları kaydetti 
     ''Seçimlere girip çıktılar. Gördüler ki partileşemediler. Birleşme, o hareketin kendini fesih uygulamasını, böyle bir kılıfa büründürmesinin çalışmasıdır. YTP yöneticilerinin, CHP içerisinde ne kadar etkin olabileceklerini zaman gösterecek. 
     Uzunca bir süredir siyasette bulunan, çok da başarılı olamamış bir takım isimlerin, dönüp dolaşıp kendilerine yer edinmek için birleşmeden, bütünleşmeden, hele hele ilke çerçevesinde alınmış kararlar olmaksızın söz etmelerinin sinerji yaratmak bir tarafa, CHP'nin içinde var olan hiziplere yeni bir hizip eklenir mi kaygısı var.'' DSP'nin CHP ile birleşmeye kapalı olup olmadığına ilişkin olarak da Sezer, iki partinin de farklı olduğunu ifade ederek, CHP ile DSP'nin birbirlerinin varlığına saygı duyması ve solu kendi açılarından büyütmenin yolunu araması gerektiğini vurguladı. 
     
</TEXT>
</DOC>
