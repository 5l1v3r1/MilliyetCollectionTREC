<DOC>
<DOCNO> 264031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yazar/akyol.html </URL>
<DATE> 2004/08/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Milli bayrak, Irak, Türkiye 
</HEADLINE>
<TEXT>


IRAK Cumhurbaşkanı Şeyh Gazi Yaver ülkemizi ziyaret ediyor. Yürekten 'Hoş geldiniz' diyorum. 
ABD'de George Washington Üniversitesi'nde mühendislik mastırı yapmış olan Yaver, Irak'ın en büyük aşiretlerinden biri olan Şamar aşiretinin de şeyhi, yani lideridir. Aşiretin çoğunluğu Sünni ama Şii Araplar da var. Yaver Iraklı Kürtlerle de iyi ilişkilere sahip. 
Bir tür Irak bütünlüğünün simgesi... 
Amerika, Irak cumhurbaşkanlığı için 80 yaşındaki Paçacı'yı istiyordu kabul ettiremedi. Bütün grupları birleştirecek tek isim olarak Gazi Yaver cumhurbaşkanı oldu, ABD'ye de kabul etmek düştü. 
Gazi Yaver, Güvenlik Konseyi'nin Irak için alacağı kararda "tam egemenlik" kavramının kullanılmasını şart koşmuş, bunu da kabul ettirmişti. 
Gazi Yaver sembolik bir cumhurbaşkanı olmaktan öteye, Irak'ın bütünlüğünü temsil edebilecek bir lider olarak yükseliyor. 

IRAK, toplumsal entegrasyon bakımından yeterince "yapışmamış" bir ülkedir. İşte işgale karşı direnişler bile paramparça... 
'Milli bayrak' macerasında da bunu görüyoruz. 
Irak 1921'de kurulduğunda Haşimi krallığı güneş motifli bir 'milli bayrak' kabul etti. 1959 darbesiyle cumhuriyet ilan edilince bayrağı da değiştirdiler. 
1963'te Baas darbesi bayrağı üçüncü defa değiştirdi. "Arap bayrakları"nın siyah, yeşil, kırmızı ve beyaz renkleri daha belirgin hale getirildi. 
Suriye, Ürdün ve emirliklerin bayraklarında da gördüğümüz bu renkler Emevi siyah ve Abbasi yeşil tarihleriyle Arap milliyetçiliğini kırmızı ve devrimi beyaz temsil ediyordu. Üç yıldız da Baas'ın üç ilkesini yansıtıyordu Birlik, hürriyet, sosyalizm. 
1991'de Saddam İran'a saldırınca yine bayrakla oynadı ve yıldızların arasına "Allah - u ekber" yazdı. 
İşgalden sonra "Baas'tan arındırma" sürecinde, belli ki Amerikan telkinleriyle, Geçici Yönetim yeni bir bayrak önerdi Dicle ve Fırat'ı temsil eden iki mavi bant, Kürtleri temsilen sarı bant ve Müslümanlığı temsilen mavi bir hilal Kabul görmedi... 
Bir ülkenin bayrağı seksen yılda bu kadar değişiyorsa o ülkenin "millet" olduğu, uluslaştığı söylenebilir mi 

MİLLİ bayrak modern bir kavramdır, milli devletin, uluslaşma sürecinin ifadesidir ve ne kadar köklü ise millet olma bilinci o kadar güçlüdür. 
Bizde de 1930'larda ay yıldızı kaldırıp yerine bozkurtu veya 6 oku koymak isteyenler olmuş ama bu marjinal bir fantezi olarak kalmıştır. Ay yıldızlı bayrak bizim milli tarihimizin ve 'millet' bütünlüğümüzün simgesidir. 
Irak'ta böyle bir tarihi süreç yaşanmadığı için hala mezhepler, aşiretler birer siyasi faktördür. 
Hafızalarda az çok yer etmiş olan, yine de, mevcut Irak bayrağıdır, hiç olmazsa yarım asırlık bir tarihe sahiptir kesinlikle değiştirilmemelidir artık. 
Cumhurbaşkanı Gazi Yaver, dayandığı geniş tabanla ve mutabakatla bu ruhu temsil ediyor. 
Türkiye ile güvenlik ve ticaret görüşülecek. Tabii en önemli konulardan biri Irak'ı bir arada tutacak dengelerin korunmasıdır. Bu konuda Irak'ın en samimi dostu Türkiye'dir ve Sayın Gazi Yaver ilk ziyaretini buraya yapmakla çok isabetli davranmıştır. 



</TEXT>
</DOC>
