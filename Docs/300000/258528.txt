<DOC>
<DOCNO> 258528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy10.html </URL>
<DATE> 2004/07/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gül, Filistin'e yardım haberlerini doğruladı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Filistin halkının karşı karşıya kaldığı sıkıntıların hafifletilmesine katkıda bulunmak üzere bir eylem planı uygulandığını kaydetti. 
     Bakan Gül, Türk hükümetinin Filistin hükümeti ve halkına yapacağı yardımlara ilişkin basına yaptığı yazılı açıklamada, Türkiye'nin Filistin'e yardım amacıyla bir eylem planı uygulamaya koyduğunu belirterek, bu çerçevede ''Türk Hükümeti ve halkının Filistin Hükümeti ve halkına 1 milyon ABD Doları tutarında toplam 1357,27 ton acil gıda ve muhtelif ilaç ve sağlık sarf malzemesiyle üç adet ambulans yardımında bulunmasının kararlaştırıldığını'' kaydetti. 
     Gül, açıklamada şunları kaydetti 
     ''Başbakanlık Türkiye Acil Durum Yönetimi Genel Müdürlüğü eşgüdümünde hazırlattırılan söz konusu yardım malzemeleri, konvoylar halinde, karayolundan, Suriye ve Ürdün güzergahı takip edilerek Filistin'e gönderilecek ve ilgili Filistin makamlarına teslim edilecektir. Gıda yardımının yaklaşık 100 tonunun Filistinli ailelere Türkiye Kızılayı tarafından mahallinde, gıda rasyosu paketleri şeklinde dağıtımı planlanmaktadır.'' Yardım malzemelerini taşıyacak ilk konvoy bu hafta içinde Türkiye'den yola çıkacak. 
     
</TEXT>
</DOC>
