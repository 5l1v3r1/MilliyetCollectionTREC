<DOC>
<DOCNO> 292027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko26.html </URL>
<DATE> 2004/11/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ernst Young Vergi Bölümü Başkanı Türkiye vergi yükünde şampiyon 
</HEADLINE>
<TEXT>

     Ernst Young Türkiye'nin Vergi Bölümü Başkanı Mustafa Çamlıca, Türkiye'nin vergi yükü artışında dünyada şampiyon olduğunu belirterek, ''Türkiye zenginlerin vergi oranına sahip fakir bir ülke'' dedi. 
     Çamlıca, vergi sistemiyle ilgili düzenlenen basın toplantısında yaptığı konuşmada, 2005 yılında iş dünyasının gündeminde enflasyon muhasebesi ve en önemli radikal değişikliklerden birisi olacak Yeni Türk Lirası'nın yürürlüğe girmesi ile vergi konusunun bulunduğunu belirtti. 
     Vergiye dayalı yükümlülüklerin, toplumdaki sınıflar arasında uyumlu şekilde yerine getirilmesi gerektiğini vurgulayan Çamlıca, şunları söyledi 
     ''Türkiye vergi gelirlerinin artışında dünyada şampiyon. 1975 yılında vergi gelirlerinin milli gelire oranı yüzde 16 seviyesindeyken, bu oran 2002'de yüzde 31.1'e çıktı. 2003'te de yüzde 33 seviyesinde olacağını tahmin ediyoruz. Fert başına 30 bin dolar milli gelire sahip olan ülkeler yüzde 33-35 vergi öderken, biz 3 bin dolarlık gerimizle yüzde 33 vergi ödüyoruz. Muazzam bir vergi yükü ile karşı karşıyayız.'' Türkiye'deki vergi sisteminde kayıtdışı ekonominin vergi dışında kalabilmesinin mümkün olmadığını kaydeden Çamlıca, dolaylı vergilerin toplam vergi gelirleri içindeki payının 1980'de yüzde 37 seviyesinde iken 2004 yılında yüzde 71'e yükseldiğine dikkat çekti. 
     Çamlıca, ''Türkiye'de kayıt dışı ekonomi, dolaylı vergiler yoluyla da ciddi şekilde vergilendiriliyor. Aksi takdirde bir ekonomi yüzde 33'lük vergiyi kolay kolay kaldıramaz'' diye konuştu. 
     
     ''VERGİ YÜKÜ ARTIŞINDA DÜNYA ŞAMPİYONUYUZ'' 
     Çamlıca, Türkiye'de vergi ve benzeri mali yükümlülüklerin sayısının 200'ün üzerinde, vergi oranlarının çok yüksek ve mükellefiyeti yerine getirme konusunda bürokrasi olduğunu ifade ederek, vergi sisteminin basitleştirilmesi gerektiğini söyledi. 
     Ekonomisini desteklemek isteyen kalkınmakta olan ülkelerde kurumlar vergisi oranının yüzde 20'nin altına düştüğünü, AB'ye katılan Estonya'da kurumlar vergisi oranının yüzde 0 ve Bulgaristan'da yüzde 19.5 olduğun belirten Çamlıca, Türkiye'nin yüzde 30 kurumlar vergisi oranı ile İngiltere, İspanya, Hollanda, Fransa gibi gelişmiş ülkelerdeki vergi oranına sahip olduğuna dikkat çekti. 
     Türkiye'nin gelir vergisinde de gelişmiş ülkelerdeki oranlara sahip bulunduğunu anlatan Çamlıca, ''Türkiye zenginlerin vergi oranına sahip fakir bir ülke'' diye konuştu. 
     Çamlıca 1995'ten 2002'ye kadar olan dönemde vergi yükü artış oranı Türkiye'de 37.6 iken Yunanistan'da yüzde 10.8 olduğunu belirterek, şunları kaydetti 
     ''Bu 7 yıllık dönemde Türkiye vergi yükü artışında dünya şampiyonudur. Bize en yakın rakip olarak gözüken Yunanistan'a yaklaşık 27 puan fark atmış durumdayız. Bu fark, önümüzdeki 10-15 yılın istatistiğinde de Türkiye'yi şampiyon yapacak bir rakam. Bu farkı hiç bir ülke kapatamaz. 
     Almanya, Hollanda vergi yükünü aşağı çekerken, Polonya gibi AB'ye giren bir ülke vergi yükünü yüzde 12, AB'ye giren Macaristan da vergi yükünü yüzde 10 aşağı çekti.'' Harcama baskısından bağımsız bir vergi rejiminin kurulması ve etkin vergi idaresinin olması gerektiğini kaydeden Çamlıca, ''Vergi oranlarını bu kadar çok faiz bütçesine bağlı olarak değiştirirseniz, Türkiye'deki yatırım, iş ortamını iyileştirme şansına sahip olamazsınız'' diye konuştu. 
     
</TEXT>
</DOC>
