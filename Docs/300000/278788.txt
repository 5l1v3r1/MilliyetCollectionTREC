<DOC>
<DOCNO> 278788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/guncel/agun.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar 15 saatte tersine döndü 
</HEADLINE>
<TEXT>


Peker, önce "hakkında yeterli delil olmadığı" gerekçesiyle tutuksuz yargılanmak üzere serbest bırakıldı, 15 saat sonra aynı mahkeme tarafından hakkında gıyabi tutuklama kararı verildi 

NEZİH GÜROL, MUSA KESLER İstanbul - Fotoğraflar MUSTAFA SEVEN 

'Kelebek' adı verilen operasyon kapsamında gözaltına alınan Sedat Peker'in de aralarında bulunduğu 35 kişi, 17 saat süren duruşmanın ardından tutuksuz yargılanmak üzere önceki gece serbest bırakıldı. Soruşturmayı yürüten savcı, dün karara itiraz etti. Aynı mahkeme 5.5 saat süren toplantı sonrası Peker ve ağabeyinin de aralarında bulunduğu 7 kişi hakkında gıyabi tutuklama kararı verdi. 
Beşiktaş'taki İstanbul Cumhuriyet Savcılığı'na önceki gün 10.15'te sevk edilen 35 kişi, Cumhuriyet savcıları Selim Berna Altay, Nazmi Okumuş, Ahmet Ayvaz, Süleyman Ersöz ve Mehmet Ergül tarafından 5 saat sorgulandı. 
Savcılık sorgusunun ardından 11 kişi serbest bırakıldı, Sedat Peker ile kardeşi Atilla Peker'in de aralarında bulunduğu 24 kişi ise tutuklanmaları istemiyle İstanbul Nöbetçi 12. Ağır Ceza Mahkemesi'ne sevk edildi. Sedat Peker'in, "Çıkar amaçlı suç örgütü kurmak ve yönetmek", "2 ayrı gasp" ve "Sahte evrak düzenlemek suçlarından" tutuklanması istendi. Mahkeme h kimi, sanıkların ifadelerini gece geç saatlere kadar aldı. 

'Yeterli delil yok' 
02.45 sıraları açıklanan kararda, 25 kişinin "haklarında yeterli delil ve kanıta ulaşılamadığı" gerekçesiyle serbest bırakılmasına, savcının tutuklama talebinin reddedilmesine karar verildiği bildirildi. 
Zanlılar, işlemlerinin tamamlanmasının ardından saat 03.10 sıralarında tek tek dışarı çıkarıldılar. Bitkin gözüken Peker, çıkışta serbest kalmayı beklemediğini söyledi. 

H kim değişti 
Savcı Altay, dün 12.00'de sanıkların tutuksuz yargılanmak üzere serbest bırakılma kararını veren 12. Ağır Ceza Mahkemesi'ne itirazda bulundu. İtiraz üzerine önceki kararı sorgu h kimi olarak tek başına veren h kim Arif Engin Konuk'un prosedür gereği katılmadığı ve yedek h kim Vedat Yılmazabdurahmanoğlu başkanlığında heyet toplandı. Heyet, 17.35'e kadar süren toplantı sonrasında sanıklardan Sedat Peker, Atilla Peker, Ali Bin Kalkan, Hakan Öztürk, Hüseyin Nalbantoğlu, Atilla Ekser, Ali Şahin Gürman hakkında gıyabi tutuklama kararı verdi. 
Toplantı süresince adliye binasında bekleyen polis memurları, tutuksuz yargılanmak üzere serbest bırakılmalarından yaklaşık 15 saat sonra haklarında gıyabi tutuklama kararı verilen sanıkların isimlerini alarak merkeze iletti. 

'Suç işlemeye eğilimliyim' 

Serbest bırakılmasının ardından yorgun ancak neşeli görünen Sedat Peker, adliye binasından bir ciple ayrıldı. Peker'in peşinden konvoy oluşturan bazı gençler, korna çalıp sevinç gösterisinde bulundu. Peker, "Alaattin Çakıcı DGM'de 'Sütten çıkmış ak kaşık değilim' demişti. Siz de kendiniz için böyle diyor musunuz " sorusuna "H kime de dedim 'Buradan çıktıktan sonra her an suç işlemeye eğilimli bir insanım.' Ancak şu an suç işleyerek gelmedim" karşılığını verdi. 

Genelkurmay tahkikat başlattı 

Genelkurmay Başkanlığı, "Sedat Peker Grubu"na karşı başlatılan operasyon sırasında gazetelerde çıkan, üst düzey askerlerin Peker'le ilişkisini konu alan haberlerle ilgili ilgili idari tahkikat başlattı. TSK'nın internet sitesinden dün yapılan açıklamada, şöyle denildi 
"9 Ekim 2004 tarihli bazı basın-yayın organlarında, bir şahsın gözaltına alınması ile ilgili olarak bazı haberler yer almıştır. Yargıya intikal eden olayın ilgili bölümü hakkında ayrıca Genelkurmay Başkanlığı tarafından idari tahkikata başlanılmıştır." 


</TEXT>
</DOC>
