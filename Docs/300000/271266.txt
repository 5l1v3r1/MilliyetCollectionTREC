<DOC>
<DOCNO> 271266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/siyaset/axsiy01.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk'tan sıra tepkisi 
</HEADLINE>
<TEXT>


Eski Yargıtay Başkanı Selçuk, Etik Kurulu'nda isminin belediye başkanından sonra yazılmasına "Eski Yargıtay Başkanı önünde, Başbakan, Anayasa Mahkemesi ve Genelkurmay Başkanı olur" diyerek tepki gösterdi 

GÜNÜN KULİSİ Ayhan Aydemir 


Kamu kurumlarında çalışacak personel ve kurumlara ahlaki standart getirmek amacıyla oluşturulan Kamu Görevlileri Etik Kurulu'nda, bu kez de "etik" tartışması çıktı. Kurulun üyeliğine seçilen eski Yargıtay Başkanı Sami Selçuk, Başbakanlık'ın oluşturduğu sıralamayı etik açıdan doğru bulmadı ve kendi adının belediye başkanından sonra verilmesine tepki göstererek istifanın eşiğine geldi. 
Cumhuriyet tarihinde bir ilke imza atılarak geçen hafta oluşturulan ve başkanlığına Prof. Dr.Mehmet Sağlam'ın getirildiği 10 kişilik kurulda, daha göreve başlanmadan çatlak oluştu. Kulislere yansıyan bilgilere göre, Başbakan Recep Tayyip Erdoğan'ın sıralamasını yaptığı 10 kişilik kurulda görev alan Selçuk, yine bu kurula seçilen eski İzmir Büyükşehir Belediye Başkanı Burhan Özfatura'nın isminin kendisinden önce yazılmasından rahatsızlık duydu. Bu sıralamanın "etik" açıdan yanlış olduğunu dost sohbetlerinde dile getiren Selçuk, Erdoğan'a bir mektup yazarak sitem etti. Selçuk'un bu olaydan duyduğu rahatsızlık nedeniyle istifa edebileceği konuşulurken, isn istifa etmemesi halinde de kurul toplantılarına girmeyerek tepkisini göstereceği belirtildi. 

Selçuk Sıkıntı var 
Selçuk, konuyla ilgili sorumuza da şu yanıtı verdi "Protokolde bir sıkıntı var tabii ki. Vallahi ben bu aşamada bekliyorum. Olay şudur Devlet hiyerarşisindeki protokolde, Yargıtay Başkanlığı görevinden ayrılanlar, kendi seleflerinin hemen arkasında yer alır. Şimdi bu durumda eski Cumhurbaşkanları, yeni cumhurbaşkanlarının, eski Meclis Başkanı yeni Başkanın, eski Başbakan yeni başbakanın hemen arkasında yer alır. Bu durum, yüksek yargı organlarının eski ve yeni başkanları için de geçerlidir. Eski Yargıtay Başkanı önünde, Anayasa Mahkemesi başkanı, Genelkurmay Başkanı ve Başbakan var. Yani yeri bu. Plakası da belli. Yani bir sıkıntı var." 
Erdoğan'ın yaptığı kurul üyelerinin sıralaması şöyle Prof. Dr. Mehmet Sağlam Başkan , Teoman Ünüsan, Burhan Özfatura, Sami Selçuk, Sabri Coşkun, Erdoğan Kesim, Mustafa Keten, Filiz Dinçmen, Muharrem Göktayoğlu, Prof.Dr. Bilal Eryılmaz, Oktay Duran. 


</TEXT>
</DOC>
