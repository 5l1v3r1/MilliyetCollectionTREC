<DOC>
<DOCNO> 255710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur07.html </URL>
<DATE> 2004/07/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Adana... Cinayet soruşturmasında farklı ifadeler kafaları karıştırdı 
</HEADLINE>
<TEXT>

     Adana'da bir kişiyi ormanlık alanda tabancayla vurup, cesedini benzinle yaktıkları iddia edilen zanlılar, yapılan tatbikatta, farklı ifadeler vererek birbirlerini suçladı. 
     Yüreğir İlçe Jandarma Komutanlığı yetkilileri, 3 Nisan günü Kozan Yolu üzerindeki Gökbuket Köyü yakınlarında, ormanlık alanda tabancayla vurularak öldürüldükten sonra cesedi benzin dökülerek yakılan Ercan Tapanlı'nın katil zanlılarına olay yerinde tatbikat yaptırdı. 
     Askerde geçirdiği trafik kazası nedeniyle yürüme engelli olan zanlı Lut T, olay günü eşi Hürü T, eşinin kardeşi Ali Ç, Ayşe E. ve öldürülen Ercan Tapanlı ile atış talimi yapmak için ormanlık alana geldiklerini anlatarak, şunları söyledi 
     ''Ercan daha önce bana, Ali ve Ayşe'yi sevişirken gördüğünü, onları öldüreceğini söylemiş, ben de Sana ne oluyor diye çıkışmıştım. Ormana geldiğimizde ben ve Hürü arabada kaldık. Onlar atış talimi yapmak için şişe arıyordu. Bu sırada Ayşe tabancayı Ercan'a doğrultarak adam öyle harcanmaz, böyle harcanır diyerek ateş etti. Sonra arabanın bagajından çıkardığı şişedeki benzinle Ercan'ın cesedini yaktılar.'' 
     
     ''ERCAN, KOCAMIN 150 MİLYON VE BİR YÜZÜĞÜNÜ ÇALMIŞTI'' 

     Zanlı Lut T'nin eşi Hürü T. ise kocası ile çalışan Ercan Tapanlı'nın olaydan bir kadar önce, eşinin 150 milyon lirasını ve bir yüzüğünü çaldığını öne sürdü. Hürü T, ifadesinde şöyle dedi 
''Atış taliminde sıra kocama geldiğinde Ercan'a bana yanlış yaptın diyerek ateş etti. Sonra silahı Ayşe'ye vererek, iki el de ona sıktırdı. Bu sırada ben ağlamaya başlayan bebeğimi yatıştırmak için arabaya gittim. Kocam Ayşe'ye benzin getirterek cesedi yaktırdı. Şehre dönerken olayı anlatmamamız için Ali ve beni öldürmekle tehdit etti. 150 milyon için bir insan öldürülmemeli.'' 
Ercan Tapanlı'ın düzeltmek için atış talimi yapılan şişelerin yanına gittiği sırada Lut T'nin ateş ettiğini iddia eden zanlı Ayşe E. ise ifadesinde şunları söyledi 
     ''Ercan Dayı napıyorsun diyerek kaçmaya çalıştı. Lut da bana yanlış yaptın diyerek bir el daha ateş etti. Ercan yere yıkıldı. Lut bak bakalım yaşıyor mu diyerek beni Ercan'ın yanına gönderdi. İnlediğini söyleyince Gözüme girmek istiyorsan sen de sık diyerek silahı verdi. Ben de karnına bir el ateş ettim. Sonra bana Ercan'ın elbiselerini çıkarttırdı. Ardından, boş kovanları toplatıp, arabadan benzini getirtti. Üzerine döktükten sonra çakmak aradı. Bulamayınca Ercan'ın elbiselerinden çıkan çakmağı kullanarak cesedi tutuşturdu. Arabayla şehre dönerken, boş kovanları tarlaya attı.'' Zanlı Ali Ç. ise olay sırasında arabada olduğunu, neler olduğunu görmediğini öne sürdü. 
     Jandarma yetkilileri, soruşturmanın tamamlanmasının ardından zanlıların adliyeye sevk edileceğini bildirdiler. 

     
</TEXT>
</DOC>
