<DOC>
<DOCNO> 264860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/gun03.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Namluda bir Türk daha 
</HEADLINE>
<TEXT>


Irak'ta direnişçiler tarafından öldürülen Türk işçiden sonra şimdi de 24 gündür rehin tutulan Aytullah Gezmen'in hayatı tehlikede. Çalıştığı şirketler Irak'tan çekilmezse Gezmen öldürülecek 

UFUK AKTUĞ Hatay DHA 

Irak'ta 3 hafta önce öldürülen Türk işçi Murat Yüce ile birlikte kaçırılarak rehin alınan tercüman Aytullah Gezmen'in 23 çalıştığı Bilintur temizlik şirketi ile bağlı olduğu Tepe İnşaat'ın Irak'tan 72 saatte çekilmemesi halinde öldürüleceği açıklandı. 

Başbakan'dan yardım istedi 
El Cezire TV'de yayımlanan görüntülerde Gezmen, kendisi için verilen süreyi Türkçe ve Arapça okuyarak duyurdu. Gezmen, yaklaşık 24 gündür rehin tutulduğunu belirterek, Başbakan Recep Tayyip Erdoğan'dan yardım talebinde bulundu. Gezmen, ailesinden de, çalıştığı şirketin Irak'tan çekilmesi için çaba harcamasını istedi. 

El Cezire'ye açıklama yapıldı 
Gezmen'in açıklamaları üzerine evini heyecan sardı. Gezmen ailesi, Tepe İnşaat ve Bilintur'un yetkililerini arayarak yardım istedi. Bilintur'un Irak'tan çekildiğini ve bu konuda El Cezire televizyonuna bir açıklama yapıldığını öğrenen Gezmen ailesi rahat bir nefes alırken, Tepe İnşaat'tan da Irak'tan çekilmesini istedi. 
Tepe İnşaat'ın yetkilileriyle telefonla görüşen Gezmen'in yengesi Mine Gezmen, "Yalvarıyoruz. Burada bir can söz konusu. 72 saat içinde çekilin" dedi. Mine Gezmen, daha sonra Dışişleri Bakanlığı'nı telefonla aradı, ancak kimseye ulaşamadı. 

'Lütfen oğlumu kurtarın' 
Gezmen'in ağabeyi Ethem Gezmen, "Hükümetimize güveniyoruz, kardeşimi Irak'ta ölüme terk etmeyecekler" derken, anne Fatma Gezmen, "Devletimize yalvarıyorum. Oğlumu kurtarın" dedi. 
Murat Yüce, El Kaide'yle bağlantılı Ürdünlü militan Ebu Musab el Zarkavi'nin Tevhid ve Cihad örgütü tarafından kaçırılarak öldürülmüştü. 

Tepe Grubu personelini geri çekiyor 

ANKARA Milliyet 
Tepe İnşaat grubu şirketlerinden Bilintur A.Ş.'nin Irak'ta görev yapmakta olan tüm personelini çekme kararının ardından yine grubun şirketlerinden Tepe İnşaat A.Ş. de Irak'ta görev yapmakta olan personelini çekme kararı aldı. Tepe İnşaat şirketinden yapılan yazılı açıklamada, bu kararın halen direnişçilerin elinde bulunan Bilintur şirketinin personeli Aytullah Gezmen'in serbest bırakılmasını temin etmek için alındığı kaydedildi. 


</TEXT>
</DOC>
