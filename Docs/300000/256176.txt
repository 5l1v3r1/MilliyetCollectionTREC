<DOC>
<DOCNO> 256176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur27.html </URL>
<DATE> 2004/07/17/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Jandarma er organlarıyla 4 kişiye hayat verdi 
</HEADLINE>
<TEXT>

     Askeri birliğinde merdivenden düşerek ölen Jandarma Er Yavuz Kanun'un 22 kalbi, karaciğeri ve 2 böbreği 4 hastaya nakledildi. 
     Düşme sonucu şuuru kapalı olarak Diyarbakır Askeri Hastanesi'ne 10 Temmuz Cumartesi günü yatırılan Jandarma Er Kanun, buradan 14 Temmuz Çarşamba günü Gülhane Askeri Tıp Akademisi'ne GATA ambulans uçakla sevk edildi. 
     Burada beyin sapı kontüzyonuna bağlı serebral ölüm tanısı konulan hastanın ailesinden donör adayı olarak izin istenerek, 16 Temmuz Cuma günü Jandarma Er Kanun'un organları alındı. 
     Yavuz Kanun'un kalbi serbest meslek sahibi Mehmet Emin Tekin 22 , karaciğeri öğretmen Hayati Albayrak 43 , böbrekleri de polis memuru eşi Nurşen Bek 48 ile ev hanımı Gülsüm Atak'a 32 takıldı. Kanun'un gözlerinden biri GATA'da yatmakta olan bir asker, diğeri de Malatya'dan getirilecek bir başka hastaya gelecek günlerde nakledilecek. 
     Yavuz Kanun'un cenazesi yarın memleketi olan Mersin'de defnedilecek. 
     
     ''ORGAN NAKLİNİ DEVAMLI GÜNDEMDE TUTMALIYIZ'' 
     GATA Dekanı Prof. Tabip Tbp Tümgeneral Derviş Şen de, GATA'da düzenlediği basın toplantısında, dün akşam saat 20.00'de başlayıp bu sabah 10.00'da tamamlanan 4 transplantasyon işlemini aynı anda bir hastanede gerçekleştirmenin oldukça zor olduğunu söyledi. 
     GATA'daki ameliyathanelerin yüzde 70'inin onarım nedeniyle kullanılamadığını ifade eden Tümgeneral Şen, ''Sene sonunda ameliyathane sayımızı artırmış olacağız'' dedi. 
     Organ nakli için bekleyen oldukça fazla hasta olduğuna dikkati çeken Tümgeneral Şen, ''Bu konuyu devamlı gündemde tutmamız lazım. Ülke genelinde organ nakli için bekleyenlerin sayısı çok büyük rakamlara ulaşıyor. Bir yerde bizim de buna aday olmamız gerekiyor'' dedi. 
     Transplantasyon yapılan 4 hastanın sağlık durumunun iyi olduğunu ifade eden Tümgeneral Şen, ''Hastalarımızı inşallah sağlıklı bir şekilde taburcu edeceğiz. Organları alınan gencimizin babası tek bir şey söyledi. O da, çocuğumun kalbi birisinin üzerinde atıyor. Bu da beni mutlu ediyor'' diye konuştu. 
     Tümgeneral Şen, kalp naklini Prof. Tbp. Tuğgeneral Harun Tatar, karaciğer naklini Prof. Tbp. Albay Sadettin Çetiner, böbrek nakillerini Prof. Tbp. Albay Köksal Öner ile Prof. Tbp. Albay İsmail Arslan ve ekiplerinin gerçekleştirdiğini belirterek, ekiplerde yer alan tüm personele gayretleri için teşekkür etti. 
     GATA'da bugüne kadar 290 böbrek nakli gerçekleştirildiğini, 70 hastanın transplantasyon için beklediğini, 80 hastaya kornea transplantasyonu yapıldığını, 20 hastanın beklediğini anlatan Şen, ''Bugün bir böbrek transplantasyonu Rusya'da veya benzeri bir yerde 50 bin doları buluyor. Bizim hastanemizde ise 8-10 bin dolar'' dedi. 
     
</TEXT>
</DOC>
