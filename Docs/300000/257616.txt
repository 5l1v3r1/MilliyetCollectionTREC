<DOC>
<DOCNO> 257616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko26.html </URL>
<DATE> 2004/07/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"IMF, yapısını statik değil dinamik yapıya kavuşturmaya çalışıyor..." 
</HEADLINE>
<TEXT>

     Uluslararası Para Fonu IMF Türkiye Temsilci Yardımcısı Christoph Klingen, IMF'nin zaman içinde değişme gösterdiğini belirterek ''IMF, yapısını statik değil dinamik yapıya kavuşturmaya çalışıyor'' dedi. 
     Klingen, Pamukkale Üniversitesi PAÜ İktisadi ve İdari Bilimler Fakültesi'nin düzenlediği ''Ekonomi Yaz Semirleri''nin kapanışında bir konuşma yaptı. 
     IMF'nin 1999'da dünya genelinde yaşanan ekonomik krizden sonra değişim sürecine girdiğini belirten Klingen, krizin Asya ve Meksika'daki krizlerden farklı ve büyük olduğunu ifade etti. 
     Bu kriz sonrası IMF'nin daha fazla kaynak aktarması yapmasının gerektiğini dile getiren Klingen, şöyle konuştu 
     ''IMF iki rol oynuyor. Bunlar kriz öncesi tedbirler ve kriz sonrası yapılacaklar. Bir ülkede krizi önlemenin anlamı analiz, erken uyarı, mekanizma geliştirme ve finansal sistemle kamu parasının boşuna kullanımını önlemektir. IMF, yapısını statik değil dinamik yapıya kavuşturmaya çalışıyor. Krizi önlemek için yeni yapıyla ülkelerin iç borcu da IMF alanına girdi. Ayrıca özel sektör de sisteme dahil edildi. Böylece IMF özel bankalar ve kuruluşlar için de finansal rapor hazırlar oldu. Sabit kur rejimine karşı daha mesafeli davranır oldu.'' Klingen, kriz sonrasında yapılması gerekenler konusunda ise IMF'nin Dünya Bankası'yla işbirliğine gittiğini belirterek, ''IMF, ilgi alanına yoksullaşmayı da dahil etti. Böylece kriz sonrası yoksul ülkelerin gelişmiş ülkeler düzeyine ulaşması ve insanların refah düzeyinin artırılması için politika üretmeye başladı'' dedi. 
     Seminerlerin kapanışına Rektör Prof. Dr. Hasan Kazdağı, öğretim üyeleri ve çok sayıda öğrenci katıldı. 
     
</TEXT>
</DOC>
