<DOC>
<DOCNO> 254413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo12.html </URL>
<DATE> 2004/07/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fenerbahçe yeni sezon hazırlıklarını yaptığı idmanla sürdürdü... 
</HEADLINE>
<TEXT>

     Fenerbahçe, Birinci Süper Futbol Ligi 2004-2005 sezonu hazırlıklarını bu sabah yaptığı idmanla sürdürdü. 
     Teknik direktör Christoph Daum yönetiminde, Samandıra Tesisleri'nde 2 saate yakın süren idmanda sarı-lacivertli futbolcular koşunun ardından bir süre istasyon hareketleri yaptı, ardından da dar alanda, kısa ve isabetli pas çalıştı. Antrenman, tam sahada önce kurallı ve sonra da serbest şekilde oynanan maçlarla tamamlandı. 
     Fenerbahçe'nin sabah çalışmasına Brezilya Milli Takımı'nda yer alan Alex de Souza ve izinli olan Pierre van Hooijdonk dışında, ağrısı bulunan Serhat Akın ile genç oyuncu Taylan katılmazken, Kemal Aslan ise antrenör İrfan Saraloğlu gözetiminde takımdan ayrı çalıştı. 
     Bu akşam basına kapalı yapacağı idmanla yeni sezon hazırlıklarını sürdürecek olan sarı-lacivertli futbolcular yarını izin yaparak geçirip, ikinci etap çalışmaları için 12 Temmuz Pazartesi günü Almanya'ya gidecek. 
     
</TEXT>
</DOC>
