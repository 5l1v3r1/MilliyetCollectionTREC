<DOC>
<DOCNO> 294882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/spor/spo02.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Motivasyon artisti 
</HEADLINE>
<TEXT>


Daum, güven duyabileceği futbolcularla çalıştığını söyledi, "Onlarla sürekli sohbet ediyorum. Sırlarını öğreniyorum. Beni baba gibi görüyorlar. O yüzden bana motivasyon artisti diyorlar" ifadesini kullandı 


Nieuws'a konuştu 
FENERBAHÇE Teknik Direktörü Christoph Daum, Belçika'da yayımlanan Het Nieuws Gazetesi'ne verdiği demeçte, futbolcularla çok sıcak ilişkiler kurduğunu, bunun da başarıyı getirdiğini söyledi. Alman hoca, Fenerbahçe'deki güzel işlerin ardında yönetiminin kendisine verdiği desteğin yanısıra doğru mantığı olan futbolcularla çalışmasının da etkisi bulunduğunu bildirdi. 

Karakter incelemesi 
TECRÜBELİ çalıştırıcı, "Yeni transferlerde öncelikle oyuncuların karakterlerini inceledik. Hep güven duyabileceğim isimleri seçtim. Oyuncularımla çok sohbet ediyorum. Sırlarını öğrenmek istiyorum. Açık bir ilişki çok önemlidir. Benim için önemli olduklarını anlamaları gerekir. Kendilerini benim çocuklarım gibi hissetmeliler. Bu yüzden bana motivasyon artisti diyorlar" dedi. 

'2007 finali abartılı' 
DAUM, 2007'de Avrupa Şampiyonlar Ligi'nde final oynama hedefinin abartılı olup olmadığı biçiminde bir soruya ise, "Doğrudur. Fazla yüksekten uçuyor diyebilirsiniz. Ama bu tür demeçler verirken, Türkiye'yi bilmeniz gerekir. Eğer daha düşük açıklamalar yaparsam, hedefimize ulaşamayız" diye konuştu. Alman hoca, Önder Turacı'yı 1-2 yıl içinde Avrupa'nın en iyi oyuncuları arasına sokacağını da söyledi. 

'Ağır bedel ödedim' 
YÖNETİCİLERİN kendisini eleştirmelerine hemen müdahale ettiğini de belirten Daum, "Çünkü saçmalıklara tahammülüm yok. Bu da agresif ortam ortaya çıkarıyor" yorumunu yaptı. Alman teknik adam, uyuşturucu konusunda da "Kötü bir dönem geçiriyordum. Rahatlamak için aldım. Bir süre sonra bedenimin bunu kaldırmayacağını anladım ve bıraktım. Ancak bedeli ağır oldu. Ailemden büyük darbe yedim" ifadelerini kullandı. 

Sahada ders 

TEKNİK Direktör Daum, birkaç gündür İstanbul'da bulunan Alman antrenör adaylarına dün Samandıra Tesisleri'nde uygulamalı dersler verdi. PAF takımı ile yapılan çift kale maçta, 24 hocaya taktik konularda bilgilerini aktardı. Alman antrenörler çalışmanın bitiminde Fenerbahçeli oyuncularla hatıra fotoğrafı çektirdiler. 

Kemal'de umut ışığı 

Diyarbakır maçında sakatlanan genç oyuncunun dün çekilen MR'ından kötü bir sonuç çıkmadı. Ayağında ödem oluşan Kemal'in derbi maçına yetişmesi için tedavisine başlandı 
'Oynamak istemedim' 
ANKARAGÜCÜ maçında sakatlanarak oyundan çıkan Kemal'in dün Acıbadem Hastanesi'nde MR'ı çekildi. Genç oyuncunun zorlanmadan dolayı ayağında ödem oluştuğu belirlendi. Kemal'in çarşamba günkü Manchester United karşılaşmasında oynayamayacağı, Galatasaray derbisine yetiştirilmeye çalışıldığı öğrenildi. Kemal, "Sakatlığım perşembe günkü idmanda oldu. Aslında pek oynamak istemiyordum ancak hocam dene bir deyince sahaya çıktım" dedi. 

Nobre şov yaptı 

YUSUF DURSUN 

MANCHESTER United karşılaşmasının hazırlıklarına dün ara vermeden başlayan Sarı - Lacivertli takımda futbolcuların bir hayli neşeli oldukları gözlendi. Diyarbakırspor önünde forma giyen oyuncular bir saat süren dinlenme antrenmanının ardından soyunma odasına gittiler. Bu arada Brezilyalı futbolcu Marcio Nobre, antrenman sonunda elbiselerini giydikten sonra topla hareketler yaparak basın mensuplarına görüntü verdi. 

Manchester salı geliyor 

SARI - Lacivertli takımın Şampiyonlar Ligi'nde çarşamba günü karşılaşacağı Manchester United'ın salı günü İstanbul'a geleceği açıklandı. Ritz Carlton Otel'de kamp yapacak olan İngiliz ekibinin çalıştırıcısı Alex Ferguson, 16.00'da bir basın toplantısı düzenleyecek. Manchester son çalışmasını ise 19.30'da Şükrü Saracoğlu Stadı'nda yapacak. 

Başkan Yıldırım noktayı koydu 

CÜNEYT KARAKAYA 

Konuşma yasağı 
BAŞKAN Aziz Yıldırım, futbolda yaşanan şiddet olayları ile ilgili olarak yöneticilere ve kulüp çalışanlarına konuşma yasağı getirdi. Yıldırım, spekülasyonlara açık konularda polemiğe girilmemesi talimatını verdi, az, hatta hiç konuşmadan sadece icraat yapılmasını istedi. 

'Sorumlu olamayız' 
TAKIMIN son haftalardaki formu nedeniyle bir hayli neşeli olduğu gözlenen Aziz Yıldırım, "Bu renklere gönül vermiş başbakan da var, alkoliği, tinercisi de var. Biz herkesten nasıl sorumlu olabiliriz" dedi. Yıldırım, Ankaragücü maçında kimseye göz açtırmayan stat görevlilerini de tebrik etti. 


</TEXT>
</DOC>
