<DOC>
<DOCNO> 276446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun13.html </URL>
<DATE> 2004/10/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Belçika basını AB'den Türkiye'ye 'pozitif işaretler' 
</HEADLINE>
<TEXT>

     Belçika basını, AB Komisyonu'nun Türkiye raporunun taslağına ilişkin bilgileri değerlendirirken, Ankara'ya AB'ye katılım konusunda ''pozitif işaretler'' verildiğini belirtiyor. 
     Muhafazakar ''La Libre Belgique'' gazetesi, ''AB Komisyonu'nun, AB devlet ve hükümet başkanlarına Türkiye ile tam üyelik müzakerelerini başlatmaları ve bu müzakereleri çok tedbirli bir şekilde yürütmeleri tavsiyesinde bulunacağı kesin gözüküyor'' ifadesine yer verdi. 
     ''Türkiye'nin AB'ye katılımı konusunda yeni pozitif işaretlerin ortaya çıktığını'' anlatan gazete, Komisyon raporu taslağında, Türkiye'nin AB'ye katılımının hem AB hem de Türkiye için zorlu bir mücadele olacağının, ancak bunun iki tarafa da ''önemli avantajlar'' sağlayacağının vurgulandığına dikkat çekti. 
     Türkiye'deki gelişmelerin ve reformların olumlu bir bakış açısıyla analiz edildiği AB Komisyonu raporunun esas önemli bölümünü tavsiyelerin yer bulacağı sayfaların oluşturacağını hatırlatan ''La Libre Belgique'', ''Prodi Komisyonu'nun son ve şüphesiz en önemli stratejik kararının söz konusu olacağını'' yazdı. 
     Komisyon raporunda, AB kamuoyunu endişelendiren unsurlardan biri olan göç konusuna da değinildiğini belirten gazete, tam üyelik halinde Türkiye'den 500 bin ila 4 milyon kişinin AB'ye göç edebileceği olasılığının altının çizildiğini, AB istihdam pazarında çalkantıları engellemek için bunun çeşitli önlemlerle kısıtlanabileceğinin belirtildiğini ifade etti. 
     Avusturya'nın, yaşadığı göç sorunu ve aşırı sağın baskıları nedeniyle Türkiye'nin katılımına karşı olduğunu kaydeden gazete, Türkiye'nin coğrafi konumunun önemine ve enerji hattı üzerinde bulunmasına dikkat çekti. 
     AB Komisyonu'nun Türkiye raporunun bir ''memurlar ordusu'' tarafından hazırlandığını, Ankara'nın ve çeşitli sivil toplum örgütlerinin de bu çalışmaya yoğun katkılarda bulunduklarını belirten gazete, AB'lilerin süratli davranmak istemediklerini, müzakerelerin başlamasından sonra uygulamalar somutlaştıkça dosyaları kapatmayı öngördüklerini anlattı. 
     ''Le Soir'' gazetesi, AB Komisyonu'nun genişlemeden sorumlu üyesi Günter Verheugen'in, dün Avrupa Parlamentosu'nda yaptığı konuşma üzerinde durdu ve bu konuşmada en önemli sözlerin Türkiye konusunda olduğunu yazdı. 
     Verheugen'in, ''Türkiye hakkında benim tavsiyemi işiten bir adam henüz yok. Ben sadece, bir öneri getirmek için ihtiyacım olan her şeyin önümdeki masada bulunduğunu söyledim. Gelecek hafta, raporu gördükten sonra çok farklı düşüneceğinizi sanıyorum'' şeklindeki sözlerini aktaran gazete, AB Komisyonu'nun Alman üyesinin, 23 Eylül'de, Başbakan Recep Tayyip Erdoğan ile görüşmesinin ardından yaptığı konuşmaların teyp bantlarında olduğunu yazdı. 
     ''Le Soir'', Verheugen'in, bu tarihte, Türkiye'nin koşulları yerine getirdiğini ve tam üyelik müzakerelerinin başlamasına ilişkin ''net bir tavsiyede'' bulunulacağını söylediğini hatırlattı. 
     Günter Verheugen'in açıklamalarındaki çelişkileri ''siyasetteki doğal gel-gitlere'' bağlayan gazete, buna rağmen, AB Komisyonu raporunun Türkiye açısından olumlu olacağını, ''iyi yönetildiği takdirde'' Türkiye'nin katılımının iki tarafa da büyük avantajlar sağlayacağının belirtileceğini yazdı. 
     ''La Soir'', AB Komisyonu raporunda, Türkiye'nin katılımının ekonomik açıdan da ''olumlu'' olacağına, AB'nin petrol ve gaz girişlerinin güvenlik altına alınacağına, çeşitli kaçakçılık ve terörizm unsurlarına karşı mücadeleyi de güçlendireceğine dikkat çekildiğini kaydetti. 
     
</TEXT>
</DOC>
