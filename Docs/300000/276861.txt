<DOC>
<DOCNO> 276861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/guncel/gun21.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa...Kısa... 
</HEADLINE>
<TEXT>



Depremi 2 dakika önce hisseden alet 

ESRA ALUS İstanbul 
Depremden sadece birkaç saniye önce uyarı sinyali veren "Deprem dedektörü SOS Life" Crown Plaza'da yapılan bir toplantıyla tanıtıldı. Security Center Güvenlik Sistemleri Şirketi'nin Türkiye'ye getirdiği dedektör, depremden önce, zararsız dalgalar olarak bilinen ve hayvanlar tarafından hissedilen "P" dalgasını algılıyor ve büyük deprem öncesinde 5 saniye ile 2 dakika arasında uyarı sinyali veriyor. Şirketin genel müdürü Willem Verheyen, cihazın Almanya, Amerika ve Türkiye'de de Kandilli Rasathanesi'nde test edildiğini söyledi. Küçük sarsıntılarda çalışmayan dedektör kapalı alanlarda, kapı arkası, sağlam iç duvarlar, sıra ya da çalışma masası, yatak odası gibi yerlere kurulabiliyor. Dedektörün bedeli 260 euro KDV olacak. 

Emniyet Müdürü annesini kaybetti 

SERHAT ÜNAL İstanbul 
İstanbul Emniyet Müdürü Celalettin Cerrah'ın annesi Münevvere Cerrah 80 , dün Ankara'da hayatını kaybetti. 2 ay önce geçirdiği kalp rahatsızlığı sonucu hastaneye kaldırılan Münevvere Cerrah, bir ay süren tedavisinin ardından taburcu edildi. Bir süredir Cerrah'ın Ankara'da bulunan ablası Suzan Yaşaca'nın evinde kalan Münevvere Cerrah, dün sabaha karşı hayata gözlerini yumdu. Cenazesi Eskişehir'e götürülen Cerrah'ın bugün Reşadiye Camii'nde kılınacak cenaze namazının ardından Seyitgazi'deki Asri Mezarlık'a defnedileceği bildirildi. 

'Canavar balon' Türkiye turunda 

İSTANBUL Milliyet 
Avrupa'da, genetiği değiştirilmiş organizmalar GDO karşıtlarının simgesi haline gelen domates şeklindeki "Canavar Balon", "GDO'ya Hayır" kampanyası kapsamında İstanbul'a getirildi. GDO'ya Hayır Platformu'nun, genetik yapısıyla oynanmış ürünlerin zararlarına dikkat çekmek amacıyla düzenlediği kampanya için getirdiği "Canavar Balon", Taksim Meydanı Gezi Parkı'na kuruldu ve imza kampanyası başlatıldı. Balon İstanbul'dan sonra İzmit, Bursa, Muğla, Denizli, Antalya, Tarsus, Adana, İskenderun, Antakya, Diyarbakır, Tunceli, Trabzon ve Samsun'a götürülecek. Toplanan imzalar, TBMM'ye teslim edilecek. 

'İsteseler beni de öldürürlerdi ' 

İZMİR DHA 
İzmir'de 2 ağabeyi öldürülen ve önceki gece otomobiline taciz ateşi açıldığını söyleyen sinemacı Tuncay Çamlıca, "Bu saldırı bana değil. Zeki Uygun'a, beni korumaktan vazgeçmesi için gözdağı vermek amacıyla yapıldığını düşünüyorum. İsteseler beni öldürebilirlerdi" dedi. Uygun ise, İzmir Emniyet Müdürü Halil Tataş'a olayla ilgili bilgi verdiğini söyledi. Uygun, olayı şöyle anlattı "Siyah renkli Mercedes marka bir otomobil gördüm. Ben yanlarından geçtiğim sırada 5 - 6 el ateş edildi. Çamlıca'nın korumalığından ayrılmayı kesinlikle düşünmüyorum. Bu işi onur meselesi yaptım." Polis, olayın soruşturulduğunu, olay yerinde boş kovan bulunmadığını ve kurşun izine rastlanmadığını belirtti. 


</TEXT>
</DOC>
