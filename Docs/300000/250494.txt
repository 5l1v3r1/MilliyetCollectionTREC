<DOC>
<DOCNO> 250494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun39.html </URL>
<DATE> 2004/06/24/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Scheffer, Türklere ve Türk emniyet kuvvetlerine inanıyor 
</HEADLINE>
<TEXT>

     NATO Genel Sekreteri Jaap de Hoop Scheffer, 28-29 Haziranda İstanbul'da düzenlenecek NATO zirvesi öncesinde tartışılması ve karara bağlanması öngörülen konular hakkında basını bilgilendirdi. 
     Bir soru üzerine, NATO zirvesi öncesinde Türkiye'de patlayan bombalar nedeniyle güvenlik konusunda endişesi olmadığını belirten De Hoop Scheffer, terörizmin artık her yerde görüldüğünü, Türk emniyet kuvvetlerinin gerekli güvenliği sağlayacağından emin olması nedeniyle zirveye katılacağını kaydetti. De Hoop Scheffer, ''Türk dostlarıma ve emniyet kuvvetlerine inancım tamdır'' dedi. 
     De Hoop Scheffer, İstanbul'daki zirvede NATO'ya üye 26 ülkenin devlet ve hükümet başkanlarının biraraya geleceğini, bu nedenle tarihi bir önemi olduğunu kaydetti. 
     NATO'nun Afganistan'daki kuvvetlerini artıracağını söyleyen De Hoop Scheffer, ''NATO, Afganistan'da verdiği sözleri yerine getirecek'' diye konuştu. 
     NATO'nun Afganistan'daki güçlerinin artırılması sayesinde, Afganistan'da seçimlerin güvenliğini sağlamanın mümkün olacağını belirten De Hoop Scheffer, NATO'nun ve uluslararası toplumun Afganistan'ın tekrar eski haline dönmesine razı olamayacağını ifade etti. De Hoop Scheffer, güçlerin nerede nasıl konuşlanacağının İstanbul'daki zirvede tespit edileceğini de söyledi. 
     Devlet ve hükümet başkanların İstanbul'da NATO'nun Irak'a destek vermesini tartışacağını belirten De Hoop Scheffer, Irak Başbakanı İyad Allavi'den hafta başında bu konuda bir mektup aldığını hatırlattı. Allavi'nin, NATO'dan güvenlik güçlerinin eğitimi için destek istediğini kaydeden De Hoop Scheffer, mektubu NATO üyesi 26 ülkenin devlet ve hükümet başkanlarına yönlendirdiğini, konu hakkında yorum yapmak için erken olduğunu ifade etti. Eğitimin içeriği hakkında yorum yapmaktan kaçınan De Hoop Scheffer, BM Güvenlik Konseyi'nin Irak'taki hükümeti meşru saydığını, bu nedenle NATO'nun bu isteğe cevap vermesi gerektiğini belirtti. De Hoop Scheffer, 1 Temmuz tarihinden sonra yapılacaklarla ilgili olarak Irak'taki hükümetin söz sahibi olacağını hatırlattı. 
     Bosna-Hersek'te bulunan NATO barış gücünün, Avrupa Güvenlik ve Savunma Politikası AGSP kapsamında AGSP kuvvetlerine devrinin de gündeme geleceğini kaydeden De Hoop Scheffer, güç devrinin NATO ile AGSP arasına Berlin'de varılan anlaşmalar uyarınca gerçekleştirileceğini hatırlattı. De Hoop Scheffer, ''Bosna'da NATO varlığı devam etmiş olacak'' dedi. 
     NATO'nun, Yunanistan'a olimpiyatlar boyunca güvenlik konusunda destek sağlayacağını da belirten Genel Sekreter Jaap de Hoop Scheffer, ''Bu, olimpiyatların güvenliğinden NATO sorumludur anlamına gelmez, NATO Yunan çabalarına destek vermektedir'' diye konuştu. 
     
</TEXT>
</DOC>
