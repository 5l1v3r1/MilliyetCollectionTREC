<DOC>
<DOCNO> 275418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur46.html </URL>
<DATE> 2004/09/27/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
"Deli Dana" riski taşıyan ithal kan ürünleri ile ilgili açıklama... 
</HEADLINE>
<TEXT>

     Sağlık Bakanlığı'ndan, deli daha mikrobu taşıma riski olan ithal kan ürünleri konusunda yapılan açıklamada, Türkiye'de şu ana kadar deli dana hastalığına bağlı ölüm görülmediği bildirildi. 
     Açıklamada, belirtilen seri numaralı ürünlerle ilgili İngiltere Sağlık Bakanlığı, üretici ve ithalatçı firma ile dağıtıcı ecza deposu ve eczanelerde gerekli uygulamaların başlatıldığı ve halk sağlığı için tüm tedbirlerin alındığını kaydedildi. 
     Sağlık Bakanlığı'nın yazılı açıklamasında, İngiltere'nin Ankara Büyükelçiliği'nce bugün saat 16.30 itibariyle bakanlığa ulaştırılan bilgiye yer verilerek, şöyle denildi 
     ''Büyükelçilikten bakanlığa ulaştırılan bilgiye göre, 27 Kasım 1995 üretim tarihli 313 adet FJM 4437 seri nolu Replenine-VF 500 faktör 9 preparatı, 7 Temmuz 1997 üretim tarihli 1590 adet FJM 4625 seri nolu Replenine-VF 500 faktör 9 preparatı olmak üzere toplam 1903 adet faktör 9 ve 20 Ocak 1997 üretim tarihli 840 adet VGC 048 seri nolu Vigam-S 5g immün globülinin üretildiği kanın vericileri arasında daha sonra deli dana hastalığı teşhis edilen 9 vakanın bulunması münasebetiyle bu seri numaralı ürünlerin düşük seviyede deli dana hastalığı taşıma riskinin olduğu belirtilmiştir. 
     1997'den sonraki ürünlerdeyse vericiler İngiltere dışından seçildiğinden böyle bir risk olmadığı ifade edilmektedir.'' 
     Bu ürünlerin raf ömrünün 2 yıl, deli dana hastalığının insanda azami kuluçka süresininse 10 yıl olduğu bildirilen açıklamada, Türkiye'de şu ana kadar deli dana hastalığına bağlı ölüm görülmediği kaydedildi. 
     Belirtilen seri numaralı ürünlerle ilgili İngiltere Sağlık Bakanlığı, üretici ve ithalatçı firma ile dağıtıcı ecza deposu ve eczanelerde gerekli uygulamaların bakanlıkça başlatıldığı ve halk sağlığı için tüm tedbirlerin alındığı anlatılan açıklamada, şu hususlara yer verildi 
     ''Bakanlığımızca kan ürünlerinde her ürün seri bazında HBsAg, Anti HCV, Anti HIV1-2, sterilite, toksisite, pirojenite yönünden, ürünün üretildiği plazma havuzları ise HCV RNA yönünden Refik Saydam Hıfzısıhha Merkezi Başkanlığı Viroloji ve Biyolojik Kontrol laboratuvarları tarafından analize alınmakta, Dünya Sağlık Örgütü, Avrupa Farmakopesi ile diğer farmakopeler ve ilgili ürünün analiz sertifikalarında belirlenmiş yöntemlere göre parametreleri çalışılarak uygun bulunan ürünlerin yurda giriş için ithalat izinleri verilmektedir. Kan ürünlerinde deli dana hastalığını tespit eden laboratuvar tekniği şu an itibariyle dünyada yoktur. 
     Bununla beraber, deli dana hastalığının kandan veya kan ürünlerinden bulaşması ile ilgili olarak oluşturulacak bilimsel kurulun kararları doğrultusunda araştırmalar sürdürülecektir. 
     Ayrıca bakanlığımız, tüm hastaların kan ve kan ürünleri kullanım kayıtlarını titizlikle tutmakta, insan sağlığına verdiğimiz önem doğrultusunda bu hastalık konusundaki gelişmeler dikkatle izlenmektedir.'' 
     
</TEXT>
</DOC>
