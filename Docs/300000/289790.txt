<DOC>
<DOCNO> 289790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun38.html </URL>
<DATE> 2004/11/18/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Irak'ta imamlara uyarı Şiddeti teşvik edenler terörist sayılacak 
</HEADLINE>
<TEXT>

     Irak hükümeti, şiddeti teşvik eden din adamlarının terörizme katılmış sayılacağını ve tutuklanacağını bildirdi. 
     Başbakan İyad Allavi'nin sözcüsü Tahir el Nakıp, hükümetin şiddeti teşvik edenleri takip etmeye kararlı olduğunu, bazı imamların halkı, polisleri ve Ulusal Muhafızları öldürmeye teşvik ettiğini söyledi. 
     Bunların terörizme katılmış sayıldıklarını ve tutuklanan bazı kişilerin yargılanacağını belirten sözcü, kaç imamın tutuklandığı hakkında bilgi vermedi. 
     Son iki haftadır, gerek Bağdat, gerekse diğer kentlerde, aralarında etkili İslam Alimleri Birliği üyelerinin de bulunduğu bazı imamlar Amerikalı ve Iraklı güçlerce tutuklanmıştı. 
     El Nakıp, yaptığı basın toplantısında, Irak hükümetinin yurtdışından gelen teröristlernden kurtulmaya kararlı olduğunu da belirterek, Felluce'nin Ürdünlü terörist Ebu Musab Ez Zerkavi için artık güvenli olmadığını söyledi. 
     Sözcü, basın toplantısında, Felluce'de çekilen bazı fotoğrafları da gösterdi. Bunlar arasında silah depoları ve yeraltı tünellerinin fotoğrafları bulunuyor. 
     Allavi'nin Felluce'ye acil yardım ekipleri ve ambulanslar gönderilmesi talimatı verdiğini bildiren El Nakıp, saldırı yüzünden evleri ve işyerleri zarar gören kent halkına tazminat ödeneceğini, her aileye gıda ve para yardımı yapılacağını söyledi. 
     
</TEXT>
</DOC>
