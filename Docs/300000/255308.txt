<DOC>
<DOCNO> 255308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun10.html </URL>
<DATE> 2004/07/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Filipinler Irak'taki asker sayısını azalttı... 
</HEADLINE>
<TEXT>

     Filipinler hükümeti, Irak'taki askerlerin çekilmesini ''koordine etmekte olduklarını'' ve bu ülkedeki asker sayısını 51'den 43'e indirdiklerini duyurdu. 
     Filipinler Dışişleri Bakanı Delia Albert, Cumhurbaşkanlığı tarafından yayımlanan yazılı bildirisinde, ''Dışişleri Bakanlığı, Savunma Bakanlığı ile birlikte askerlerin çekilmesini koordine ediyor. Bugüne kadar asker sayısı 51'den 43'e indirildi'' dedi. 
     Manila yönetimi, rehin alınan vatandaşları Angelo de La Cruz'u kurtarmak için askerlerin ''mümkün olan en kısa zamanda'' Irak'tan çekileceğini açıklamış, ABD yönetimi ise dün Filipinler'e, Irak'ta vatandaşını rehin alan kişilere boyun eğmemesi ve planlandığı günden önce askerlerini çekmemesi uyarısında bulunmuştu. 
     Beyaz Saray Sözcüsü Scott McClellan, ''Bu tür bir kararın dünyadaki teröristlere yanlış işaret göndereceğine inanıyoruz'' demişti. 
     Irak'taki insani yardım projelerinde görev alan Filipinli 51 askerin görev süresi 20 Ağustos'ta doluyor. De la Cruz'u kaçıran militanlar ise Filipinler askerlerinin 20 Temmuz'a kadar ülkeyi terk etmesini istiyor. 
     
</TEXT>
</DOC>
