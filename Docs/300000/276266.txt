<DOC>
<DOCNO> 276266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo12.html </URL>
<DATE> 2004/09/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şimdi de Denizlispor Fenerbahçe'yi gözüne kestirdi 
</HEADLINE>
<TEXT>

     Denizlispor Teknik Direktörü Giray Bulak, Fenerbahçe karşısına rahat çıkacaklarını, buna karşın ''Avrupa Kupası maçında hırpalanmış görünen rakiplerinin'' ise baskı altında olacağını söyledi. 
     Üst sıraları hedefleyen ve 7 maçta topladığı 15 puanla ligde 4. sırada yer alan yeşil-siyahlılar, 4 Ekim Cumartesi günü İstanbul'da oynayacakları karşılaşmanın hazırlıklarını bugün yaptığı antrenmanla sürdürdü. Son çalışmasını yarın yapacak futbolcular, akşam havayoluyla İstanbul'a gidecek. 
     
     BULAK'TAN İDDİALI SÖZLER 
     Fenerbahçe maçıyla ilgili değerlendirmede bulunan Denizlispor Teknik Direktörü Giray Bulak, motivasyonu iyi, disiplinli oynayan ve rakibe az pozisyon veren bir takım olduklarını, bunun da rakip takımların işini zorlaştırdığını belirtti. 
     İstanbul'daki maçın kolay olmayacağını bildiklerini, ancak Denizli'ye iyi sonuçla döneceklerine inandığını kaydeden Bulak, şöyle konuştu 
     ''Bu karşılaşma, bizden çok Fenerbahçe için daha zor geçecek. Çünkü biz rahatız. Avrupa Kupası maçında hırpalanmış ve liderliğini korumak isteyen rakibimiz ise baskı altında olacak. Sahaya çekinmeden çıkacak, futbolumuzu oynayacak ve istediğimizi elde etmek için mücadele vereceğiz.'' Bulak, Timuçin ve Ömer Rıza gibi futbolcuların eksikliğini problem etmemeye çalıştıklarını da ifade ederek, ''Denizlispor sistemli bir takım. Kadrodan bazı oyuncular eksiliyor, ama onların yerine forma giyenler görevini eksiksiz yerine getiriyor'' dedi. 
     
</TEXT>
</DOC>
