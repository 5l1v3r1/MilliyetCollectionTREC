<DOC>
<DOCNO> 266993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur50.html </URL>
<DATE> 2004/08/27/ </DATE>
<TIME> 21.21 </TIME>
<AUTHOR>  </AUTHOR>
<HEADLINE>
Hastanede cesetten göz çalındığı iddiası... 
</HEADLINE>
<TEXT>

     Bağcılar'da, geçirdiği kalp krizinin ardından kaldırıldığı hastanede yaşamını yitiren Azime Şentürk'ün 66 gözlerinin çalındığını iddia eden ailesi, savcılığa suç duyurusunda bulundu. 
     A.A muhabirinin aldığı bilgiye göre, gece saatlerinde kalp krizi geçiren Azime Şentürk, ailesi tarafından Bakırköy Dr. Sadi Konuk Eğitim ve Araştırma Hastanesi'ne kaldırıldı. Şentürk, burada yapılan tüm müdahalelere rağmen kurtarılamadı. 
     Hastanedeki işlemlerin ardından Azime Şentürk'ün cenazesini teslim alan ailesi, cenazeyi Kazım Karabekir Merkez Camii'ne götürdü. 
     Yıkama işlemi sırasında Azime Şentürk'ün gözlerinin yerinde olmadığını tespit ettikleri belirtilen görevliler, durumu aileye bildirdi. 
     Bunun üzerine, Azime Şentürk'ün oğlu Ramazan Şentürk, diğer aile üyeleriyle birlikte Bakırköy Adliyesi'ne giderek, Cumhuriyet Savcılığı'na konuya ilişkin suç duyurusunda bulundu. 
     
     ''SORUMLULARIN YAKALANMASINI İSTİYORUZ'' 
     Ramazan Şentürk, A.A muhabirine yaptığı açıklamada, annesinin cenazesi yıkanırken görevlilerin, göz kısmından kan geldiğini fark ettiklerini anlattı. 
     Özel bir hastaneden getirttikleri doktorun, annesinin gözlerinin oyulduğunu söylediğini ifade eden Şentürk, ''Gözlerini çalmışlar. Bunu duyunca hepimiz şok olduk. Hastaneden bize bir açıklama yapılmadı. Sorumluların yakalanmasını istiyoruz. Olayla ilgili savcılığa suç duyurusunda bulunduk'' dedi. 
     Öte yandan, hastaneden konuyla ilgili bir açıklama yapılmazken, İl Sağlık Müdürlüğü yetkilileri, ailenin iddiasının araştırılacağını ve gerekli açıklamanın araştırma neticesinde yapılacağını bildirdi. 
     
</TEXT>
</DOC>
