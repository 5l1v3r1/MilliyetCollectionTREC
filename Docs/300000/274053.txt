<DOC>
<DOCNO> 274053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur36.html </URL>
<DATE> 2004/09/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bozulmuş 1 ton eti dereye attılar 
</HEADLINE>
<TEXT>

     Kırklareli'nin Babaeski İlçesi'nde, bir derede tarihi geçmiş 1 ton tavuk eti bulundu. 
     Alınan bilgiye göre, bir ihbar üzerine ilçeye bağlı Düğüncülü Köyü'ne gelen jandarma ekipleri, söz konusu dereye plakası ve markası belirlenemeyen bir kamyondan yaklaşık bir ton tarihi geçmiş tavuk eti atıldığını tespit etti. 
     Jandarma ekiplerince yapılan araştırmada, etlerin üzerinde ''Darıca Küçük Sanayi Sitesi F Blok Gebze-İstanbul'' adresinin yazılı olduğu bir piliç firmasına ait etiketler ile ''Fatih Caddesi No 67 Babaeski-Kırklareli'' yazılı peçeteler bulundu. 
     Tarihi geçmiş bozuk tavuk etleriyle ilgili tutanak tutulmasının ardından, ''Çevre Kanunu'na Muhalefet'' suçu işlendiği gerekçesiyle yasal işlem başlatıldı. 
     
     FİRMAYA PARA CEZASI VERİLECEK 
     Babaeski Kaymakamı M. Hulusi Arat, AA muhabirine yaptığı açıklamada, tarihi geçmiş tavuk etlerini dereye atan firmanın, ana firma mı yoksa bayi mi olduğunun belirlenmesinin ardından, ilgili kuruluş hakkında ''çevre kanununa muhalefet'' ettiği gerekçesiyle para cezası uygulayacaklarını bildirdi. 
     Bozuk gıdaların geri alınarak, ana firma tarafından kendi tesislerinde imha edilmesi gerektiğini vurgulayan Arat, ''Firma ya da bayii, hiç olmazsa belediye çöplüğüne giderek, kireçleme usulüyle etleri imha edebilirdi. Ama bunu yapmak yerine dereye boşaltmayı tercih etmiş. Bu suçtur'' dedi. 
     
</TEXT>
</DOC>
