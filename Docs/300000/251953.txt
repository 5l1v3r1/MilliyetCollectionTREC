<DOC>
<DOCNO> 251953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo11.html </URL>
<DATE> 2004/06/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Aktuğ Takımımıza 1-2 futbolcu mutlaka katacağız... 
</HEADLINE>
<TEXT>

     Trabzonspor Kulübü Başkanı Atay Aktuğ, takıma 1-2 futbolcu mutlaka katacaklarını söyledi. 
     Aktuğ, TSYD Trabzon Şubesi'nde düzenlediği basın toplantısında, 2004-2005 futbol sezonunun yaklaştığını, kendilerini bu sezon zorlu maçların beklediğini ifade ederek, ''Şampiyonlar Ligi'nde ön eleme oynayacağız. Amacımız bu turnuvaya katılmak. Takımımız bunu başarabilecek güçte'' dedi. 
     Şampiyonlar Ligi ön elemesinde karşılaşacakları takımların iyi ekipler olduğunu belirten Aktuğ, artık takımların büyüğünün küçüğünün kalmadığını ifade etti. 
     Aktuğ, Teknik Direktör Ziya Doğan'ın isteği doğrultusunda transfer çalışmalarının sürdüğünü vurgulayarak, şunları kaydetti 
     ''Hocanın önerdiği bir liste vardı. Biz de o listeye göre transfer çalışmalarımızı sürdürüyoruz. Bu listede Batista vardı, ama bu transfer gerçekleşmedi. Lee için ise temaslar sürüyor. Ayrıca bir-iki yerli futbolcuyla da görüşüyoruz. Takımımıza 1-2 futbolcu mutlaka katacağız.'' Fenerbahçe'de oynayan Marco ile ilgili yönetimden bazı kişilerin bu takımla temasa geçtiklerini ifade eden Aktuğ, ''Fenerbahçe Kulübü yetkilileri, arkadaşlarımıza, yabancı kontenjanını doldurdukları takdirde bu futbolcuyu bize verebileceklerini ifade ettiler'' diye konuştu. 
     Her teknik direktörün takımında alternatif oyuncularının olmasını isteyeceği belirten Aktuğ, ama transferi teknik direktörün yapmadığını, yönetimlerin gerçekleştirdiğini, teknik direktörün isimleri bildirdiğini, yönetimlerin de o isimlerle temasa geçtiğini kaydetti. 
     
     FEDERASYON SEÇİMLERİ 
     Türkiye Futbol Federasyonu TFF seçimlerinde Trabzonspor'un tavrının değişmeyeceğini belirten Aktuğ, şöyle devam etti 
     ''Talihsiz bir kongre süreci yaşıyoruz. Türkiye bir hukuk devleti ve biz de hukukun üstünlüğüne inanıyoruz. Mahkemenin verdiği karara saygılıyız. Haluk Ulusoy tek adaydı, iptal edilen kongre öncesi. Ama aday sayısının çok olması hem kongre açısından hem de Türk futbolu açısından iyi olur. Cemal Aydın'ın aday olup olmadığını bilmiyorum. Ama Trabzonspor'un düşüncesi değişmez. Bizim için önemli olan Futbol Federasyonu'nun bütün kulüplere eşit mesafede olması ve havuz sistemidir. Trabzonspor, havuz sisteminin bugünkü haliyle devam etmesinden yanadır. Bunu kim savunuyorsa, onun yanındadır. Bunu bozmak isteyenlere de karşıdır.'' 
     
     FUTBOLCU SÖZLEŞMELERİ 
     Trabzonsporlu futbolcuların düşünsel olarak profesyonel olduklarını vurgulayan Aktuğ, şunları söyledi 
     ''Futbolcular mukavele yaparken profesyonelce davranmak istiyorlar. Daha önce sözleşme imzalanmış futbolcuların koşulları aynen devam edecektir. Ama bizden önceki yönetim, bir-iki futbolcunun sözleşmesini açık bırakıp, onlara söz vermiş. Yönetimle konuşacağız, eğer onlara gerçekten söz verilmişse bu futbolcularla konuşacağız. Bir futbol takımda 5 milyon dolarlık futbolcu da oluyor, 500 bin dolarlık futbolcu da oluyor. Sözleşme yaptığınızda o çok alıyor bizi de iyileştirin diye bir şey görmedim. Trabzonspor'da böyle şeyler daha önce olmuş, bundan sonra da olmayacaktır. Bütün sözleşmelerinin içi tam bir profesyonel anlayışla dolacak. Onlara ne verilmişse aynen yazılacak. Trabzonspor'un ödediği transfer ücretlerine karşı onlardan da talepleri olacak. Sözle, lafla, hatırla bu işler olmayacak. Yazılacak, çizilecek.'' 
     
</TEXT>
</DOC>
