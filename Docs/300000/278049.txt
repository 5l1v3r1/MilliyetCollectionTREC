<DOC>
<DOCNO> 278049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko17.html </URL>
<DATE> 2004/10/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkiye, e-devlet'te sondan 3. sırada 
</HEADLINE>
<TEXT>

     Sanayi ve Ticaret Bakanı Ali Coşkun, 27 ülkede gerçekleştirilen araştırma sonuçlarına göre, internet üzerinden kamusal hizmetlerin kullanımında Türkiye'nin, yüzde 3 ile Endonezya ve Rusya ile birlikte son sıralarda yer aldığını bildirdi. 
     Coşkun bu arada, esnaf ve sanatkarın ihtiyaçlarına cevap veremeyen 507 sayılı kanunun, günün şartlarına göre yeniden düzenleneceğini vurguladı. 
     Bakan Coşkun, Sheraton Oteli'nde düzenlenen, ''e-Devlet Projesi'' kapsamında ''e-esnaf ve sanatkar'' uygulamalarının tanıtıldığı toplantıya katıldı. 
     Bakan Coşkun, projenin tanıtımı öncesi yaptığı konuşmada, 27 ülkede gerçekleştirilen e-devlet araştırma sonuçlarına göre, Türkiye'nin internet üzerinden kamusal hizmetlerin kullanımında yüzde 3 ile Endonezya ve Rusya ile birlikte son sıralarda yer aldığını söyledi. 
     Türkiye'nin interneti ve temsil ettiği değişimi yeterli detayda algılayıp, rotasını internet ve bilgi toplumuna çevirimek zorunda olduğunu vurgulayan Bakan Coşkun, şunları kaydetti 
     ''Yönetimler ve yöneticiler, toplumun menfaatlerini gözeterek vazife görürler ve bu yönde gerekli tedbirleri alırlar. Kendisini toplumdan ve toplumun oluşturduğu kuruluşlardan soyutlayan hiçbir yönetim başarılı olması mümkün değildir. 
     Biz, esnaf ve sanatkarlar ile yanlarında çalışanların durumunu iyileştirici bir dizi çalışmayı programa aldık. Esnafla ilgili sorunları acil eylem planı içinde, kısa vadeli ve uzun vadeli önlemler şeklinde sıralayark çalışmalarımızı başlattık.'' 
     
     ESNAF-SANATKARA DÖNÜK YAPILACAKLAR 
     Kısa vadede esnafa verilen kredi, bağ-kur prim borçları, kredi limitleri ve sicil affı gibi sorunları ele aldıklarını anlatan Bakan, uzun vadeli olarak da 1964 yılında yürürlüğe giren ve artık esnaf ve sanatkarın ihtiyaçlarına cevap veremeyen 507 sayılı kanunun değiştirilmesi olduğunu bildirdi. 
     ''Bu kanunun günün şartlarına uygun olarak yeniden hazırlanması konusunda, gerekli çalışmaları başlattık. Esnaf ve sanatkarın AB standartlarına göre yeniden yapılanması sağlanacaktır. Kanun değişikliği bu yıl çıkarılacaktır'' diyen Coşkun, uygulamaya giren e-esnaf ve sanatkar projesi hakkında da şunları söyledi 
     
     E-ESNAF PROJESİ 
     ''Şu anda tasarı halindeki ''Esnaf ve Sanatkarlar Meslek Kanunu''nun yasalaşması halinde, e-esnaf ve sanatkar projesinin bilfiil uygulamasına geçilecektir. 
     Bu projenin e- ticaret olarak hazırlıkları devam eden veri tabanı ile entegre edilmesiyle, ülkemizdeki esnaf ve sanatkar, ticaret şirketleri ve sanayi şirketlerinin Türkiye dağılımı haritaları çıkarılarak, hükümetimizin bu kesimin problemlerinin çözülmesi ve önlerinin açılması için vereceği çeşitli krediler, muafiyetler, destekler, vergi indirimi, ssk ve bağ-kur pirim indirim gibi desteklerin çabuk sonuçlandırılması sağlanacaktır.'' 
     
     BAKAN COŞKUN, TESK'İN SAYFASINA GİRDİ 
     Bakan Coşkun ayrıca, internet ortamında Türkiye Esnaf ve Sanatkarlar Konfederasyonu'nun sitesine girerek, yönetim kurulu üyeleri ve çalışmaları hakkında bilgi aldı. 
     Bu arada Bakan Coşkun'a, Türkiye Esnaf ve Sanatkarlar Konfederasyonu Başkan Vekili Erol Korkut tarafından, bir baston ile porselen bir tabak hediye edildi. 
     
     PROJENİN İÇERİĞİ 
     Verilen bilgilere göre, bugün tanıtımı yapılan ''e-esnaf ve sanatkar projesi''ne, 81 ilde 3 bin 507 oda ile 13 federasyon ve konfederasyon üye oldu. 
     Buna göre toplam 5 milyon 507 kayıtlı esnafın 3 milyon 442 bini faal durumda bulunuyor. Toplam 690 meslek çeşidi tespit edilirken, faal esnafın 1 milyon 455 binini erkek, 93 binin kadın, 3 binini de sakatlar oluşturuyor. 
     Projeyle, tüm esnaf bilgilerine ulaşmak mümkün olacak. Aynı zamanda, Sanayi ve Ticaret Bakanlığı başta olmak üzere, devletle olan ilişkilerde her türlü bilgiye ulaşılabilecek. 
     
</TEXT>
</DOC>
