<DOC>
<DOCNO> 275226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/yazar/congar.html </URL>
<DATE> 2004/09/27/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
"Bush'un Irak manevrası" 
</HEADLINE>
<TEXT>


Geçen hafta Washington kulislerine de, New York'ta Birleşmiş Milletler Genel Kurulu vesilesiyle yapılan açıklama ve ikili görüşmelere de, 2 Kasım seçimlerine beş hafta kala artık iyice kızışan Amerikan seçim kampanyasına da Irak konusu damga vurdu. 
Irak'ta dinmeyen şiddet olayları, iki Amerikalı rehinenin kafasının kesilmesi, Başkan George W. Bush'un BM'deki konuşması, Demokrat başkan adayı Senatör John Kerry'nin Bush yönetimine yönelik eleştirilerini sertleştirmesi, Irak Başbakanı İyad Allawi'nin ABD Kongresi'nin ortak oturumunda yaptığı konuşma, Irak'taki Amerikan komutanı General John Abizaid'in daha fazla asker gerektiğini açıklaması, Irak seçimlerine yönelik bir bölgesel konferans toplama girişimi ve nihayet ABD Savunma Bakanı Donald Rumsfeld'in, Washington'daki dedikoduları doğrularcasına, Irak'tan çekilmek için tam bir barış ortamı sağlanmasını beklemeyeceklerini söyleyivermesi bu gündemin konturlarını çizdi. 
Bu kapsamdaki iki önemli gelişmeye geçmeden önce, Kerry'e danışmanlık yapan deneyimli bir büyükelçinin teşhisini aktarmak istiyorum. 
Geçen hafta bize "Bush'un yeni bir Irak manevrası ile karşı karşıyayız. Öyle görünüyor ki, bu kez ipler tümüyle Karl Rove'un elinde" diyen Demokrat diplomat, Irak meselesinin, Bush'a sandıkta zarar değil, yarar getirmesi amaçlı bir dizi siyasi adımın planlandığı iddiasındaydı. 
Bu diplomata göre, Allawi'nin Kongre'de yaptığı konuşmanın metni, "Bush'a destek, Kerry'e darbe" amaçlı ve Irak'taki durumun vehametini yansıtmayan sloganlarla bezenmişti. Demokrat büyükelçi, Allawi'nin Kongre konuşmasının Bush'u yeniden seçtirmeye kararlı siyasi danışman Karl Rove'un "parmak izlerini taşıdığını" söylemekle kalmadı, Irak konusunda acilen bir uluslararası konferans toplama kararının da, ocakta yapılması planlanan Irak seçimlerinden ziyade, kasımdaki Amerikan başkanlık seçimleri düşünülerek alındığını öne sürdü. 

Türkiye de davetli Bush yönetimi yetkilileri ise, uluslararası konferans fikrinin kendilerine değil, Irak'taki geçici hükümete ait olduğunu söylüyorlar ve bu konferansın, 2 Kasım öncesinde toplanması çabasını "Irak seçimlerine yönelik hazırlıklarda kaybedecek zaman yok" diye açıklıyorlar. 
Ardındaki olası siyasi hesapların bir ucu "Bush'u yeniden seçtirme" çabasına dayansa da dayanmasa da, ABD'nin geçen haftadan itibaren hazırlıklarını başlattığı girişim, Türkiye'yi yakından ilgilendiriyor. 
Allawi'nin deyişiyle "komşularımızın bölgesel bir konferansı" olacak bu girişimin öncelikli amacı, Irak seçimlerinin planlanan zamanda yapılabilmesine yönelik istikrar önlemlerini almak, özellikle de Irak'ın sınırlarından sızmaları önlemek. 
Amerikan diplomatik kaynakları da, dışişleri bakanları düzeyinde gerçekleşmesi planlanan konferansın en kritik iki katılımcısının Faruk el Şara ve Kemal Harazzi olacağına dikkat çekiyorlar. Suriye ve İran dışişleri bakanlarına, yabancı teröristlerin Irak'a sızmasını önlemeleri ve seçim sürecine siyasi müdahale anlamına gelebilecek hareketlerden kaçınmaları mesajının uluslararası bir ortamda verilmesinin önemi vurgulanıyor. 
Her ne kadar, ABD Dışişleri Bakanı Colin Powell, "Bu, Allawi'nin toplantısı olacak" dese de, gerek Powell, gerek diğer Amerikalı yetkililer geçen hafta bir dizi müttefike, bu konferansa katılmaları yönünde telkinde bulundular. 
Washington'dan telkinin ardından, Bağdat'tan resmen davet alacak ülkeler arasında Sekizler Grubu üyeleri, Türkiye dahil Irak'ın bütün sınır komşuları ve Mısır var. Ayrıca G - 8 dışındaki tek BM Güvenlik Konseyi daimi üyesi olan Çin'in de katılımı üstünde duruluyor. 
Washington kaynakları, bu konferansa, Irak seçimlerinin meşruiyet zemininin hazırlanması, seçimleri denetleyecek BM personelinin güvenliğini sağlamaya yönelik ek birliklerin sağlanması ve Irak konusunda yeni bir uluslararası dayanışma süreci başlaması açısından da önem veriyorlar. 
Bazı G-8 ülkesinden gelen ilk yanıtlar ise, "Konferansa evet, aceleye hayır" diye özetleniyor. Bir dizi Avrupa ve Arap başkenti, Bush'un seçim kampanyasında figüran gibi görünme kaygısıyla, konferansın 2 Kasım ertesine kalmasından yana. 
Bush'un iç siyaset hesapları bir yana, esasen Kerry'nin de bir süredir yapılması çağrısında bulunduğu böyle bir konferansın toplanmasında da, Türkiye'nin buraya katılmasında da kuşkusuz yarar var. 
Irak'ta seçimlerin yapılması ve meşru bir yönetimin işbaşına geçmesi, şiddetin durulması için belki yeterli olmayacak. Ancak geçici dönemin uzaması ya da seçimlerin meşruiyetine gölge düşürecek olayların önlenememesi, istikrarsızlığı besleyecektir orası kesin. 

ABD çekilebilir Washington bir yandan, ek asker vermeye ikna olan Gürcistan'dan ve katkıya niyetli görünen Romanya ve Fiji'den başka ülkelerin de, Irak'a birlik göndermesi için diplomasi yürütüyor. General Abizaid, geçen hafta açıkça, seçimlerin güvenliği için daha fazla asker gerektiğini söyledi, ancak bu gereksinimin ABD dışındaki ülkelerden ve Iraklı güçlerce karşılanması üzerinde durdu. 
Öte yandan, Irak'ta "istikrarlı bir demokrasi kurma" hedefiyle yola çıktıklarını söyleyen Amerikan yeni - muhafazakarlarının bunun mümkün olmayacağını çoktan anladıkları ve Başkan Bush'un yeniden seçilmesi halinde, Irak'tan hızla çekilmeyi gündeme alacağı iddiası Washington kulislerine egemen. 
Bu yöndeki işaretlerden biri, Beyaz Saray kaynaklarına yakınlığı bilinen muhafazakar yazar Robert Novak'ın 20 Eylül'de ABD çapında bir dizi gazetede yayımlanan "Bush'un kaçış yolu" başlıklı sütunuydu. 
Novak, olası ikinci Bush yönetiminin, ayaklanmanın dinmesini beklemeden, hemen 2005 içinde Irak'tan çekileceğini savundu. 
Bu iddiasını, ABD Irak'a daha fazla asker göndermedikçe istikrarın sağlanamayacağı tezine dayandıran Novak, Bush'un şu anki ulusal güvenlik ekibinin de, 2005'te çekilmekten yana olduğu bilgisini aktardı. Novak'a göre, olası bir Kerry yönetiminin tercihi de aynı olacak. 
Oysa konu ne zaman gündeme gelse, Başkan Bush, "Bırakıp kaçmayız" diyor. Senatör Kerry ise, "Irak'ta kazanmak hala mümkün başkan olursam 2008'de barışı sağlamış olarak askerlerimizi çekeriz" iddiasında. 
Ancak her iki cepheden kaynaklar da, özel sohbetlerde, "Irak, Vietnam'a dönme yolunda" diyerek başarı şansını artık düşük gördüklerini gizlemiyorlar. 
Bu konuda en çarpıcı açıklama ise, 24 Eylül'de Rumsfeld'den geldi. ABD Savunma Bakanı'nın şu sözlerini dikkatle okuyalım 
"Koalisyon ve ABD güçlerinin sayısını azaltabilmemiz için, öncelikle burasının Irak'ın barışçı ve mükemmel hale gelmesi gerektiğini düşünmek akılsızca olur, zira burası hiçbir zaman barışçı ve mükemmel olmadı ve olacağa da benzemiyor." 
ABD'nin Irak'ta istikrarı kurmadan, güvenlik görevini yerel güçlere bırakarak çekilmesi olasılığına hazır mıyız 
Ankara'nın bu soruyu her an gündeminde tutması ve Irak'ta ABD sonrası dönemi şimdiden etraflıca düşünmesi şart. 



</TEXT>
</DOC>
