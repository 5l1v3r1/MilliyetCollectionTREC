<DOC>
<DOCNO> 278482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur31.html </URL>
<DATE> 2004/10/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ormanda bulduğu kurt yavrusunu besledi Bakanlık kurdu elinden alınca... 
</HEADLINE>
<TEXT>

     Samsun'da bir öğretmen, ormanda bulunduktan sonra bir süre beslediği kurt yavrusunu elinden alan Çevre ve Orman Bakanlığı aleyhine, masraflarının karşılığı olarak 15 milyar lira tazminat istemiyle dava açtı. 
     Edinilen bilgiye göre, Ondokuzmayıs İlçesi'ndeki bir ilköğretim okulunda öğretmenlik yapan Salih Osman İmamoğlu, geçen yıl mayıs ayında köy sakinleri tarafından bulunan bir kurt yavrusunun bakımını üstlendi. 
     Ancak, İmamoğlu'nun henüz bir haftalıkken kendisine getirilen ve kaydını da yaptırarak yaklaşık 8 ay beslediği kurt yavrusu, olayı öğrenen Samsun Çevre ve Orman Müdürlüğü'nün girişimleri sonucu ''kara avcılığı kanuna aykırı davrandığı gerekçesiyle'' mahkeme yoluyla elinden alınarak Ankara'daki Atatürk Orman Çiftliği'ne gönderildi. 
     Bunun üzerine Çevre ve Orman Bakanlığı'na başvuran İmamoğlu, 'Rasti' adını verdiği kurda yaptığı beslenme ve eğitim giderleri için 3 milyar lira maddi, 10 milyar lira eğitim, 7 milyar lira da manevi olmak üzere 20 milyar lira tazminat isteminde bulundu. 
     Bu talebinin reddedilmesi üzerine Samsun İdare Mahkemesi'ne başvuran İmamoğlu, benzer gerekçelerle Bakanlık aleyhine 10 milyar lirası maddi olmak üzere 15 milyar liralık tazminat davası açtı. 
     İmamoğlu, AA muhabirine yaptığı açıklamada, 8 ay boyunca beslediği hayvana 3 milyar lira değerinde süt, yumurta, ekmek ve et yedirdiğini söyledi. 
     Bu süre içinde ayrıca her gün 3 saat eğitim verdiğini belirten İmamoğlu, ''Şayet eğitimi belli bir bedel karşılığı yaptırsaydım en az 7 bin dolar harcayacaktım'' dedi. 
     Kendisine, 'kara avcılığına muhalefet suçundan' para cezası uygulanmak istendiğine de kaydeden İmamoğlu, bununla ilgili itirazda bulunduğunu da bildirdi. 
     
     BAKANLIĞIN SAVUNMASI 
     Öte yandan, Çevre ve Orman Bakanlığı ise mahkemeye gönderdiği savunmasında, İmamoğlu'nun davasının haksız ve dayanıksız olduğu gerekçesiyle reddini istedi. 
     Olayda idarenin sorumluluğu bulunmadığı görüşü dile getirilen savunmada, davacının yaban kurdunu doğal hayata salıvermesi ya da Valiliğe teslim etmesi gerektiği belirtildi. 
     Davacının zarar olarak düzenlediği bakım masraflarının kendi kişisel eyleminden doğduğu ifade edilen savunmada, ''Zarar olarak gösterilen davranışlar davacının eylemi nedeniyle doğmuş olup idareye atıf ve izafe olunamaz'' denildi. 
     
</TEXT>
</DOC>
