<DOC>
<DOCNO> 250678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur78.html </URL>
<DATE> 2004/06/24/ </DATE>
<TIME> 21.51 </TIME>
<AUTHOR>  </AUTHOR>
<HEADLINE>
İETT Genel Müdürü, yaralı şoför Erdem Kara'yı ziyaret etti. 
</HEADLINE>
<TEXT>

     İETT Genel Müdürü Muammer Kantarcı, Fatih'te İETT otobüsünde meydana gelen patlamada yaralanan şoför Erdem Kara'yı, tedavi gördüğü hastanede ziyaret etti. 
     İstanbul Üniversitesi İÜ Tıp Fakültesi Hastanesi'ne gelen Kantarcı, burada tedavisi süren Kara'yı ziyaret ederek, eşi Şerife Kara'ya geçmiş olsun dileğinde bulundu. 
     Diğer yaralılara da geçmiş olsun dileklerini ileten Kantarcı, hastane çıkışında yaptığı açıklamada, doktorlardan aldığı bilgiye göre Kara'nın sağ kulak zarında delinme ve vücudunda sıyrıklar oluştuğunu söyledi. 
     Şoför Kara ile olay hakkında fazla konuşmadıklarını belirten Kantarcı, Erdem Kara'nın sağlık durumunun iyi olduğunu ve yarın taburcu olmasının beklendiğini kaydetti. 
     Şerife Kara da 11 yıldır İETT'de görevli olan eşiyle 13 yıldır evli olduklarını ve 2 çocukları bulunduğunu söyledi. 
     
</TEXT>
</DOC>
