<DOC>
<DOCNO> 290444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy08.html </URL>
<DATE> 2004/11/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
CHP Sarıgül hakkında çok ciddi iddialar var 
</HEADLINE>
<TEXT>

     CHP Genel Başkan Yardımcısı Onur Öymen, Şişli Belediye Başkanı Mustafa Sarıgül hakkında partisince hazırlanan rapor konusunda ''Ortada çok ciddi iddialar vardır ve bunlar açığa çıkarılacaktır'' dedi. 
     Bir panele katılmak üzere geldiği Ordu'da basın toplantısı düzenleyen Öymen, ABD'nin Irak'taki operasyonlarından kaygı duyduklarını ifade etti. Öymen, ABD'nin bir yandan terörizme karşı mücadele verdiğini söylediğini, ancak bölgede Türkiye'ye yönelik terörist faaliyetlere karşı gereken duyarlılığı göstermediğini kaydetti. 
     Irak'ta Türk şoförlerinin öldürülmesinin de kaygı verici olduğunu belirten Öymen, bu konuda hükümetin çabalarının yetersiz kaldığını öne sürerek, ''Biz diyoruz ki 'ya güvenliği sağlayın, ya da malları Irak sınırında teslim etsinler'. Her Türk şoförü adeta Rus ruleti oynuyor. Hükümet ise 'CHP Irak'la ticaretimizin kesilmesini istiyor' diyor. CHP bunu istemiyor, Türklerin kellesi kesilmesin istiyor. İnsan hayatı ticaretten daha önemlidir'' diye konuştu. 
     
     SARIGÜL KONUSU 
     Bir soru üzerine Şişli Belediye Başkanı Mustafa Sarıgül hakkında partisince hazırlanan rapora da değinen Öymen, iddialarla ilgili 3 milletvekilinin görevlendirildiğini ve bu çalışmada elde edilen bilgi ve belgelerin rapor haline getirildiğini anlattı. 
     Raporda yer alan bazı kaçak inşaatlara ilişkin iddiaları görmezden gelmelerinin mümkün olmadığını belirten Öymen, şöyle dedi 
     ''Mustafa Sarıgül konusunda bir dergide iddialar çıkana kadar herhangi bir parti çalışması yapmadık. Ama iddialar üzerine 3 milletvekilimizi görevlendirdik. Müfettişlerin de bulamadığı bazı belgeler ele geçti. Bunlar bir dosya halinde MKYK'ya geldi. Bu aşamada fazla bir şey söylemeye gerek yok.'' Söz konusu iddiaları görmezden gelmenin kendilerini inkar anlamına geleceğini söyleyen Öymen, ''Biz bu iddiaların üstüne gitmeseydik, bizim için 'Bak CHP neyi savunuyor ama bunu örtbas ediyor' denirdi. Bu kendimizi inkar olurdu. Eldeki dosyanın ciddiye alınması gerektiğini gördük. Partimiz bunu siyasi bir faaliyet için başlatmadı. Ortada çok ciddi iddialar vardır ve bunlar açığa çıkarılacaktır. CHP'ye yakışan da budur''diye konuştu. 
     
</TEXT>
</DOC>
