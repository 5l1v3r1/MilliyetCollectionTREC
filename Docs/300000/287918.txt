<DOC>
<DOCNO> 287918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/siyaset/siy03.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada Yunan tacizi 
</HEADLINE>
<TEXT>


Dışişleri Bakanı Gül, Yunan askeri uçaklarının, Ege üzerinde Türk F - 16'larına arkadan yaklaştığını açıkladı 

ANKARA Milliyet 


Dışişleri Bakanı Abdullah Gül, Yunan askeri uçaklarının, NATO gözetiminde Ege'nin uluslararası hava sahasında keşif görevi yapan 2 Türk F - 16 uçağını önceki gün taciz ettiğini bildirdi. Gül, olayla ilgili Yunanistan Dışişleri Bakanı Petros Moliviatis ile telefonda görüştüğünü belirtti. Gül, yazılı açıklamasında, Doğu Akdeniz - 04 tatbikatı kapsamında 2 Türk F - 16 uçağının, önceki gün Limni Adası kuzeyinde, önce Limni kalkışlı 2 F - 4 uçağı tarafından arkadan 500 feet yaklaşılmak suretiyle taciz edildiğini,ardından iki F - 16 tarafından 2 kez daha tacize maruz kaldığını belirtti. Gül, tacizin derhal NATO AWACS erken uyarı uçağına bildirildiğini kaydetti. AWACS uçağı tarafından, Yunan uçaklarına acil çağrı yapıldığını ifade eden Gül, sahanın derhal terk edilmesi gerektiğinin bildirildiğini vurguladı. Limni Adası'nın silahsızlandırılmış statüde olduğuna dikkat çeken Gül, "Güven Artırıcı Önlemler" görüşmelerini yürüten Müsteşar Yardımcısı Büyükelçi Baki İlkin ve Genel Müdür, Büyükelçi Ertuğrul Apakan'ın Atina'da görüşmeler yaptığını belirtti. 





</TEXT>
</DOC>
