<DOC>
<DOCNO> 292611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko07.html </URL>
<DATE> 2004/11/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Sıcak para, ABD'de 57 yılda kazanacağını Türkiye'de 3 yılda kazandı 
</HEADLINE>
<TEXT>

     Ankara Ticaret Odası, kasım sonunda 23.6 milyar dolar düzeyinde bulunduğunu hesapladığı Türkiye'deki sıcak paranın ABD'de 56 yılda, Japonya'da 227 yılda, diğer ülkelerde ise 97 yılda kazanabileceği parayı Türkiye'de üç yılda elde ettiğini bildirdi. 
     Ankara Ticaret Odası'nın ATO "Sıcak Para Raporu" Türkiye'de 23.6 milyar dolarlık sıcak paranın bir yılda 7.3 milyar dolar kazandığını ortaya koydu. 
     Hazine Müsteşarlığı ve DİE verilerinden yararlanılarak hazırlanan rapora göre Türkiye'deki sıcak paranın 8.5 milyar doları hazine bonosunda, 12.3 milyar doları hisse senedinde, 2.8 milyar doları mevduatta değerlendiriliyor. Her üç 
     portföyün yıllık getirileri de değişiyor.Bu yıl borsanın sıcak paraya yüzde 35.2, Hazine bonosunun yüzde 22.1, TL mevduat faizinin yüzde 17.4 kazandırdığı belirtiliyor. Rapora göre her üç yatırım aracı toplandığında 23.7 milyar dolarlık sıcak para 1 yılda Türkiye'de 7 milyar 239 milyon dolar kazanıyor. 
     
     FAİZ 3 YILDA 1'E 3 VERDİ 
     Rapor, parasını Türk mali piyasalarında değerlendiren bir spekülatörün, elindeki parayı üç yılda üçe katlayabileceğini de ortaya koydu. Rapora göre 2001 yılı Aralık ayı başında bin dolar bozdurarak piyasaya giren bir spekülatör, bu parayı üç yıl içerisinde 3 bin 26 dolara çıkardı. 
     Hesaplamaya göre, 2001 yılının Aralık ayında yabancı bir yatırımcı, elinde bulunan bin doları, dönemin dolar kuru olan 1 milyon 491 bin liradan bozdurup, eline geçen 1 milyar 491 bin lirayı, bankalarda değerlendirdiğinde üç yıl sonra, 
     Kasım 2004 tarihi sonunda bu parayı 4 milyar 389 bin liraya yükseltebiliyor. 
     Bu para yaklaşık dolar kuru olarak 1 milyon 450 bin liradan tekrar dolara çevrildiğinde, yatırımcının eline 3 bin 26 dolar geçiyor. Yani yatırımcı bin dolarla 36 ayda 2 bin 26 dolar kazanıyor. 
     Dünyanın hiçbir gelişmiş ülkesinde bu kadar kolay para kazananılmıyor. ABD'de halen faiz oranları yüzde 1.15, Japonya'da yüzde 0.4, AB'de ise ortalama yüzde 2 düzeyinde selrediyor. 
     Bu durumda bir yatırımcının 1.000 doları üç yılda 3.026 dolara çıkarabilmesi için ABD'de 56 yıl, Japonya'da 277 yıl ve AB ülkelerinde ise 97 yıl geçmesi gerekiyor. Ortalama ömür 70 yıl olarak alındığında Japonya'da 4 nesilde kazanılan para Türkiye'de 36 ayda elde edilebiliyor. 
     
     "KALP HASTASI YAPAR" 
     Rapora ilişkin değerlendirmelerde bulunan ATO Başkanı Aygün, sürekli olarak sıcak para ile yaşamak durumunda kalan bir ülkenin ateşinin düşmesinin imkansız olduğunu belirterek "Sıcak paraya dayalı bu kadar yüksek ateş, bir ülkeyi yüksek ateşten götürmezse, enfarktüsten götürür. Kriz olur da sıcak para kaçar diye korkuyla beklemek adamı kalp hastası yapar" dedi. 
     Sıcak para tehlikesi yüzünden Türkiye'nin "Evham" hastası olduğunu kaydeden Aygün, spekülatörler için ise Türkiye'nin "Hisseli Harikalar Kumpanyası" olduğunu söyledi. 
     Raporun sıcak paraya bir yılda 7 milyar 239 milyon dolar faiz ödediğini ortaya koyduğuna dikkat çeken Aygün, "Ekonomideki bir terslik durumunda 23 milyar dolar para çok kısa bir sürede kaçıp gider. Türkiye sıcak paradan ülke dışına çıkarken 1-2 puanlık vergi koymak zorundadır. Sıcak paradan 2 puan vergi alınsaydı Türkiye bu yıl 150 milyon dolar para kazanabilirdi. 7.3 milyar dolar kazandılar, bir kuruş vergi vermeden gidiyorlar" dedi. 
     
</TEXT>
</DOC>
