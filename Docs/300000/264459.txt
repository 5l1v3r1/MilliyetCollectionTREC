<DOC>
<DOCNO> 264459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo13.html </URL>
<DATE> 2004/08/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hagi, antreman boyunca futbolcularına bağırdı 
</HEADLINE>
<TEXT>

     Galatasaray, Çaykur Rizespor ile hafta sonunda oynayacağı lig maçının hazırlıklarını sürdürürken, antrenmanda Teknik Direktör Gheorghe Hagi, adeta terör estirdi. 
     Florya Metin Oktay Tesisleri'nde yapılan ve 1,5 saat süren antrenmanda yapılan taktik çalışması sırasında futbolcuların isteklerini yerine getirmediğini gören Rumen çalıştırıcı, oyuncularına sürekli olarak bağırdı. Futbolcularından oyunu sürekli kenarlara yaymalarını ve pas yapıp, iyi ortalar yapmalarını isteyen Hagi, özellikle genç oyuncularına kızdı. Hagi, oyuncularına, ''Ayağınızda top tutmayın, rakibi şaşırtın, top isteyin, hareketli olun, çabuk olun'' diye uyarılarda bulunurken, istediklerini yapamayanları ise azarladı. 
     Genç teknik adam, zaman zaman oyuncularının güzel pas ve gollerini ise ''Bravo, bravo'' diyerek övdü. Hagi, bir pozisyonda Ümit Karan'a sert giren Uğur'a da ''Yavaş yavaş, ne yapıyorsun'' diye sert çıktı. 
     Antrenmanda milli takımlarda bulunan futbolcular dışında tüm oyuncular yer aldı. 
     Çalışmayı, uzun bir aradan sonra Futbol Şube Sorumlusu Ergun Gürsoy da izledi. 
     
     TOMAS ERKEN DÖNDÜ 

     Hırvatistan'ın İsrail ile yapacağı maç için milli takıma çağrılan Tomas, maç oynanmadan İstanbul'a döndü. 
     Tomas'ın Hırvatistan Milli Takım kampında geç saatte masaj yaptırmak istemesine kızan hocasının, ''Burada saat 23.15'ten sonra kimse odasından çıkamaz. Neden masaj yaptırıyorsun '' dedikten sonra, sakatlığını öne süren oyuncuyu kadrodan çıkarttığı bildirildi. İstanbul'a dönen futbolcu, daha sonra ayağının tozuyla Galatasaray antrenmanına katıldı. 
     Bu arada, Tomas antrenmanda genç oyuncu Arda ile girdiği ikili mücadelede çenesine aldığı darbeden sonra kısa bir süre sakatlık yaşadı. 

     
</TEXT>
</DOC>
