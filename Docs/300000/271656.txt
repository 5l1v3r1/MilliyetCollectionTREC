<DOC>
<DOCNO> 271656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko05.html </URL>
<DATE> 2004/09/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türk Telekom özelleştirmesi yeniden görüşülecek... 
</HEADLINE>
<TEXT>

     Türk Telekom A.Ş'nin özelleştirilmesine ilişkin Rekabet Kurulu görüşünün Özelleştirme İdaresi Başkanlığı'na ÖİB geçtiğimiz haftalarda ulaştığı, bazı teknik konuların yeniden görüşüleceği öğrenildi. 
     Rekabet Kurulu, Telekom konusunda oldukça kapsamlı bir görüş bildirdi. Kapsamı içinde, kablo, internet, gsm ve özel iletişim vergisi gibi konuların da bulunduğu söz konusu görüşün bazı bölümlerinin çok teknik olması nedeniyle ÖİB yetkilerinin Rekabet Kurulu ile tekrar görüşeceği ifade ediliyor. 
     Kurul'un görüşlerinin bir kısmının teknik olması nedeniyle bazı anlaşılmayan noktaların bulunmasının gayet normal bulunduğu kaydedilerek, ikili görüşmeler yoluyla bunun giderilebileceği vurgulanıyor. 
     Rekabet Kurulu'nun görüşünün bu aşamada hukuken bir bağlayıcılığının olmadığı bilgisini veren yetkililer, bu görüşün Kurul'un bakışını yansıttığını kaydettiler. Buna karşın, ihale sonucunda tekrar Rekabet Kurulu'na izin için gidilecek olması, Kurul'un görüşünün şartnameye yansıtılmasını bir anlamda da zorunlu kılıyor. 
     İki kurum arasında yapılacak görüşmelerin ardından görüşün Telekom'un ihale şartnamesine yansıtılacağı bildirildi. 
     Telekom'un finansal danışmanı tarafından hazırlanacak şartnameye hukuk danışmanı ile görüşülüp son şeklinin verilmesi ve yıl sonundan önce ihale ilanına çıkılması öngörülüyor. 
     
</TEXT>
</DOC>
