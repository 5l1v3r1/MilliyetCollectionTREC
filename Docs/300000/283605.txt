<DOC>
<DOCNO> 283605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/guncel/axgun02.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteliye bedava giysi 
</HEADLINE>
<TEXT>


Van Yüzüncü Yıl Üniversitesi'ndeki "giysi evi", ihtiyacı olan gençleri tepeden tırnağa giydiriyor 

ŞÜKRAN PAKKAN İstanbul 

Van Yüzüncü Yıl Üniversitesi Rektör Yardımcısı Prof. Dr. Ayşe Yüksel'in başkanlığında, öğretim üyeleri ile Çağdaş Yaşamı Destekleme Derneği'nin yaptığı ortak çalışmayla, okul bünyesinde mağaza gibi çalışan bir "Giysi Evi" açıldı. Mart 2002'de faaliyete geçen giysi evinden, ihtiyacı olduğu belirlenen öğrenciler, yılda en az 2 kez ücretsiz alışveriş yapabiliyor. 

Binlerce pantolon 
Bugüne kadar 100 binden fazla giysi veren giysi evini, Türkiye'nin önde gelen tekstil firmaları destekliyor. Her sezon başı binlerce kot pantolon, ceket, kazak gibi giysiler mağazaya gönderiliyor. Mağazada gönüllü çalışan emekli ziraat mühendisi Nurşen Çoksöyler, öğrencilere yardımcı oluyor. Mağaza haftanın 3 günü, 09.00 - 17.00 arasında hizmet veriyor. 
Giysi evinde oluşturulan bilgisayar sisteminde, yararlanacak öğrencilerin tam listesi, satın aldıkları eşyanın envanteri bulunuyor. 
Üniversitenin giysi bankası, Van'daki ilköğretim ve lise öğrencilerine de destek oluyor. İlköğretim öğrencilerine 18 bin parça pantolon, kazak ve ayakkabı, liselere ise bine yakın pantolon ve kazak gönderildi. Ayrıca, valilik sosyal yardım birimlerine, köy muhtarlıklarına ve kız yurtlarına 33 bin pantolon, kazak ve ayakkabı gitti. 


</TEXT>
</DOC>
