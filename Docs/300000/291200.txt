<DOC>
<DOCNO> 291200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur17.html </URL>
<DATE> 2004/11/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yurtta kış... 1 kişi donarak öldü, köy yolları ulaşıma kapandı... 
</HEADLINE>
<TEXT>

     Kar yağışı ve fırtına, Türkiye'nin büyük bir bölümünü etkisi altına aldı. Ağır kış şartları nedeniyle bir kişi donarak ölürken, bin 576 köy yolu ulaşıma kapandı. 9 ilçede eğitim ve öğretime 1 gün ara verildi. 
     AA muhabirinin aldığı bilgiye göre, Adana'nın Feke İlçesi'nde, Tortulu Köyü'ndeki yakınlarını ziyaret ettikten sonra Feke'ye dönmek üzere yola çıkan Ali Güler'in 63 cesedi Karagediği mevkiinde, soğuktan korunmak için sığındığı yol kenarında bulundu. Donarak ölen Ali Güler'in sara hastası olduğu ifade edildi. 
     Adana'nın Tufanbeyli İlçesi'nde, yoğun kar yağışı nedeniyle ulaşıma kapanan 25 köy yolunda, karla mücadele çalışmalarının aralıksız sürdürüldüğü bildirildi. 
     Tufanbeyli Kaymakamlığı yetkilileri, kar kalınlığının 40 santimetreye ulaştığını, kar yağışının durması halinde kapalı köy yollarının kısa sürede ulaşıma açılacağını kaydettiler. 
     
     ORTA KARADENİZ 

     Samsun, Ordu, Amasya ve Sinop'ta kar yağışı nedeniyle 800 köy yolu ulaşıma kapandı. Yüksek ve iç kesimlerde etkili olan kar yağışı günlük yaşamı olumsuz etkilerken, çok sayıda köy yolunun da kapanmasına neden oldu. Samsun'da 290, Ordu'da 350, Amasya'da 50, Sinop'ta ise 110 köyle ulaşım sağlanamıyor. 
     Samsun-Ankara karayolunun Kavak İlçesi Kazancı yöresinde buzlanma nedeniyle ulaşım kontrollü olarak sağlanıyor. 
     
     KASTAMONU 

     Kastamonu'da Önceki geceden beri aralıksız yağan kar yağışı yaşamı olumsuz etkiliyor. 
     Karadeniz üzerinden gelen yağışın etkisine giren Ilgaz Dağı'nda kar kalınlığının 1 metreye ulaştığı bildirildi. Ilgaz Dağı Kayak Merkezi'nde dün gece meydana gelen arıza nedeniyle tesislere gece boyunca elektrik verilemedi. TEDAŞ ekiplerince arızanın giderilmesi üzerine erken saatlerde tesislere yeniden elektrik verilmeye başlandı. 
     Öte yandan merkez ve ilçelere bağlı köylerde toplam 480 köy yolu aşırı kar yağışı nedeniyle ulaşıma kapandı. Köy Hizmetleri İl Müdürlüğü'ne bağlı karla mücadele ekiplerince başlatılan çalışmaların aralıksız sürdürüldüğü bildirildi. 
     
     KAYSERİ 

     Kayseri'de dün başlayan ve aralıklarla devam eden kar yağışı ulaşımın aksamasına neden oldu. Pınarbaşı, Sarız, Tomarza ve Develi ilçelerine bağlı 80 köy yolu ulaşıma kapandı. Köy hizmetleri İl Müdürlüğü'ne bağlı 5 ayrı ekibin yol açma çalışmalarına başladıkları bildirildi. 
     Öte yandan, kar yağışı ve tipi nedeniyle Kayseri'nin Pınarbaşı ve Sarız İlçesi'ne saat 01.00'den itibaren elektrik verilemiyor. Yetkililer, buzlanma nedeniyle kopan elektrik hatlarının onarımının sürdürüldüğünü kaydettiler. 
     
     TRİBÜNLERİN BİR BÖLÜMÜ ÇÖKTÜ 

     Pınarbaşı İlçesi'nde kar yağışı nedeniyle ilçe stadyumunun kapalı tribünlerinin bir bölümü çöktü. Çökme nedeniyle ölen ya da yaralanan olmadı. 
     Pınarbaşı ve Sarız ilçelerinde 12 köyde ise taşımalı eğitim yapılamadı. Kar kalınlığı Pınarbaşı'nda 40, Sarız'da 38 santimetreye ulaştı. 
     
     DÜZCE 

     Düzce'de kar yağışı nedeniyle merkeze bağlı 4 köy, Gölyaka İlçesi'nde 7, Cumayeri 7, Yığılca'da 10, Gümüşova 4, Çilimli 2 köy yolu olmak üzere toplam 34 köy yolunda ulaşım sağlanamıyor. 
     Köy yollarının ulaşıma açılmasına çalışıldığını kaydeden yetkililer, yüksek kesimlerde kar kalınlığının 30 santimetreye kadar ulaştığını, kar yağışının sürdüğünü bildirdiler. 
     
     BOLU 

     Bolu'da etkili olan kar yağışı sonrasında 88 köy yolu ulaşıma kapandı. Kar yağışı sonrasında kent merkezinde 1, Dörtdivan'da 2, Gerede'de 80, Kıbrısçık'ta 2, Seben'de 2 ve Yeniçağa ilçesinde 1 köy yolun ulaşım yapılamıyor. 
     Köy Hizmetleri ekiplerinin kar temizleme ve yol açma çalışmaları aralıksız devam ediyor. 
     
     KONYA 

     Konya Köy Hizmetleri İl Müdürlüğü'nden yapılan açıklamada ise 37 köy yolunun kapalı olduğu bildirildi. 
     Kapalı köy yollarında, 3 ekibinin 3 adet greyder ve 1 adet kamyonla çalışmalarını sürdürdüğü belirtildi. 
     
     BARTIN VE KARABÜK 

     Bartın ve Karabük'te, gece başlayan ve aralıklarla devam eden kar yağışı ulaşımın aksamasına neden oldu. Bartın'ın Ulus İlçesi'ne bağlı 9 ve Karabük'ün ovacık İlçesi'ne bağlı 15 köy olmak üzere 24 köy yolu ulaşıma kapandı. 
     Kar yağışının neden olduğu arızalardan dolayı Zonguldak'ın Çaycuma İlçesi'ne bağlı Muharremşah ve Devrek İlçesi'ne bağlı Karakavuz köylerinde haberleşme sağlanamıyor. 
     Bu arada, Trafik Müdürlüğü ekipleri, buzlanma nedeniyle sürücüleri araçlarında zincir, takoz ve çekme halatı bulundurmaları konusunda uyarıyorlar. Bazı servis aracı sürücülerinin zincir takmadan yola çıkmaları nedeniyle öğrenci taşıyamamaları ise velilerin tepkisine neden oldu. 
     
     SAKARYA 

     Sakarya'da etkili olan kar yağışı nedeniyle Taraklı, Kocaali, Hendek ve Kapapürçek ilçelerinde toplam 8 köy yolu ulaşıma kapandı. 
     Öte yandan, karayollarının D-100, E-25 ve TEM otoyolunda ulaşımın aksamaması için gerekli önlemleri aldığı bildirildi. 
     
     EĞİTİME 1 GÜN ARA VERİLDİ 

     Kar yağışının etkili olduğu Adana'nın Tufanbeyli, Samsun'un Ladik ve Asarcık, Tokat'ın Reşadiye, Trabzon'un Çaykara, Van'ın Gevaş, Konya'nın Bozkır, Yunak ve Ahırlı ilçelerinde eğitim ve öğretime 1 gün süreyle ara verildi. 
     Buralarda eğitim ve öğretime yarın devam edilecek. 
     Kar yağışı ve fırtına, Türkiye'nin büyük bir bölümünü etkisi altına aldı. Ağır kış şartları nedeniyle 409 köy yolu ulaşıma kapandı. Samsun ve Kırşehir'de eğitime ara verildi. Birçok karayolunda ulaşım kontrollü sağlanırken, Yozgaz-Sivas karayolunun Şarkışla bölümü trafiğe kapandı. 
     AA muhabirinin aldığı bilgiye göre, olumsuz hava koşulları Samsun ve ilçelerinde etkisini sürdürürken Kavak, Asarcık, Ladik ve Havza ilçelerindeki ilköğretim okulları ve liselerde 1 gün süreyle eğitim ve öğretime ara verildi. Merkez ilçeye bağlı köylerden 19'undaki ilköğretim okullar ise 2 gün süreyle eğitime ara verilirken, yetkililer olumsuz hava koşullarının devam etmesi halinde öğrencilerin mağdur edilmemesi için bu sürelerin uzatılabileceğini söylediler. 
     
     TOKAT 

     Tokat'ta ve bazı ilçelerinde dünden itibaren etkisini sürdüren kar yağışı nedeniyle 147 köy yolu ulaşıma kapandı. Köy Hizmetleri İl Müdürü Muhlis Yeşilyurt, yaklaşık 50 araç ve 100 personelden oluşan bir ekip görevlendirdiklerini belirterek, kapalı köy yollarının açılması için kar yağışının durmasını beklediklerini, acil durumlarda hemen müdahale ettiklerini söyledi. 
     Tokat-Sivas ve Turhal-Amasya karayollarında trafik kontrollü olarak sağlanırken, ekipler araçların zincirsiz trafiğe çıkmasına izin vermiyor. 
     
     SİVAS 

     Sivas ve ilçelerinde de etkisini artıran kar yağışı ve tipi nedeniyle bazı bölgelerde buzlanmaların meydana geldiği, ulaşımın kontrollü olarak sağlandığı bildirildi. 
     Yetkililer, özellikle Sivas'ı diğer illere bağlayan Çamlıbel, Kızıldağ, Seyfebeli, Yağdonduran ve Yaraşbeli mevkilerinde dikkatli olunmasını isteyerek, sürücülerden zorunlu olmadıkça trafiğe çıkmamalarını, araçlarında kar malzemelerini bulundurmalarını istediler. 
     
     KIRŞEHİR 

     Kırşehir kent merkezinde kar kalınlığı 13, yüksek kesimlerde ise 40 santimetreye ulaştı. Kar yağışı nedeniyle Kırşehir merkez ilçe ile Kaman, Çiçekdağı, Akpınar, Akçakent, Boztepe ve Mucur ilçelerine bağlı 168 köy yolu ulaşıma kapandı. Köy Hizmetleri İl Müdürlüğü, oluşturduğu 5 ayrı ekiple kar temizleme çalışmalarına başladı. 
     Bu arada, yoğun kar yağışı nedeniyle Çiçekdağı İlçesi'nde 2 gün, Akçakent İlçesi'nde de 1 gün eğitime ara verildi. 
     
     NEVŞEHİR 

     Nevşehir'de 15 köy yolu ulaşıma kapandı. Kent merkezinde kar kalınlığı 18 santimetreye, yüksek kesimlerde de 30 santimetreye ulaştı. Köy Hizmetleri İl Müdürlüğü ekipleri kar temizleme çalışmalarına başladı. 
     
     NİĞDE 

     Niğde'nin Çiftlik İlçesi'ne bağlı 9 köy yolu yoğun kar yağışı nedeniyle ulaşıma kapandı. Kar kalınlığı ilçe merkezinde 20, yüksek kesimlerde ise 45 santimetreye ulaştı. Köy Hizmetleri İl Müdürlüğü kar temizleme ekipleri, kapanan köy yollarını ulaşıma açmaya çalışıyor. 
     
     DENİZLİ 

     Denizli'nin Tavas ve Serinhisar İlçeleri'nde, erken saatlerde başlayan mevsimin ilk karı, ulaşımı olumsuz yönde etkiliyor. 
     İlde hava sıcaklıkların mevsim normallerinin altında seyrederken, günün en yüksek sıcaklığının 7, en düşük sıcaklığının ise sıfırın altında 3 dereceye ulaşması bekleniyor. 
     Kar yağışı, Denizli-Muğla karayolunda özellikle yüksek bölgelerde kalan 18-23. kilometresi ile Denizli-Acıpayam karayolunun 27-33 kilometrelerinde ulaşımı olumsuz ekiliyor. 
     
     ESKİŞEHİR 

     Cumartesi gününden itibaren aralıklarla devam eden kar yağışı yaşamı olumsuz etkiliyor. Yetkililer, havanın salı günü parçalı az bulutlu, çarşamba günü karla karışık yağmur, perşembe ve cuma günleri de kar yağışlı olmasının beklendiğini bildirdiler. 
     Bölge trafik ekipleri, Eskişehir-Bursa ve Ankara karayollarında geçişleri kontrollü olarak sağlıyor. 
     
     YOZGAT 

     Yozgat Valiliği bünyesinde oluşturulan 'Kriz Masası' il genelinde tüm ekipleri seferber etti. Trafik ekipleri, karayollarında zincirsiz araçların yola çıkmasını engellerken, Yozgat-Sivas karayolunun Şarkışla bölümündeki dağlık bölgenin trafiğe kapalı olduğu belirtildi. 
     İl genelinde 70 köy yoluyla birlikte Akdağmadeni, Çayıralan, Kadışehri ve Çekerek ilçelerini il merkezine bağlayan yollarda yoğun kar ve tipi yüzünden trafiğe kapandı. 
     Karayolları 7 ayrı ekiple, Köy Hizmetleri de 10 ayrı ekiple, kapanan yolları ulaşıma açmak için çalışıyor. 
     Kar yağışı, yurdun çeşitli yerlerinde yaşamı ve ulaşımı olumsuz etkiliyor. 
     Erzurum Meteoroloji Bölge Müdürlüğü yetkililerinden alınan bilgiye göre, Erzurum ve çevre illerinde dün gece saatte ortalama 85 kilometre hıza ulaşan fırtınanın, bu gece de etkisini sürdürmesi bekleniyor. Yetkililer, vatandaşları fırtınaya karşı uyardı. 
     Kar kalınlığının Palandöken Dağı'nda 20 santimetreye, Tunceli'nin Ovacık İlçesi'nde 40 santimetreye ulaştığı bildirildi. Ovacık İlçesi'nde, yoğun kar yağışı ve fırtına nedeniyle hasar gören trafo ve elektrik direklerinin onarım çalışmalarının devam ettiği belirtildi. 
     Kars'ın, Digor, Sarıkamış ve Kağızman ilçelerinin yüksek kesimlerindeki köy ve mezralarında ulaşımın güçlükle sağlandığı öğrenildi. 
     
     BURSA 

     Uludağ Meteoroloji İstasyonu'ndan alınan bilgiye göre, kış turizminin önde gelen merkezlerinden Uludağ'da, oteller bölgesinde kar kalınlığının son yağışlarla 35 santimetreye ulaştı. 
     Uludağ'da bugün tipi şeklinde devam edecek yağışın, yarın kesileceği bildirildi. Görüş mesafesinin tipi nedeniyle 10 metreye kadar düştüğü Uludağ'da, sıcaklığın eksi 9 derece olduğu belirtildi. 
     
     KARAMAN 

     Karaman-Mersin Karayolu'ndaki Sertavul Geçidi, bölgede bu sabah başlayan yoğun kar yağışının ulaşımda aksamalara yol açması nedeniyle trafiğe kapatıldı. 
     Trafik ekipleri, Karaman çıkışında, sürücüleri yolun kapalı olduğu konusunda uyarıyor. 
     
     BİTLİS 

     Bitlis'te dün geceden beri etkili olan kar yağışı, yaşamı olumsuz yönde etkiliyor. 
     Şiddetli rüzgar nedeniyle Tatvan İlçesi'ne bağlı Çanakdüzü ve Kurukaya ilköğretim okullarının çatılarının uçtuğu ve okulların tüm camlarının kırıldığı bildirildi. 
     Meteoroloji Müdürü Mehmet Elkatmış, il merkezinde kar kalınlığının 15 santimetreye ulaştığını, yüksek kesimlerde bu oranın 25 santimetreyi bulduğunu söyledi. 
     TEDAŞ yetkilileri, kar yağışı ve fırtına nedeniyle il merkezinde bazı elektrik hatlarında arıza meydana geldiğini, çok sayıda elektrik direğinin devrildiğini, arızaların giderilmesi için çalışmalara devam edildiğini kaydettiler. 
     
     AFYON 

     Afyon ve çevresinde devam eden kar yağışı nedeniyle, karayollarında gizli buzlanma olabileceği belirtilerek sürücüler uyarıldı. 
     Afyon-Ankara karayolu Köroğlu beli, Afyon-İzmir karayolu Dumlu rampaları, Afyon-Antalya karayolu Başağaç rampaları ile Damlalı boğazı, Afyon-Kütahya karayolu Bayramgazi rampalarında gizli buzlanma, Afyon-Konya yolunun 17-45 kilometreleri arasındaki yapım çalışmaları nedeniyle sürücülerin trafik işaret ve işaretçilerine uymaları, araçlarında zincir, çekme halatı ve takoz bulundurmaları istendi. 
     
     NEVŞEHİR 

     Nevşehir'in Hacıbektaş İlçesi'nde, yoğun kar yağışı nedeniyle okullar 2 gün süreyle eğitime ara verdi. 
     Hacıbektaş'ta dün başlayan ve aralıklarla devam eden yoğun kar yağışı nedeniyle, ilçe merkeziyle bağlı köy ve beldelerdeki ilköğretim, lise ve dengi okullarda eğitime 24 Kasım Çarşamba gününe kadar ara verildi. 
     Öte yandan, Kayseri'nin Sarız İlçesi'nde okullar bugün eğitime ara verdi. 
     
     ORDU 

     Olumsuz hava koşulları nedeniyle Ordu'daki ilköğretim okullarıyla liselerde eğitime ara verildi. 
     Akkuş, Çaybaşı, Mesudiye ve İkizce ilçelerinde, 2 gün, Ulubey, Aybastı, Çatalpınar, Çamaş, Gürgentepe, Gölköy, Korgan, Kumru ve Kabataş ilçelerinde ise 1 gün süreyle ilköğretim okulları ve liseler eğitem ara verdi. 
     
     AMASYA- 

     Amasya Valiliği, bugünden itibaren etkili olması beklenen olumsuz hava koşulları ve don olayına karşı üreticileri tedbirli olmaları konusunda uyardı. 
     Amasya Valiliği'nden yapılan açıklamada, hava sıcaklıklarında önemli ölçüde düşüş görüleceği, soğuk havanın bu geceden itibaren etkili olacağı ve ısının il genelinde yer yer eksi 10 dereceye kadar düşebileceği uyarısında bulunuldu. 
     Ayrıca, bölgede sabah saatlerinde etkili olacak sis nedeniyle sürücülerin dikkatli olmalarını da istendi. 
     
     ÇANKIRI 

     Çankırı Valisi Ali Haydar Öner, dün gece İndağı'nda yer yer buzlanma olduğunu, ancak şu an için ulaşım konusunda bir sıkıntı bulunmadığını bildirdi. 
     Karla mücadele konusunda Köy Hizmetleri ve jandarma ekiplerinin ortak çalışma yürüttüklerini ifade eden Öner, dün gece kayarak yoldan çıkan bir aracın ekiplerin yardımıyla kurtarıldığını kaydetti. 
     
</TEXT>
</DOC>
