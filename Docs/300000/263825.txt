<DOC>
<DOCNO> 263825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy03.html </URL>
<DATE> 2004/08/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP'den ihraç edilen milletvekillerine MDHP'den çağrı 
</HEADLINE>
<TEXT>

     Milli Demokrat Halkın Partisi MDHP Genel Başkanı Yusuf Erikel, CHP'den ihraç edilen milletvekilleri Ahmet Güryüz Ketenci, Hasan Aydın ve Mehmet Tomanbay'a MDHP'ye katılma çağrısı yaptı. 
     Erikel yaptığı yazılı açıklamada, ihraç kararlarıyla CHP'de parti içi demokrasinin olmadığının bir kere daha ortaya çıktığını ileri sürdü. Parti içi demokrasiyi işletemeyen hiçbir siyasi partinin ülkede demokrasiyi oluşturamayacağını kaydeden Erikel, "Muhalefet kültürüne ülkede en çok saygı göstermesi gerekenlerin başında sayın Baykal olması gerekir. Çünkü kendisi hemen hemen her dönemde muhalefeti temsil etmişti. Buna rağmen parti içi muhalefete veya eleştirilere tahammül edemiyor" dedi. 
     CHP'den ihraç edilen milletvekillerine "yargısız infaz" yapıldığını ileri süren Erikel, milletvekilleri Ahmet Güryüz Ketenci, Hasan Aydın ve Mehmet Tomanbay'a çağrıda bulundu. Erikel, "Sosyal adalet ve sosyal demokrasi istiyorsanız bize gelin. Sosyal adaleti, demokrasiyi ülkede her kurama oturtmak için gelin partimize katılın, mücadeleyi birlikte yürütelim" dedi. 

     
</TEXT>
</DOC>
