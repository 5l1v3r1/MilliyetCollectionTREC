<DOC>
<DOCNO> 273362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy05.html </URL>
<DATE> 2004/09/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Newsweek yazarı zina tartışmasında AKP'yi savundu 
</HEADLINE>
<TEXT>

     Newsweek dergisi köşe yazarı Fareed Zakaria, TCK konusunda dış basında oluşan genel görüşten farklı olarak, AKP'ye destek verdi. Zakaria Avrupa'nın zina tasarısına yönelik tutumunun "saçma" olduğunu savundu. 
     Türkiye gibi kalkınmakta olan bir ülkenin postmodern Avrupa'nın standartlarıyla değerlendirilemeyeceğini öne süren Zakaria, "Türkiye eğer tam bir modern toplum olsa, AB üyeliğine ihtiyacı olmazdı" dedi. 
     Fareed Zakaria, Newsweek dergisinin son sayısında yayımlanan "Müslüman müttefiklerini nasıl kazanmaz" başlıklı yazısında, zina tasarısı nedeniyle Türkiye ile AB arasında yaşanan sıkıntıları değerlendirdi. AKP'nin tutumunu savunan Zakaria, Avrupa'daki birçok kişinin Türkiye'yi, büyük, yoksul ve daha önemlisi, Müslüman olduğu için AB'nin dışında tutmak istediğini belirtti. 
     Türkiye'nin son dönemde şasırtıcı bir performans gösterdiğini, ancak son bir haftada yaşanan gelişmeler nedeniyle AB üyeliği çabalarının olumsuz etkilendiğini kaydeden Zakaria, Başbakan Tayyip Erdoğan'ın zinayı cezalandırma ısrarının, "teknik olarak doğru, ancak siyasi olarak aptallık" olduğunu savundu. 
     Zakaria yazısında konuya ilişkin şu yorumlarda bulundu 
     "Ancak zina yasası geçse bile ne olur ki Avrupa'nın bu konudaki histerisi saçmadır. Birçoğu Avrupa'daki İslam'ın oluşturduğu tehlikesini yansıttığını öne sürüyor. 
     Avrupalılar kendi tarihini unuttular mı yoksa Zina 10 Emir'de yasaklanıyor ve kısa bir süre öncesine kadar hemen hemen tüm Avrupa ülkelerinde suçtu." Kişisel olarak zinanın cezalandırılmasına karşı olduğunu da vurgulayan Zakaria, buna karşın Türkiye gibi kalkınmakta olan bir ülkenin postmodern Avrupa'nın standartlarıyla değerlendirilemeyeceğini öne sürdü. Zakaria, "Türkiye eğer tam bir modern toplum olsa, AB üyeliğine ihtiyacı olmazdı. Ayrıca eğer Türkiye bir AB üyesi haline gelse, zina yasasının hızlı bir biçimde iptal olur çünkü Avrupa mahkemelerinin buna karşı karar verirdi" diye yazdı. 
     
     AKP MODERN İSLAM'IN EN GÜÇLÜ SEMBOLÜ 
     Newsweek yazarı, Türkiye'de şimdiye kadar atılan büyük reform adımlarının halkı temsil eden bir parti tarafından gerçekleştirildiğini belirterek "AK Parti İslam'a olan sevginin, liberalizm, çoğunluk ve demokrasiyle bağdaştığını gösterdi. Bu nedenle bugün dünyada modern İslam'ın en güçlü sembolüdür. Ortadoğu, Avrupa'nın kendi Müslüman nüfusu ve tüm İslam dünyasında yankı yaratabilecek bir semboldür" yorumunu yaptı. 
     Fareed Zakaria, AKP'nin Türkiye'nin laikliğini yumuşatarak, temiz hükümeti vurgulayarak ve Ortadoğu'ya uzanarak Müslümanlar için daha ulaşılabilir bir model haline gelmekte olduğunu savundu. Ancak bu doğrultuda bir imaj oluşturabilmek için AKP'nin elitlerin değil, Müslüman kitlelerin kaygılarını yansıtan bazı şeyler yapabilmesi gerektiğini öne süren Zakaria, bunun modernizasyon sürecinde her Müslüman ülkede derin kaygıları yansıtan yasaları içerebileceğini yazdı. 
     AB'nin karanının, Türkiye'nin, tüm beklentileri aşan performasıyla ilgili olmayacağını öne süren Zakaria, kararın "geleceğinden güven duyan veya korkan bir Avrupa tarafından verileceği"ni belirtti. 
     
</TEXT>
</DOC>
