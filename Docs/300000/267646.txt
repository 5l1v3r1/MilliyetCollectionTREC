<DOC>
<DOCNO> 267646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur15.html </URL>
<DATE> 2004/08/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Devlet Hastanesi Başhekimi'ne taşlı sopalı saldırı .. 
</HEADLINE>
<TEXT>

     Hatay'ın Reyhanlı İlçesi Devlet Hastanesi Başhekimi Dr. Mehmet Demir 33 , uğradığı taşlı ve sopalı saldırı sonucu yaralandı. 
     Alınan bilgiye göre, gece, muayenehanesinden, Yeni Mahalle'deki evine gelen Başhekim Dr. Demir, otomobilinden indiği sırada 4-5 kişilik grubun saldırısına uğradı. 
     Demir'i, yumruk ve tekmeler ile taş ve sopalarla çeşitli yerlerinden yaralayan saldırganlar, daha sonra gecenin karanlığından faydalanarak kaçtılar. 
     Saldırı sonrası ailesi tarafından Reyhanlı Devlet Hastanesi'ne kaldırılan Başhekim Demir'in kafasına 8 dikiş atıldı. Sağ kolu kırılan, vücudunun çeşitli yerlerinde de darp izleri olan Demir, tedavisinin ardından sabaha karşı taburcu edildi. 
     Başhekim Demir, AA muhabirine yaptığı açıklamada, 7 yıldır Reyhanlı'da görev yaptığını, son bir yıldır da başhekimlik görevini yürüttüğünü belirterek, ''Bana saldıranları yüzleri maskeli olduğu için tanımıyorum ancak, şüphelendiğim kişiler var'' dedi. 
     Karakola başvurarak şikayetçi olduğunu belirten Demir, son günlerde personel ihalesi ile ilgili sürekli tehdit aldığını, saldırının da bu kişiler tarafından gerçekleştirildiğini tahmin ettiğini söyledi. 
     Demir, 11 kişinin alınacağı personel ihalesinde her türlü baskıya rağmen etki altında kalmayacağını, ihale kuralları neyi gerektiriyorsa ondan taviz vermeyeceğini sözlerine ekledi. 
     Bu arada, Emniyet Müdürlüğü yetkilileri, Başhekim Demir'in, karakola verdiği ifade doğrultusunda saldırganların yakalanması için soruşturmanın sürdürüldüğünü bildirdiler. 

     
</TEXT>
</DOC>
