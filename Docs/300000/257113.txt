<DOC>
<DOCNO> 257113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy13.html </URL>
<DATE> 2004/07/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Irak'a Komşu Ülkeler Toplantısı... Gül, Kerkük sorununa çözüm istedi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Kerkük konusunun daha karmaşık hale gelmeden bir an önce çözüme kavuşturulması gerektiğini'' söyledi. 
     Gül, Mısır'ın başkenti Kahire'de düzenlenen Irak'a komşu ülkeler toplantısında yaptığı konuşmada, Türkiye olarak birtakım tartışmalı konuların ele alınması gerektiğini düşündüklerini ve bunların en önemlileri arasında Kerkük konusunun bulunduğunu söyledi. Gül, Kerkük sorununun Irak'ta yeni anayasa sürecinde ele alınarak, bu çerçevede baştan bir çözüme bağlanması, konunun ileriki aşamalarda daha karmaşık hale gelmeden bir an önce çözülmesi gerektiğini belirtti. 
     Konuşmasında terörizm konusuna da değinen Gül, terörün Irak'ın güvenlik sorununa çok ciddi etkilerde bulunduğunu, bu sorunun üzerine eğilinmesi gerektiğini kaydetti. 
     Bakan Gül, Türkiye de dahil olmak üzere Irak'a komşu olan ülkelerin, Irak'ta yerleşik terörist unsurların faaliyetlerinden rahatsızlık duyduklarını da vurguladı. 
     Gül, Irak'ın siyasi birliğinin ve toprak bütünlüğünün öneminin altını çizerek, Türkiye'nin inisiyatifiyle başlayan bu toplantıların bir müessese haline geldiğini kaydetti. Gül, bu toplantıların Irak'ın bir an önce refah, huzur ve istikrara kavuşması için çok yararlı olduğunu ifade etti. 
     Türkiye'nin Irak'ın kısa sürede istikrara kavuşması yönündeki yardımlarının süreceğini belirten Gül, Irak'ta bir sürecin devam ettiğini ve bu sürecin takvime uyun olarak ilerlemesini desteklediklerini kaydetti. 
     Yönetimin Iraklılara devredildiğini hatırlatan Gül, zaman içinde seçimlerle birlikte ülkede huzur ve istikrarın iyice tesis edilmiş olacağını söyledi. 
     Bu arada, Gül, Suriye Dışişleri Bakanı Faruk El Şara ile ikili bir görüşme yaptı. 
     Edinilen bilgiye göre, yarım saat süren görüşmede, genel olarak ikili ilişkiler gözden geçirildi ve toplantının gündemi konuşuldu. 
     Suriye Başbakanı Muhammed Naci Otri'nin Türkiye ziyaretinin başarılı olduğu belirtildiği görüşmede, El Şara Bakan Gül'ü ülkesine davet etti. 
     Görüşmede iki ülke arasında serbest ticaret anlaşmasının imzalanması beklentisi dile getirildi. 
     
</TEXT>
</DOC>
