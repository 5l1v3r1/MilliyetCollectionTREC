<DOC>
<DOCNO> 283827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo34.html </URL>
<DATE> 2004/10/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Carew Fenerbahçe'yi yenmek zorundayız... 
</HEADLINE>
<TEXT>

     Beşiktaş Kulübü Genel Sekreteri Kenan Öner, Norveçli futbolcu John Carew ve İbrahim Toraman, BJK Koleji'nde düzenlenen panele katıldı. 
     Çilekli'deki okula sevgi gösterileri arasında gelen Öner, Carew ve İbrahim Toraman, daha sonra öğrencilerin sorularını yanıtladı. 
     Kenan Öner, öğrencilerin Beşiktaş'ın aradaki puan farkı nedeniyle şampiyonluk şansının sürüp sürmediğinin sorulması üzerine, şunları söyledi 
     ''Beşiktaş, Türkiye'nin en büyük kulüplerinden biridir ve hedefi her zaman için şampiyonluktur. Matematiksel olarak bitmediği sürece şampiyonluk şansımız sürüyor, sonuna kadar da kovalayacağız. Önümüzde 24 maç var. Son 2 maç iyi sonuçlar aldık. Fenerbahçe'yi de yenerek şampiyonluk şansımızı sürdüreceğiz.'' Genel sekreter Öner, futbol takımının şanssız bir dönem geçirdiğini kaydederek, ''Ligin ilk haftasındaki Malatyaspor maçından bu yana şanssızlıklar yakamızı bırakmadı. Top bir türlü bizi sevmedi. Ancak Diyarbakırspor ile Ankaragücü maçlarında çıkışa geçtik ve şanssızlığımızı kırdık'' diye konuştu. 
     Öner, şanssız bir dönem geçirmelerine rağmen, siyah-beyazlı taraftarların her zamanki gibi yanlarında olduğunu ve yürekten destek verdiğini, bu nedenle de taraftarlara teşekkür ettiklerini söyledi. 
     
     CAREW ''YENMEK ZORUNDAYIZ'' 

     John Carew ise, hafta sonunda oynanacak Fenerbahçe maçıyla ilgili bir soruya, ''Fenerbahçe maçı bizim için çok önemli. Son 2 maçımızı kazandık. Bu seriyi Fenerbahçe karşısında da sürdürmek amacındayız. Yenersek rahatlayacağız ve yenmek zorundayız'' dedi. 
     
     İDEAL 11 KONUSU 

     Bir öğrencinin Beşiktaş'ın bir türlü ideal 11 oluşturamadığını belirtmesi üzerine Carew, ''Antrenörümüz sahaya en iyi 11'i çıkarmaya çalışıyor. Son 2-3 maçta hemen hemen aynı kadroyla oynuyoruz. Sanırım ideal kadromuzu bulduk'' diye konuştu. 
     Carew, takıma adaptasyon sorunu yaşamadığını, çünkü Avrupa'nın birçok ülkesinde futbol oynadığını, ayrıca İstanbul gibi güzel bir kente de kısa sürede adapte olduğunu kaydetti. 
     Norveçli futbolcu, UEFA Kupası'na da değinerek, zor ve ilginç bir gruba düştüklerini, buna rağmen bir üst tura çıkmak için şanslarının yüksek olduğunu söyledi. 
     
     İBRAHİM TORAMAN 

     İbrahim Toraman ise Fenerbahçe derbisine büyük önem verdiklerini ve sahaya kazanmak için çıkacaklarını ifade etti. 
     Ligde 3 puanlık sistemde herşeyin değişebileceğini anlatan İbrahim, ''kendi sahamızda, taraftarımızın da desteğiyle Fenerbahçe'yi yenmek için elimizden geleni yapacağız'' dedi. 
     İbrahim Toraman, Beşiktaş'a ilk geldiğinde uyum sorunu yaşadığını, ancak takımdaki arkadaşlığın üst düzeyde olması nedeniyle kısa sürede bu sorunu atlattıklarını kaydetti. 
     Bir öğrencinin Anadolu'dan gelen futbolcuların büyük bir bölümünün İstanbul'da başarılı olamadığını belirtip, bunun nedenini sorması üzerine İbrahim, ''Büyük takımlarda daha göz önünde oluyorsun ve yaptığın hatalar daha çok göze batıyor. Hata yapma şansın çok daha az. Ancak kendimizi iyi hazırlarsak ve iyi çalışırsak, İstanbul'da da başarılı olabiliriz. Benim birçok arkadaşım Anadolu'dan gelip burada çok başarılı oldu'' şeklinde konuştu. 
     İbrahim, hangi mevkide daha başarılı olacağı sorusuna, ''Hocamın görev vereceği her mevkide başarılı olmak için elimden geleni yapırım'' diye yanıt verirken, Türkiye'de Sergen Yalçın, Avrupa'da ise Zinedine Zidane'ın en beğendiği futbolcular olduğunu sözlerine ekledi. 
     
     CAREW'E BÜYÜK İLGİ 

     Panel sonrası BJK Koleji öğrencileri John Carew'e büyük ilgi gösterdi. 
     Öğrenciler, Carew'den imza almak için adeta birbirleriyle yarışırken, Norveçli futbolcu da öğrencilerin isteklerini geri çevirmedi. 
     Carew, okul çıkışı Atatürk büstü önünde basın mensuplarına poz verdi. 
     
</TEXT>
</DOC>
