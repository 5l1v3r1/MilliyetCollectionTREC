<DOC>
<DOCNO> 286559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/siyaset/siy04.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta 'siyasi' dönem 
</HEADLINE>
<TEXT>


Özel yurtlarda siyasi ve dini propaganda yapmak, yeni bir düzenlemeyle, yurttan atılma nedeni olmaktan çıkarıldı 

BAHAR ATAKAN Ankara 


Milli Eğitim Bakanlığı, "siyasi ya da dini propaganda yapmayı, bu amaçla duvarlara resim ve yazı asmayı" yurttan atılma nedenleri arasından çıkarıyor. Talim ve Terbiye Kurulu'nun onayından geçen yeni düzenleme, Milli Eğitim Bakanı Hüseyin Çelik'in imzasının ardından Resmi Gazete'de yayımlanarak yürürlüğe girecek. 
"Öğrenci Yurtları ile Benzeri Kurumların Açılması, İşletilmesi ve Denetlenmesi Hakkında Yönetmelik"te değişiklik yapıldı. Orta ve yükseköğretim kurumlarında eğitim gören öğrencilere hizmet veren özel yurtların tabi olacağı esaslar yeniden düzenlendi. Yasaklara uymayan öğrencilere uygulanacak cezalar da "uyarma, kınama ya da yurttan çıkarma" olarak 3'e indirildi. 

Afiş serbest 
Öğrencinin 1 haftadan 1 aya kadar yurttan uzaklaştırılmasını öngören "geçici çıkarma cezası" taslağa yansımadı. Bu cezanın verildiği "siyasi veya dini propaganda yapmak, bunlarla ilgili duvarlara resim ve yazı asmak, bir fikri sembolize eden yazıları duvarlara işlemek" ve "bulundurulması uygun olmayan kitap, dergi, yayın, araç ve gereçleri kuruma getirmek, arkadaşlarına dağıtmak ve göstermek" fiilleri taslakta yer almadı. 
Yeni düzenlemeye göre, Türk Bayrağı Kanunu ile tüzüğüne aykırı davranmak, Türkiye Cumhuriyeti'nin devleti ve milletiyle bölünmezliği ilkesine, Türkiye Cumhuriyeti'nin insan haklarına, milli, demokratik, laik ve sosyal bir hukuk devleti niteliklerine aykırı miting, forum, direniş, yürüyüş, boykot, işgal gibi ferdi veya toplu eylemler düzenlemek, düzenlenmesini kışkırtmak, bu gibi eylemlere katılmak veya katılmaya zorlamak ise, yurttan çıkarmayla cezalandırılacak fiiller arasında. 


</TEXT>
</DOC>
