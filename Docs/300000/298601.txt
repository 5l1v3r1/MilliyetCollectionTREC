<DOC>
<DOCNO> 298601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/dunya/adun.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan İsterlerse devreye girerim 
</HEADLINE>
<TEXT>


BM Genel Sekreteri Annan, BM'nin Kıbrıs için yeni planı bulunmadığını, Türk ve Rum tarafının istemesi halinde yeniden devreye girmeye hazır olduğunu açıkladı 

DIŞ HABERLER SERVİSİ 


Birleşmiş Milletler BM Genel Sekreteri Kofi Annan, Kıbrıs'ın bölünmüşlüğünü sona erdirecek görüşmelere devam etme gibi bir planının olmadığını, ancak adadaki Türk ve Rumların istemesi halinde devreye girmeye hazır olduğunu söyledi. 
Avrupa Birliği AB liderlerinin özel konuğu olarak Brüksel'deki zirveye katılan Annan, Kıbrıs konusundaki gelişmeleri yakından izlediğini belirtti. AB Dönem Başkanı Hollanda Başbakanı Jan Peter Balkenende ve AB Komisyonu Başkanı Jose Manuel Barroso'yla birlikte basın toplantısı düzenleyen Annan, "Gelişmelerin sorunun çözümünü getirmesini umut ediyorum" dedi. 
Kıbrıs sorununun çözümüne ilişkin yeni bir BM planı olmadığını, bu konuda, tarafların girişimini beklediğini söyleyen Annan, şöyle konuştu 

'Devama varım' 
"Yeniden görüşmeler yapılıp yapılmayacağına gelince, basitçe ifade edeyim ki, bu yılın başında yapılan oylamada tarafların çok dikkatli düşenmesi ve geleceğe nasıl ilerlemek istediklerine karar vermeleri gerektiğini söylemiştim. Bunlar yerine getirildiği zaman, Kıbrıs sorunun çözümünde iyi niyet misyonuma her zaman için devam etmeye hazırım." 
Hollanda Başbakanı Balkenende de, Annan'la yaptıkları görüşmede AB - BM ilişkilerinin ayrıntılı bir biçimde ele alındığını, yakın işbirliğinin kararlı bir şekilde sürdürüleceğini belirtti. 


</TEXT>
</DOC>
