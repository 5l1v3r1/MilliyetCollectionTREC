<DOC>
<DOCNO> 250763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/spor/spo01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'ye manevi baskı 
</HEADLINE>
<TEXT>


Beşiktaş'ın hocasının, milli takımın başına geçmesi önerisine soğuk bakması İspanya'yı karıştırdı. Gazeteler kendisini milli davadan kaçmakla suçladı 

MEHMET ÇİFTÇİ 


"Tren kaçmadan"... 
AVRUPA Şampiyonası'na havlu atan İspanya Milli Takımı'nın başına getirilmesi düşünülen Beşiktaş Teknik Direktörü Vicente del Bosque'ye baskılar artıyor. Ünlü hocanın önceki gün teklife sıcak bakmadığını açıklaması İspanya'da geniş yankı uyandırdı. Ülkenin önde gelen spor gazetelerinden Diarioas, "Yapılan teklife tren kaçmadan evet de" çağrısında bulunduğu Del Bosque'yi milli davadan kaçmakla suçladı. 

Tazminatı yok 
EL Mundo Deportivo ise, "Del Bosque, derhal Beşiktaş'ı bırakmalı" değerlendirmesini yaptı. Öte yandan dün İspanyol Marca radyosuna konuşan Bosque, "Milli Takım'ı çalıştırmak her teknik adamın arzusu. Ancak yine de Beşiktaş ile zafere ulaşmak isterim. Buradan ayrılmam zor, ancak imkansız da değil" dedi. Tecrübeli hoca, sözleşmesinde tazminat maddesi bulunmadığını da sözlerine ekledi. 

Ronaldo döndü 
Beşiktaş, dün çift idman yaparak yeni sezon hazırlıklarını sürdürdü. Akşamki çalışmaya izinden dönen Brezilyalı Ronaldo da katıldı. Del Bosque'nin yönettiği idmanda sol ayak bileğinden hafif bir sakatlık geçiren Tümer sağlık ekibinin müdahalesinin ardından çalışmasına devam etti. 

Pancu tehlikede 
İZNİ sona ermesine rağmen idmanlara çıkmayan Rumen futbolcuya üç gün süre verildi. Noter tespiti yapan yönetim, pazartesi gününe kadar Daniel Pancu gelmezse FIFA'nın kapısını çalacak. Pancu'nun, Shakthar Donetsk'i Avrupa'daki kariyerini etkileyeceği endişesiyle düşünmediği, Valencia ile temaslarını artırdığı bildirildi. Yönetim Pancu'nun yanı sıra Ronaldo'ya da ceza vermeye hazırlanıyor. 

Aurelio pususu 
YABANCI futbolcu arayışlarını sürdüren Beşiktaş'ın, Fenerbahçe'nin serbest bırakabileceği Aurelio için nabız yokladığı bildirildi. Siyah - Beyazlılar, Brezilyalı oyuncunun durumunun netleşmesini bekliyor. Öte yandan geçen sezon Espanyol takımında forma giyen Tayfun Korkut'u öneren menajerlere olumsuz yanıt verildi. 

Potada da hızlı 
SİYAH - Beyazlılar, basketbolda Türk Telekomspor'dan Bekir Yarangüme ve Erdemirspor'dan Reha Öz ile birer yıllık sözleşme imzaladı. Ayrıca iç transferde Hüseyin Demiral'ın mukavelesi bir yıl daha uzatıldı. Şube Kaptanı Şenol Demirağ, "Geçen sezon basketbolda estirdiğimiz fırtınayı devam ettireceğiz" diye konuştu. 

Büyük uçurum 

TRANSFER listesinin zirvesinde yer alan Chelsea'nin yıldız oyuncusu Hasseilbank'ın astronomik ücreti Beşiktaş yönetiminin fren yapmasını sağladı. Dün bu oyuncu için yeniden atağa kalkan ve iki yıllığına 6 milyon dolar öneren yönetim, 16 milyon dolarlık rakam istenince şoke oldu. İngiliz kulübüne kiralama teklifi götürülecek. 



</TEXT>
</DOC>
