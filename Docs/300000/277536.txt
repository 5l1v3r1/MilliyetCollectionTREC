<DOC>
<DOCNO> 277536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur28.html </URL>
<DATE> 2004/10/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Eşine hakaret edince... 
</HEADLINE>
<TEXT>

     İzmir'de ayrı yaşadığı eşinin kendisinden nafaka talebinde bulunmasını engellemek amacıyla hakarette ve tehditte bulunduğu iddia edilen kişiye, 4 ay hakarette bulunmama ve eve yaklaşmama cezası verildi. 
     Behza Düzovalı 52 , eşi Hüsnü Düzovalı'nın 57 , kendisine hakaret ettiğini ve tehditte bulunduğunu belirterek, İzmir Cumhuriyet Başsavcılığı'na başvurdu. 
     Düzovalı'nın şikayeti üzerine ''Ailenin Korunması Kanunu'' kapsamında Aile Mahkemesi'nde dava açıldı. Mahkeme, Hüsnü Düzovalı'nın eşine 4 ay boyunca hakaret etmemesine ve eve yaklaşmamasına karar verdi. 
     AA muhabirinin görüştüğü Hüsnü Düzovalı, mahkeme kararının kendisine karakol aracılığıyla iletildiğini, eşine hakarette ve tehditte bulunmadığını belirterek, sadece boşanmak istediğini söyledi. 
     Eşi Behza Düzovalı ile nafaka talebinde bulunmaması için görüştüğünü kaydeden Düzovalı, ''Nafaka talebinde bulunursan, bunu ödeyecek gücüm olmaz. Gelir, evinde otururum dedim. Eğer bu tehdit ve hakaret sayılıyorsa, öyledir'' dedi. 
     4 yıldır karısından ayrı yaşadığını, evlenmeye karar verdiği için boşanma davası açtığını, ancak bu davanın reddedildiğini belirten Düzovalı, ''Evlenmek benim de hakkım. Evlenmeye karar verdim diye 3 çocuğum bana düşman oldu. Başka kadınlarla gezdiğimi söyleyerek, iftira atıyorlar. Bunlar yetmiyormuş gibi, bir de mahkeme masraflarını bana yükleyip, icraya verdiler'' diye konuştu. 
     Behza Düzovalı da mahkemenin kendisine 120 milyon lira aylık ''yoksulluk nafakası'' bağladığını, ancak bu paranın yetmediğini kaydetti. Düzovalı, ''Artırılması için dava açtım. Eşim bunu duyunca gelip hakarette bulundu, tehdit etti. Kesinlikle boşanmak istemiyorum. Çünkü onun bazı haklarından yararlanmak, benim doğal hakkımdır'' dedi. 
     
</TEXT>
</DOC>
