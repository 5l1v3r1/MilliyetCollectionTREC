<DOC>
<DOCNO> 268541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur32.html </URL>
<DATE> 2004/09/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Turist akını sürüyor... 
</HEADLINE>
<TEXT>

     Turizmde son yılların en çok turistini ağırlayan Türkiye, yılın ilk 8 ayında da geçen yılki rakamları geride bıraktı. Türkiye'ye 8 ayda gelen turist sayısı 12 milyona yaklaştı. 
     Kültür ve Turizm Bakanlığı'ndan yapılan açıklamada, Türk turizminin her geçen gün dünya pazarındaki payını artırarak, cazibe ve çekim merkezi olmaya devam ettiği kaydedildi. 
     Türkiye'ye Ağustos ayında gelen yabancı turist sayısının geçen yılın Ağustos ayına göre yüzde 8.55'lik artış gösterdiği bildirilen açıklamada, Ağustos ayında Türkiye'yi 2 milyon 469 bin 476 turistin ziyaret ettiği ifade edildi. 
     Açıklamada, Ağustos ayında Türkiye'yi ziyaret edenlerin yüzde 62.55'ini OECD ülkelerinden gelenlerin oluşturduğu, yüzde 26.35'inin ise Doğu Avrupa ülkelerinden geldiği ifade edildi. 
     Ağustos ayında Türkiye'ye en çok turist gönderen ülke sıralamasında Almanya birinci sırada yer alırken Rusya ve İngiltere'yi sırasıyla Hollanda Bulgaristan, Fransa, İran, Belçika, Avusturya, İtalya, Yunanistan, İsrail, Ukrayna, İsveç ve Sırbistan- Karadağ izledi. 
     Yılın ilk 8 ayında Türkiye'yi ziyaret eden turist sayısı geçen yılın aynı dönemine göre yüzde 29.86'lık artışla 11 milyon 788 bin 116'ya ulaştı. 
     Ocak-Ağustos döneminde OECD ülkelerinden gelen ziyaretçi sayısında yüzde 29.19'luk, Doğu Avrupa'dan gelen ziyaretçi sayısında yüzde 33.87'li bir artış gerçekleşti. 
     Türkiye'ye gelen yabancıların yüzde 61.66'sını OECD, yüzde 27.88'i Doğu Avrupa ülkelerinden gelenler oluştururken, 2004 yılının 8 ayında en çok turist gönderen ülke sıralamasında Almanya birinci, Rusya ikinci, İngiltere üçüncü sırada yer aldı. Bu ülkeleri sırasıyla Hollanda, Bulgaristan, Fransa, İran, Avusturya, Belçika, Yunanistan, İtalya, İsrail, Azerbaycan, Ukrayna ve İsveç izledi. 
     
</TEXT>
</DOC>
