<DOC>
<DOCNO> 251827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/spor/spo04.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rota Ayman 
</HEADLINE>
<TEXT>


Batista'yı Shakhtar'a kaptıran Trabzonspor, Malatyaspor'un Mısırlı oyuncusuna yöneldi. Bordo-Mavili yöneticilerin, bu oyuncu için 400 bin doları gözden çıkardığı öğrenildi 


Batista imza atınca... 
GALATASARAYLI Batista'nın Mircea Lucescu'nun takımı Shakthar Donesk ile sözleşme yapması, Trabzonspor'un planlarını bozdu. Orta sahasını Brezilyalı futbolcuyla takviye etmeyi planlayan Bordo - Mavililer, bu gelişme sonrasında Malatyaspor'un Mısırlı futbolcusu Ayman Abdelaziz'e yöneldi. Daha önce bu futbolcuyla 800 bin dolara ön anlaşma yapan Karadeniz ekibi, Ayman'ın ağır sakatlık geçirmesiyle transferini durdurmuştu. 

Bırakmak istemiyorlar 
BATİSTA'NIN gidişi sonrasında yeniden Ayman'ı düşünen Trabzonsporlu yöneticiler, Mısırlı futbolcunun sakatlığının geçtiğini öğrendiklerini ifade etti. Bordo - Mavililer, "Transferi olursa bir süre daha oynayamayacak ama riske girmeye değer" yorumunu yaptı. Trabzonspor, daha önce 800 bin dolar verdikleri Ayman için bu kez 400 bin doları gözden çıkardı. Ancak Malatyaspor'un Ayman'ı bırakmak istemediği öğrenildi. 

Young'ta büyük tehlike 


Milli maçlar can sıktı 
TRABZONSPOR'UN getirmek istediği eski oyuncusu Lee Young'un milli maçları can sıktı. Bu futbolcuyu LG Samsung kulübünden isteyen ve anlaşma aşamasına gelen Bordo - Mavililer, Young'un 5 Ağustos'a kadar Türkiye'ye gelememe tehlikesiyle karşı karşıya olduklarını öğrendi. Başarılı futbolcunun, Güney Kore Milli Takımı formasıyla Asya Kupası'na katılacağı ortaya çıktı. 

Ön elemede oynamayabilir 
YOUNG'UN, Trabzonspor ile sözleşme imzalaması halinde bile ülkesine döneceği, 12 Temmuz'daki milli maçta oynayacağı, Güney Kore'nin finale kalması halinde dönüşünün 4 Ağustos'a kalabileceği belirtildi. Böyle bir gelişme halinde de Güney Koreli oyuncunun, Trabzonspor'un 28 Temmuz ve 4 Ağustos'taki Şampiyonlar Ligi ön eleme maçlarında oynayamayacağı kaydedildi. 

Trabzonspor, Almanya yolcusu 
İLK etap kamp çalışmasını 13-27 Haziran tarihleri arasında Bolu Gerede'de yapan Trabzonspor, ikinci dönem hazırlıkları için bugün Almanya'ya gidiyor. Üç günlük iznin ardından yeniden toplanacak olan Bordo - Mavililer, Avrupa'da çeşitli hazırlık maçları yapacak ve 19 Temmuz Pazartesi günü Trabzon'a dönecek. 





</TEXT>
</DOC>
