<DOC>
<DOCNO> 264948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun07.html </URL>
<DATE> 2004/08/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İnsan Hakları İzleme Örgütü, Guantanamo'daki yargı sürecini izleyecek 
</HEADLINE>
<TEXT>

     İnsan Hakları İzleme Örgütü'nün Human Rights Watch , Guantanamo Körfezi'nde bulunan tutsakların gelecek hafta başlayacak yargılanmasını izleyeceği bildirildi. 
     İnsan Hakları İzleme Örgütü'nden yapılan açıklamada, gelecek hafta bir ABD askeri komisyonu tarafından başlatılacak yargılamanın temel adil yargılama niteliklerinden yoksun olduğu kaydedilirken, örgütten hukuk uzmanlarının Guantanamo Körfezi'ndeki yargı sürecini sonuna kadar izleyeceği belirtildi. 
     ABD Savunma Bakanlığı'nın Pentagon kendilerine verdiği izleme izninden memnun olduklarını kaydeden İnsan Hakları İzleme Örgütü ABD sorumlusu Wendy Patten, bu bağımsız gözlemcilerin yargı sürecinin adil olup olmadığını değerlendireceğini ifade etti. 
     Askeri komisyonun, temel adil bir yargılama unsurlardan yoksun olduğunu belirten Patten, ''Bu şartlarda, ordu hem savcı, hem yargıç, hem jüri, hem temyiz mahkemesi ve hem de potansiyel bir icracı olarak hizmet verecek'' eleştirisinde bulundu. 
     ABD'ye karşı terör eyleminde bulunduğu iddia edilen ABD vatandaşı olmayan tutsakların cezalandırılması için kurulan ve 13 Kasım 2001 tarihli başkanlık emriyle yetkilendirilen askeri komisyon, hala aktif görevde olan ya da emekli ABD subaylarından oluşuyor. 
     Komisyonun işleyişi dahilinde dedikoduların bile kabul edilebilir deliller arasında yer aldığı belirtilirken, savunmanın dava hakkındaki bütün delilleri görme hakkı bulunmuyor. Böylece savunma kendisi aleyhine kullanılan delilerden haberdar olmak gibi bir temel haktan mahrum bırakılmış oluyor. Daha önemlisi de sivil bir mahkemede temyiz hakkı bulunmadığından nihai kararın tamamen ordu komuta zincirine bırakıldığı kaydediliyor. 
     Öte yandan Guantanamo'da 23 Ağustostan itibaren ön duruşmaların yapılmaya başlanacağı kaydedilirken, Bush Yönetimi'nin şu ana kadar sadece 15 tutukluyu yargılanmaya elverişli bulduğu bildirildi. 
     
</TEXT>
</DOC>
