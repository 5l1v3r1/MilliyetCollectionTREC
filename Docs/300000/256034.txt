<DOC>
<DOCNO> 256034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/guncel/gun07.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tesettür mağazasında kıyafetler çok zevksiz' 
</HEADLINE>
<TEXT>


İstanbul Büyükşehir Belediye Başkanı Topbaş'ın 22 haftalık hamile kızı Kübra Kavurmacı, her kesimden kadın için kıyafet çizmeyi planlıyor 

Ümran Avcı İstanbul 

İstanbul Büyükşehir Belediye Başkanı Kadir Topbaş'ın kızı Kübra Kavurmacı 26 bir erkek çocuğu bekliyor. Aydınlı gruba bağlı Cacharel, U.S Polo, Piere Cardin ve Becon'ın Türkiye temsilcisi olan Ömer Faruk Kavurmacı'yla üç yıl önce evlenen Kavurmacı, her kesime yönelik kıyafetler çizmeyi planlıyor. Kavurmacı'ya göre, tesettür mağazalarındaki kıyafetler, ağır modeller ve zevkine hitap etmiyor. 
Dede olma heyecanı yaşayan Topbaş, kasımda doğacak torununu rüyalarında görüyor. Topbaş'a mutlu haberi Büyükşehir Belediye Başkanlığı koltuğuna oturduğu ilk günlerde eşi Özleyiş Topbaş vermiş. Kızına çiçek göndererek kutlayan Topbaş, daha cinsiyeti belli olmadan rüyasında mavi gözlü bir erkek çocuk sevdiğini görmüş. 22 haftalık hamile Kavurmacı da, çocuğunun babası gibi mavi gözlü olmasını istiyor. 
Bakırköy İmam Hatip Lisesi'nin ardından Marmara Üniversitesi İlahiyat Meslek Yüksekokulu'nu bitirdiğini belirten Kavurmacı, "Bir yıl Zeytinburnu İmam Hatip'te İngilizce, bir yıl da Ensar Koleji'nde din bilgisi öğretmenliği yaptım. Başörtü problemi çıkınca devam etmedim" dedi. 
Babasını, eşinin mağazasından giydirdiklerini anlatan Kavurmacı, "Yani Cacharel'den. Babam ihtiyaçlarını söylüyor. Mesela şimdi spor kıyafetler istedi, Polo'ya gittim. Oradan aklıma yatanları seçip getiriyorum. Genelde getirdiklerimin hepsini alıyor. Babama daha çok maviyi yakıştırıyorum. O gözlerine o kadar güzel oluyor ki" dedi. 

Tesettürlü de şık olunur 
Spor kıyafetleri sevdiğini, klasik kıyafetlerle rahat edemediğini anlatan Kavurmacı, projeleriyle ilgili şunları söyledi 
"Aydınlı adı altında kadın koleksiyonu hazırlamak istiyorum. Yalnızca tesettür değil, her kesime hitap edecek kadın kıyafetleri çizmek istiyorum. Kimsenin kalbini de kırmak istemiyorum ama tesettür mağazalarındaki kıyafetler benim zevkime hitap etmiyor. Aşırı vatkalı ve ağır modeller. Zaten ilk düşüncem böyle başladı. Bu konuda annemle konuşurken 'O zaman niye bunu sen yapmıyorsun ' dedi. Bir tesettür mağazasına gittiğinizde üzerindeki kıyafeti göstererek şuna benzer bir kıyafet bulamıyorsunuz." 

'Eşimle severek evlendim...' 

Babasının "çok ince bir insan" olduğunu söyleyen Kavurmacı, "Prensipleri vardı, otoriterdi ama hiçbir zaman zorlayıcı bir baba olmadı. Çocuklarının fikirlerine çok değer verir" dedi. Eşiyle ağabeyi aracılığıyla, severek evlendiğini anlatan Kübra Kavurmacı şöyle davem etti "Tanıştıktan sonra ilk tepkim 'Çok şirin değil mi ' oldu. Ağabeyime sürekli dua ediyorum. Beni el üstünde tutuyor. Allah herkese benim kocam gibi bir koca nasip etsin. Babam anjiyo geçirmişti. O gün hastanede babamın canı leblebi istedi diye eliyle leblebi yedirdi." 


</TEXT>
</DOC>
