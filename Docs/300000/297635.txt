<DOC>
<DOCNO> 297635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo25.html </URL>
<DATE> 2004/12/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Carew Ronaldinho ve Zidane ile birlikte oynamak isterdim... 
</HEADLINE>
<TEXT>

     Beşiktaş'ın Norveçli yıldızı John Carew, sporu çok sevdiğini belirterek, ''Futbolcu olmasaydım, başka bir dalda da olsa sporcu olurdum. Sporcu olmak için yaratıldığımı düşünüyorum'' dedi. 
     Beşiktaş'ın aylık resmi yayın organı Yavru Kartal Dergisi'nde futbolcunun Fan Club üyeleri Nazlı Başarıel ve Mehmet Özhan ile yaptığı röportaj yer aldı. 
     Futbola 6 yaşında başladığını anlatan Carew, ''Beşiktaş'ta kaç sene futbol oynamak istiyorsunuz'' sorusu üzerine, ''Kulübüm ve taraftarımızın benimle mutlu olması çok önemli. Bu süre ne kadar uzun olursa, o kadar çok kalmak istiyorum'' yanıtını verdi. 
     Carew, İstanbul'da en çok Nişantaşı semtini beğendiğini ifade ederek, ''Oranın alışveriş merkezleri, restaurantları çok güzel. İstanbul Boğazı da benim gördüğüm en güzel yerlerden biri. Bu nedenle Boğaz'ı gören mekanları da seviyorum'' dedi. 
     Türkiye'de ve Beşiktaş'ın futbolcusu olduğu için çok mutlu olduğunu kaydeden Norveçli futbolcu, ''Ama maçlarda aldığımız sonuçlar daha iyi olursa, ben de daha mutlu olacağım'' açıklamasını yaptı. 
     
     ''ELİMİZDEN GELENİ VERMEYE ÇALIŞIYORUZ'' 

     Son günlerde İspanyol takımı Barcelona'dan transfer teklifi aldığı şeklinde haberler çıkan Carew, minik taraftarların, ''En beğendiğiniz futbolcu kim ve hangi futbolcularla birlikte oynamak isterdiniz'' sorusuna, ''Ronaldinho ve Zinedine Zidane ile oynamak isterdim'' yanıtını verdi. 
     Beşiktaş'ın durumu ile ilgili olarak da John Carew, şöyle dedi 
     ''Beşiktaş, taraftarıyla, yönetimiyle büyük bir kulüp. Durumumuz şu an kötü gözükebilir ama ben yakında iyi yerlere geleceğimize inanıyorum. Ayrıca, taraftarımız da önemli. Hem beni hem de bütün takımı ateşliyor. Futbolu ve Beşiktaş'ı çok seviyorlar. Bu nedenle ben onlara çok saygı duyuyorum. Çok daha fazla mutluluğu hak ediyorlar. Elimizden geleni vermeye çalışıyoruz.'' Carew, Norveç'te havanın soğukluğunun insanlara yansıdığını, Türkiye'deki insanların ise sıcakkanlı ve çok arkadaşça davrandığını kaydetti. Norveçli oyuncu, Türkiye'de tavuk yemeklerine bayıldığını bildirdi. 

     
</TEXT>
</DOC>
