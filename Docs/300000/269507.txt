<DOC>
<DOCNO> 269507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo16.html </URL>
<DATE> 2004/09/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Sakaryaspor'un Beşiktaş karşısında hedefi 3 puan 
</HEADLINE>
<TEXT>

     Ligde henüz puanla tanışamayan Sakaryaspor, cumartesi günü yapacağı Beşiktaş maçından galibiyetle ayrılmak istiyor. 
     Sakaryaspor Teknik Sorumlusu Necmettin Sert, AA muhabirine yaptığı açıklamada, lige verilen bir haftalık arayı iyi değerlendirdiklerini kaydetti. Beşiktaş maçının hazırlıklarına akşam Rüstemler Tesisleri'nde başlayacaklarını ifade eden Sert, ''Beşiktaş karşısında galibiyet almak istiyoruz'' diye konuştu. 
     Takıma transfer edilen Ali Cansun ve Fatih Şen'in istedikleri futbolcular olduğunu belirten Sert, ''Beşiktaş maçı bizim için çok zor ve önemli bir karşılaşmadır. Biz puanla tanışmayı hedefliyoruz. Beşiktaş ise yaşadığı sıkıntılı günlerden kurtulmak istiyor. Fakat biz maça iyi hazırlanıyoruz. Sahadan üç puanla ayrılmalıyız. Ayrıca yeni transferlerle güç kazandık. Fakat Ali Cansun ve Fatih Şen'in antrenman eksiklikleri var. Maça kadar belki hazır hale gelebilirler'' dedi. 
     Akşam çalışmalara başlayarak günü tek idmanla geçirecek olan Sakaryaspor'da, sakatlığı bulunan Mesut ve kaleci Omar ile rahatsız olan Cemil'in dışında eksik futbolcunun olmadığı kaydedildi. 
     
</TEXT>
</DOC>
