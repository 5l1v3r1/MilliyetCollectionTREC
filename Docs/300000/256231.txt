<DOC>
<DOCNO> 256231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/siyaset/axsiy01.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimseden korkum yok' 
</HEADLINE>
<TEXT>


Yurt gezilerini sürdüren Şişli Belediye Başkanı Sarıgül'ün dünkü durağı Tokat'tı. "Allah'tan başka kimseden korkum yok" diyen Sarıgül'ü 3 bin kişi 'Başbakan' sloganlarıyla karşıladı 

TOKAT DHA Fotoğraf DHA 


Şişli Belediye Başkanı CHP'li Mustafa Sarıgül, "Beni sakın aracılarla, tefecilerle tehdit etmeye çalışmayın, beceremezsiniz. Allah'tan başka kimseden korkum yok. Canımı almak istiyorlarsa, halkım için canımı vermeye hazırım" dedi. 
Yurt gezilerine sürdüren Sarıgül, dün Tokat'ın Turhal ilçesi Ulutepe beldesi Su Festivali'ne katıldı. Yaklaşık 3 bin kişi tarafından karşılanan Sarıgül, "Başbakan" sloganları arasında vatandaşları selamladı. 
Festivale katılan CHP Tokat milletvekilleri Orhan Diren ve Feramuz Şahin de Şişli Belediye Başkanı'ndan önce yaptıkları konuşmada Sarıgül'ü eleştirdiler. Şahin, Sarıgül'ün çıkışının zamansız olduğunu belirterek şunları kaydetti 

'CHP'ye sahip çıkacağız' 
"CHP'liler olarak, halktan aldığımız güçle, şeriatı isteyen, karanlığı savunan, cumhuriyeti yıkmak için adım adım ilerleyen hükümete 'Dur' demenin hesabını burada göreceğiz. Burada önce siyasal parti CHP, daha sonra da onun milletvekilleri ve belediye başkanları olacak. Parti olmadan hiçbir şeyin olması mümkün değil. Önce, CHP'ye sahip çıkacağız." 
Diren de konuşmasında, kendisine Sarıgül ile ilgili sorular yöneltildiğini belirterek, "Sarıgül, bu partiyi yüceltmekten başka bir şey düşünmüyordur. O arkadaşlık duygularıyla buraya geliyorsa, onu da başka taraflara çekmenin lüzumu yoktur. Türkiye'yi yönetecek insan sütten çıkmış ak kaşık gibi olmak zorundadır. CHP'nin genel başkanını mutlaka başbakan yapmak zorundayız. Bundan başka çaremiz yok" dedi. 

Vatandaşa seslendi 

Şişli Belediye Başkanı Sarıgül'e Turhal'da halk yoğun ilgi gösterdi. "Hepimizin Başbakanı" afişleriyle karşılanan Sarıgül, yaptığı konuşmada, "Halkım için canımı vermeye hazırım" dedi. Vatandaşların sarılmak için yoğun uğraş verdiği Sarıgül, yaşlı bir kadının da elini öptü. 


</TEXT>
</DOC>
