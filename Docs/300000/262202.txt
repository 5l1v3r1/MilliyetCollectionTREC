<DOC>
<DOCNO> 262202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas02.html </URL>
<DATE> 2004/08/10/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Geliri yüksek sürücünün hızı da yüksek... 
</HEADLINE>
<TEXT>

     Bülent Keneş AA 

ABD'de yapılan bir araştırma, gelir düzeyiyle trafikte hız yapma arasında doğru orantı olduğunu ortaya koydu. 
     Gallup araştırma şirketi tarafından ABD Ulusal Otoyol Trafik Güvenlik İdaresi için yapılan bir araştırmanın sonucuna göre, 17 yaş grubu gençlerin yanı sıra trafikte hız sınırlarını belirli oranda aşan sürücüleri gelir düzeyi yüksek kişiler oluşturuyor. 
     Araştırma sonuçlarına ilişkin ABC televizyonunda yayınlanan haberde, araştırmaya katılanlardan yıllık hane geliri 75 bin ile 100 bin dolar arasında olanların yüzde 60'ının, 100 bin dolardan fazla olanların da yüzde 66'sının belirlenen hız sınırlarını en az saatte 15 kilometre aştığı kaydedildi. 
     Daha düşük gelir düzeyine sahip sürücülerin hız sınırını aşma oranı yüzde 42 ile 49 arasında kalıyor. 
     Yüksek gelir düzeyindeki sürücülerin yüzde 77'sinin geçen hafta hız sınırını aştıklarını söyledikleri belirtilirken, bu oranın gelir azaldıkça düştüğü ifade ediliyor. 
     Araştırmanın, hız sınırını makul oranlarda aşmakta sakınca görmeyen zenginlerin aşırı hızdan kaçındığını da ortaya koyduğu ifade edildi. Hız sınırının saatte 30 kilometreden fazla aşılması konusundaki bir soruya karşılık yüksek gelirlilerin çok düşük bir oranı bu kadar hız yaptıklarını kaydetti. 
     
</TEXT>
</DOC>
