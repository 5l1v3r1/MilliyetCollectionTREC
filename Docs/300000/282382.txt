<DOC>
<DOCNO> 282382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yasam/yas02.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluşu da acılı oldu 
</HEADLINE>
<TEXT>


Anne dayağından 'devlet baba'nın himayesine alınarak kurtarılan küçük Sıla, çıkan arbede yüzünden 'huzura' da gözyaşlarıyla gitti 

BOLU, SAKARYA DHA 

Bolu'da annesi Çiğdem A.'nın 26 döverek hastanelik ettiği 3.5 yaşındaki Sıla A.'yı, Sosyal Hizmetler Müdürlüğü'nün teslim alması da acılı oldu. Sosyal Hizmetler İl Müdürlüğü ve Bolu Emniyet Müdürlüğü'nden birer ekip, Bolu 2. Asliye Hukuk Mahkemesi'nin korumaya alınmasına karar verdiği Sıla'yı, Adapazarı Dostluk Çocuk Yuvası'na götürmek için İzzet Baysal Devlet Hastanesi'ne geldi. 21 gündür tedavi gören Sıla'nın başucundan ayrılmayan dedesi Mustafa ile babaannesi Hatice A. ve yakınları, küçüğü vermeyeceklerini söyledi. Bir kadın polis Sıla'yı halası Hasret A.'nın kucağından almak isteyince, küçük kızın yakınları direndi. 

Gözyaşları dinmedi 
Bunun üzerine odaya diğer polisler de girince, dede A. torunuyla koridora çıktı. 
Dedesinin kucağında polislerle asansöre giden Sıla'yı izleyen yakınları, küçüğü geri almak isteyince arbede çıkınca küçük kız ağlamaya başladı. Gözyaşları içindeki Sıla ve dedesi güçlükle asansöre bindirilirken, yakınları merdivenden inerek grubun önünü kesti. Alt katta da arbede yaşanırken, polis Sıla ile dedesini hastaneden çıkardı. Bir minibüste bekleyen sosyal hizmet uzmanları Sıla'yı almak isteyince dede A., "Ben de geleceğim, aksi halde vermem" dedi. 
Sonunda dede ve torunun bindirildiği minibüsün önünü kesen yakınları da, polis müdahalesiyle yolu açtı. Aracın arkasından taş atan grup taksiyle takibe başladı. Minibüs 2 kilometre gittikten sonra dede A. araçtan indirildi. Mahkeme kararıyla korumaya alınan Sıla'nın ağabeyi İ. A.'nın da 7 daha sonra Adapazarı'na götürüleceği bildirilirken, dedesi iki kardeş için velayeti davası açacaklarını belirtti. 




</TEXT>
</DOC>
