<DOC>
<DOCNO> 272397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo27.html </URL>
<DATE> 2004/09/16/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Derbi için güvenlik toplantısı... Galatasaray'a 1600 bilet verilecek... 
</HEADLINE>
<TEXT>

     Birinci Süper Futbol Ligi'nde Beşiktaş ile Galatasaray takımları arasında 19 Eylül Pazar günü oynanacak derbi maç öncesinde İl Spor Güvenlik Kurulu, İstanbul Valisi Muammer Güler başkanlığında vilayet binasında toplandı. 
     Yaklaşık 1,5 saat süren toplantıda Beşiktaş Kulübü adına Yönetim Kurulu Üyesi Hüseyin Yücel, Galatasaray Kulübü adına Futbol Şubesi Sorumlusu Fatih Gökşen, Futbol Federasyonu Başkanvekili Şekip Mosturoğlu, Gençlik ve Spor İl Müdürü Tamer Taşpınar ile üst düzey emniyet görevlileri hazır bulundu. 
     Vali Güler, toplantı sonrası yaptığı açıklamada, BJK İnönü Stadı'nın yenilendiğini ve kapasitesinin 23 binden 32 bin 145'e çıkartıldığını ifade ederek, ''Yenilenen bu statta ilk oynanacak maç bir derbi müsabakasıdır ve ilgili her türlü güvenlik önlemleri planlanmıştır. Stat içi ve dışı önlemler tespit edilmiştir. Misafir takıma 1600 bilet tahsis edilmiştir. Galatasaraylı taraftarlar saat 12.00'de toplu şekilde Ali Sami Yen Stadı'ndan BJK İnönü Stadı'na getirilecektir. Maçta saha içi ve dışında 4 bin 200 polis görev alacaktır'' dedi. 
     
     FAIR-PLAY ÇAĞRISI 
     Taraftarları fair-play'e uymaya davet eden Güler, sözlerini şöyle sürdürdü 
     ''Biz tel örgülerin kaldırılmasını arzu ediyoruz. Beşiktaş da böyle bir uygulamada bulunmuş. Tabii ki o tel örgülerin bulunmadığı yerdeki olumsuzluklar, ev sahibi takımlar için handikap teşkil eder. Ancak, kulüplerimiz kendi taraftarlarına güveniyor, biz de onlara güveniyoruz ve bir olayın olmayacağı varsayımından hareket ediyoruz. Ancak olursa, yapanlar bunun sonuçlarına katlanmak zorunda kalacaklar. Biz İl Spor Güvenlik Kurulu olarak olay çıkmayacak diye baktık, bunun yanında her türlü ihtimal gözününde bulundurularak önlem alınmıştır. İyi bir başlangıç, diğer kulüplere örnek olacak bir maç olmasını istiyoruz. Fair-play'e uygun olmasını, taraftarların bu çerçevede davranmasını bekliyoruz. Değerli taraftarlarımızın fair-play'e uygun davranışlar sergilemesini ve bunların en güzel örneklerini bu derbi maçta sergilemesini arzu ediyor ve kendilerini de fair-play'a uygun davranmaya davet ediyoruz.'' Vali Güler, Spor Müsabakalarında Şiddet ve Düzensizliğin Önlenmesine Dair Kanun ve hükümlerin dikkatle takip edildiğini, önümüzdeki günlerde yapacakları toplantılarda şimdiye kadar meydana gelen olaylarla ilgili yaptırımları belirleyeceklerini sözlerine ekledi. 
     
     MOSTUROĞLU ''FIFA FAIR-PLAY HAFTASI KUTLANACAK'' 
     Futbol Federasyonu Başkanvekili Mosturoğlu da 18-19 Eylül tarihlerinde kutlanacak FIFA Fair-Play Haftası hakkında bilgi verdi. 
     Şekip Mosturoğlu, isteklerinin fair-play'in 365 gün yaşanması olduğunu dile getirerek, ''FIFA 18-19 Eylül günlerini dünyada fair- play kutlamaları için belirledi. Bu hafta sonu maçlar 17'sinde başladığı için, biz yarından itibaren start alıyoruz'' diye konuştu. 
     FIFA Fair-Play Haftası için etkinleri sıralayan Mosturoğlu, şu bilgileri verdi ''Bugünden itibaren Turkcell ücretsiz SMS yönetimiyle fair-play'in Türkçe karşılığını en iyi ifade edecek 3 katılımcıyı Danimarka-Türkiye A milli futbol maçında misafir edeceğiz. 
     Takımlar hafta sonu oynanacak maçlarda sahaya fair-play bayrakları ve dövizleriyle çıkacaklar. Seyirciye broşürler dağıtılacak, bayraklar çekilecek. BJK İnönü Stadı'ndaki Beşiktaş-Galatasaray maçından önce, siyah-beyazlı kulüpçe organize edilen Anadolu Ateşi gösteri yapacak, federasyon da bu aktivitenin bir bölümünde olacak. Her iki kulübün başkanları, seyircinin önünde fair-play bayrağı altında birbirlerine çiçek verecekler. 
     Bu hafta sonu oynanacak bütün maçlardaki haber amaçlı görüntülerde Futbol Federasyonu yerine, fair play logosu kullanılacak.'' 
     
</TEXT>
</DOC>
