<DOC>
<DOCNO> 296041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas06.html </URL>
<DATE> 2004/12/08/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Düzenli spor cildi güzelleştirir 
</HEADLINE>
<TEXT>

     İbrahim ÖZÇEKİÇ DHA 

ERCİYES Üniversitesi Tıp Fakültesi Dermatoloji Anabilim Dalı Öğretim Üyesi Prof. Dr. Ekrem Aktaş, düzenli spor yapanların daha parlak ve pürüzsüz bir cilde sahip olacağını söyledi. 
     Düzenli spor yapmanın cilt üzerinde olumlu etkiler yaptığını kaydeden Prof. Dr. Ekrem Aktaş, insan cildinin dış etkenler nedeniyle yıprandığını belirtti. Düzenli ve bilinçli spor yapıldığında terleme yoluyla toksinlerin yanısıra, sodyum klor ve ürik asit gibi zararlı kimyasalların deriden atılacağını anlatan Ekrem Aktaş, şunları söyledi 
     "İnsan vücudunda 1 milyon ter bezi bulunur. Bu ter bezlerini spor yaparak düzenli çalıştırırsak cilt matlıktan kurtulup, parlaklık kazanır. Derideki kapanan gözenekler sporla birlikte açılır, derideki yağlanma temizlenmiş olur. İnsan kendini daha zinde hisseder. Ruh sağlığı yerinde olunca bu durum cildine olumlu yansır. Bu nedenle düzenli spor cildi olumlu etkiler ve daha pürüzsüz ve güzel olmasını sağlar'' Spor yapan insanın cildinin kas yapıp daha da gerginleşeceğini belirten Aktaş, gergin olan cildin de insanın daha güzel ve estetik görünmesini sağlayacağını belirtti. 
     
</TEXT>
</DOC>
