<DOC>
<DOCNO> 288739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun24.html </URL>
<DATE> 2004/11/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Avrupa Parlamentosu, Türkiye raporunu tartışacak 
</HEADLINE>
<TEXT>

     Avrupa Parlamentosu Dışişleri Komisyonu'nda yarın akşam yapılacak oturumda Türkiye raporu tartışılacak. 
     Dışişleri Komisyonu'nda geçen ay yapılan ilk tartışmada, AB'nin Türkiye ile tam üyelik müzakerelerine hemen başlaması konusunda açık ve kesin bir mesaj vermeyen rapor, özellikle sol eğilimli parlamenterlerin sert eleştirilerine uğramıştı. 
     Sosyalist, Yeşil ve Liberal grup parlamenterler, aralık başında genel kurulda oylanacak raporun taslağına ve buna bağlı tavsiye karar tasarısına karşı çıkarken, daha sonraki toplantılarda raporu ''önerge yağmuruna tutacakları'' uyarısında bulunmuşlardı. 
     Hollandalı parlamenter Camiel Eurlings tarafından kaleme alınan rapor ve buna bağlı tavsiye kararında, ''Müzakerelerin, öncelikle insan hakları ve temel özgürlükler alanındaki siyasi kriterlerin teoride ve uygulamada Türkiye tarafından yerine getirilmesini hedef alması ve daha sonra diğer çeşitli bölümlere geçilmesi halinde, AB Konseyi'ne olası müzakere açma kararı tavsiye edilebilir'' şeklinde karışık, muğlak bir ifade kullanılıyor. 
     Türkiye'yi destekleyen Avrupalı parlamenterler, bu bölümü müzakerelerin geciktirilmesini hedefleyen bir ifade olarak yorumluyor. 
     ''Müzakerelerin açılmasının uzun bir sürecin başlangıç noktası olacağı'' vurgulanan taslak raporda, ucu açık doğası gereği, bu sürecin ilke ve otomatik olarak doğrudan tam üyeliğe götürmeyeceği'' görüşü savunuluyor. 
     Türkiye'deki reformların takdirle karşılandığı ifade edilen raporda, bununla birlikte daha birçok konuda atılması gereken adımlar bulunduğu ve reformların uygulamasında eksiklikler olduğu iddia ediliyor. 
     AP'de geçen ay yapılan toplantıda, AB Komisyonu temsilcisi, raporun eleştiren tonda bir konuşma yapmıştı. AB Komisyonu'nun Türkiye'nin müzakerelere başlamak için Kopenhag kriterlerini yeteri kadar yerine getirdiği görüşünde olduğunu belirten temsilci, müzakerelerin başlamasının Türkiye'deki reformların gelişmesine katkıda bulunacağını söylemişti. 
     Bağlayıcı niteliği olmayıp sadece Avrupa Parlamentosu'nun görüşü yansıtacak rapor ve buna bağlı tavsiye kararı, AB liderlerinin Türkiye ile ilgili tarihi kararlarını verecekleri Brüksel zirvesi öncesi, aralık başında genel kurulda tartışılarak oylanacak. 
     
</TEXT>
</DOC>
