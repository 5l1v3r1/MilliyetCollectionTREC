<DOC>
<DOCNO> 293953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas13.html </URL>
<DATE> 2004/12/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Eğlence dünyasının en skandal isimleri... 
</HEADLINE>
<TEXT>

     Internetteki ''netscape'' sitesi tarafından birkaç hafta önce başlatılan ''2004 Yılının En Skandal İsimleri'' anketi sonuçlandı. 
     Milyonlarca oyun yağdığı ankette ipi açık ara Britney Spears göğüsledi. Mütevazı yaşama uyum sağlamaya çalışan Britney'nin bu çabaları netice vermedi ve internet kullanıcıları onu ''yılın skandal ismi'' seçti. İşte ''netscape'' kullanıcılarının oylarıyla seçilen skandal Hollywood ünlüleri 
     1-Britney Spears Bir yıla çok şeyi sığdıran Spears, ilki sadece 55 saat süren bir evlilik yapınca ikinci evliliği biraz şüpheyle karşılandı. Spears'ın ''yılın skandal ünlüsü'' seçilmesine kısa evlilikleri, ''kırık ayağı'' nedeniyle turnesini yarıda kesmesini, iki hafta sonra da tekrar ayağa kalkması, yeniden evlenmesi ve son olarak da ''evinin kadını'' olacağına ilişkin açıklamaları neden oldu. 
     Gönderilen oylarla birlikte görüşlerini de açıklayan internet kullanıcılarından biri, ''skandal evlilik, skandal boşanma, yine skandal evlilik, şimdi de tekrar boşanmasını bekliyoruz'' diyerek ünlü şarkıcıya olan güvensizliğini satırlara döktü. 
     
     GÖĞSÜNÜ AÇTI, SKANDAL YARATTI 

     2-Janet Jackson ''Amerikan Futbol Süper Kupası'' finalinin devre arasında Justin Timberlake ile yaptığı gösteride göğsünü açan Jackson, bu şekilde dikkat çekmeye çalışınca tepki topladı. Jackson'ın ankette ikinci olmasını şu okuyucu mektubu özetledi ''Janet Jackson, ayıp bu yaptığın''... 
     3-Paris Hilton Hilton otellerinin skandal varisi Paris, pembe kürkler, sıra sıra inciler, skandallar ve son olarak da ''Nasıl Mirasyedi Olunur '' adlı kitabıyla listede ''alnının akıyla'' üçüncülüğü elde etti. 
     4-Ashlee Simpson 20 yaşındaki şarkıcı, bir televizyon programında konser vermesi gerekirken seyircinin gözüne baka baka ''playback'' yapıp sonra da inkar edince dördüncülüğe değer bulundu. 
     
     KLİBİNİN ADI GİBİ KAYBOLDU... 

     5-Eminem Hip-hop müziğin ünlü ismi Eminem son albümü ''Encore'' ile satış rekorları kırsa da ''Just Lose It'' adlı klibi tepki çekti. Klibinde Madonna ve Michael Jackson'ı aşağılayıcı şekilde hicvedince anketin de beşincisi oldu. 
     6-Michael Jackson Eminem onun yüzünden beşinci oldu, taciz davaları, sansasyonları ve artık bıktıran davranışlarıyla Michael Jackson da Eminem'i takip etti. 
     7-Courtney Love Kurt Cobain'in artık giderek unutulmaya başlanan eski eşi, uyuşturucudan sürekli gözaltına alınması ve skandallarıyla bıktırdı. 
     8-Justin Timberlake Janet Jackson'ın skandal şovundaki partneri her ne kadar ''benim haberim yoktu'' dese de oy gönderenler aynı fikirde değildi. 
     9-Anna Nicole Smith Her ne kadar artık hatırlayan bulunmadığı zannedilse de böyle olmadığı ortaya çıktı. Skandallarıyla hala zihinlerde yer eden Smith dokuzuncu. 
     10-Hilary Duff Genç oyuncu da oylardan nasibini aldı. 
     11-Michael Moore Geçen hafta bir internet sitesince ''Hollywood'un En Soğuk İsmi'' seçilen ünlü belgesel yönetmeni bu ankette de 11. oldu. ''Fahrenheit 9 11'' belgeseliyle ilgi gören Bush aleyhtarı yönetmenin ''herşeyi sadece kendisi çok iyi biliyormuş gibi'' tavır sergilediği öne sürüldü. 
     12-Lil' Kim Ünlü şarkıcının tavırları yapmacık bulundu. 
     13-Christina Aguilera Aguilera'nın da kılık kıyafet ve makyajı göze battı. 
     14-Nicolette Sheridan Sheridan'ın tarzının beğenilmemesi ilk 15'te yer almasına neden oldu. 
     15-R. Kelly Çok oy almamasına rağmen son anda listeye girdi. 

     
</TEXT>
</DOC>
