<DOC>
<DOCNO> 256488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun48.html </URL>
<DATE> 2004/07/19/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
Denktaş, Doğu Perinçek'i kabul etti 
</HEADLINE>
<TEXT>

     KKTC Cumhurbaşkanı Rauf Denktaş, 20 Temmuz Barış ve Özgürlük Bayramı kutlamalarına katılmak için KKTC'ye gelen İşçi Partisi İP Genel Başkanı Doğu Perinçek'i kabul etti. 
     Cumhurbaşkanı Rauf Denktaş, kabulde yaptığı konuşmada, İP Genel Başkanı Doğu Perinçek'in kişi ve parti olarak özgürlük mücadelesinde neler yaptığını devamlı izlediğini belirterek, daveti kabul ederek kutlamalara geldiği için teşekkür etti. 
     Denktaş, Perinçek'in Türkiye açısından yabancılara toprak satışıyla ilgili yazısını okuduğunu ifade ederek, KKTC'de yabancılara satış konusunda benzer bir süreç yaşandığını belirtti. 
     KKTC'de yabancıların karşılıklı anlaşma yaparak ev ve arsa satın aldıklarını, oysa yasalara göre yabancıya mal satışının Bakanlar Kurulu'nun izniyle yapılabileceğini dile getiren Denktaş, bu izin olmadan anlaşmayla yapılan satışın ne kadar geçerli olacağının büyük bir soru işareti olduğunu söyledi. 
     Denktaş, anlaşma mukavele yoluyla taşınmaz mal alan bazı yabancılardan, ''Biz 19 bin sterlin verdik. Şimdi elimize hiçbir belge vermiyorlar. Ev de yarım kaldı. Yıkım içindeyiz'' yönünde şikayetler aldığını ifade ederek, bu durumdaki yabancıların dikkatli olması, ülkenin yasalarını bilerek hareket etmesi gerektiğini kaydetti. 
     Cumhurbaşkanı Rauf Denktaş, bu yabancıları müteahhitlerden ''Bakanlar Kurulu'ndan yabancıya satış izni vardır'' belgesi talep etmesi konusunda uyarıda bulundu. 
     
     PERİNÇEK 
     İP Genel Başkanı Doğu Perinçek de İngiliz hükümetinin KKTC ve Türkiye'den villa, ev ve arsa almaları için vatandaşlarına kredi verdiğini, bunun bir devlet politikası olduğunu öne sürdü. 
     Perinçek, İngilizlerin Fethiye'de 3 bin, Didim'de 4 bin konut ve villa aldıklarını ve bunun başka yerlere de yayıldığını söyledi. 
     Doğu Perinçek, Türk Silahlı Kuvvetleri'nin TSK Barış Harekatı'nın 30. yıldönümü nedeniyle KKTC'de bulunduğuna işaret ederek, TSK'ya şükranlarını sundu. 
     Perinçek, Cumhurbaşkanı Rauf Denktaş'ın insanlığın hegemonyacılığa karşı direnişinde Kıbrıs'ta önemli bir görev yaptığına işaret ederek, bu durumun, dünyanın her yerinden görünmeye başladığını kaydetti. 
     Bir Türk olarak Cumhurbaşkanı Rauf Denktaş ile gurur duyduklarını anlatan Doğu Perinçek, ''Kendisini bütün gücümüzle, Türkiye'miz ve KKTC için destekliyoruz. KKTC devleti ve halkına desteklerimizi sunmak için bu güzel günde adamızı ziyaret ediyoruz'' dedi. 
     
     DENİZCİLERİ KABUL 
     Cumhurbaşkanı Denktaş, bugün ayrıca, 20 Temmuz Barış ve Özgürlük Bayramı kutlamalarına katılmak üzere KKTC'ye gelen Ege ve Gemlik firkateynleri ile Yıldıray denizatlısı heyetine başkanlık eden Güney Görev Grup Komutanı Tuğamiral Bülent Bostanoğlu ve beraberindekileri kabul etti. 
     Denktaş, kabulde yaptığı konuşmada, ''Böylesine mutlu ve coşkulu bir günde denizcilerle olmaktan büyük mutluluk duyduğunu'' söyledi. Denktaş, 1974 Barış Harekatı'nda kayıp veren denizcilerin KKTC'nin sahillerini yıllardır büyük bir başarıyla koruduğunu belirtti. 
     
</TEXT>
</DOC>
