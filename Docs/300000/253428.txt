<DOC>
<DOCNO> 253428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/dunya/axdun02.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry, eski rakibini ortağı yaptı 
</HEADLINE>
<TEXT>


SEMA EMİROĞLU New York 


Kasımdaki başkanlık seçimlerinde Cumhuriyetçi George W. Bush'a karşı yarışacak olan Demokrat Parti'nin başkan adayı John Kerry, başkan yardımcısı adaylığına adaşı ve eski rakibi John Edwards'ı seçti. 
Kuzey Carolina Senatörü Edwards'ın seçimiyle, uzun zamandır sürdürülen spekülasyonlar da son buldu. Kerry'nin potansiyel tercihleri arasında, 51 yaşındaki Edwards'la birlikte Missourili Senatör Dick Gephardt, Iowa Valisi Tom Vilsack ve Florida Senatörü Bob Graham yer almış, ayrıca eski başkan Bill Clinton'un eşi ve New York Senatörü Hillary Clinton'un adı da sık sık geçmişti. 
Esas mesleği avukatlık olan Edwards, geçen yıl sonunda Demokrat başkan adaylığı yarışına soyunarak Kerry'nin rakibi olmuş ve genç yaşına rağmen yaptığı başarılı seçim kampanyasıyla göz doldurmuştu. Önseçimler sırasında katıldığı tartışma programları ve mitinglerde verdiği olumlu mesajlarla yıldızı parlayan Edwards, kendi eyaleti olan Kuzey Carolina'daki önseçimleri kazanmış ve diğer eyaletlerde de Kerry'nin ardından ikinci olmuştu. 
Kerry, ABD Başkanı George Bush'a karşı yarışacağı başkanlık seçimlerini kazanırsa, Edwards başkan yardımcısı olacak. 


</TEXT>
</DOC>
