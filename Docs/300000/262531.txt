<DOC>
<DOCNO> 262531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur41.html </URL>
<DATE> 2004/08/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Irak'a mal taşıyan şirket, peşmergelerden parayla güvenlik hizmeti alıyor 
</HEADLINE>
<TEXT>

     Elazığ'da bulunan Aypet Limited Şirketi Yönetim Kurulu Başkanı Bülent Aydoğdu, Irak'ta Peşmergelerden para karşılığında özel güvenlik hizmeti aldıklarını söyledi. 
     Aydoğdu, AA muhabirine yaptığı açıklamada, filolarında bulunan 20 kamyonla Irak'a çimento taşıdıklarını belirterek, 15 gün önce kamyonlarından birinin Musul yakınlarında silahlı saldırıya uğradığını bildirdi. 
     Bölgede güvenliği sağlayacak bir otorite olmadığı için özel güvenlik önlemi almaya başladıklarını kaydeden Aydoğdu, şöyle dedi 
     ''Kamyonlarımız buradan Irak'a çimento taşıyor. Giden kamyonlarımızdan biri Musul yakınlarında silahlı saldırıya uğradı ve kamyonumuzu taradılar. Bu yüzden Erbil'de Peşmergelere para ödeyip özel güvenlik hizmeti alıyoruz. Kamyonlarımız Musul'a 8-10 araçlık konvoyla yola çıkıyor. Konvoyun ön ve arkasında içinde silahlı Peşmergelerin bulunduğu araçlarla korunuyor. Bunu yapmamız gerekiyor, çünkü orada güvenliğimizi sağlayacak hiçbir kurum yok.'' Aracı 15 gün önce silahlı saldırıya uğrayan kamyon şoförü Mevlüt Ataç ise Irak'a çimento götürdüğünü belirterek, Musul'a 20 kilometre kala aracının silahlı saldırıya uğradığını söyledi. Saldırıyı düzenleyenlerin, aracını kullanılamaz hale getirdiğini, üzerinde bulunan 250 milyon lirayı aldığını kaydeden Ataç, şöyle devam etti 
     ''Orada can güvenliğimiz yok. Beni araçtan indirip kafama silah dayadılar ve beni öldüreceklerini söylediler. Beni öldürmemeleri için yalvardım. İçlerinden bir tanesi Türkleri ve Kürtlerin hepsini öldüreceklerini söyledi. Devletimizin bize sahip çıkmasını ve o bölgeye giden şoförlerin can güvenliğinin sağlanmasını istiyoruz.'' 
     
</TEXT>
</DOC>
