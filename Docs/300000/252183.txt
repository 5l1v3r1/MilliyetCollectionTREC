<DOC>
<DOCNO> 252183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko47.html </URL>
<DATE> 2004/07/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Taşıt kredisinde yüzde 445'lik artış... 
</HEADLINE>
<TEXT>

     Yılın ilk çeyreğinde taşıt kredisi kullanımı, yüzde 445 artışla 2.4 katrilyon liraya ulaştı. 
     Türkiye Bankalar Birliği ve Tüketici Finansmanı Şirketleri Derneği verilerinden yararlanarak Otomotiv Sanayii Derneği tarafından hazırlanan verilere göre, otomobil ve hafif ticari araçlarda ilk 3 ayda 121 bin 103 kişiye taşıt kredisi kullandırıldı. 
     2003 yılı aynı dönemi ile kıyaslandığında, taşıt kredisi kullanımında yüzde 376 oranında artış görüldü. Bu artışta, 2004 yılı ilk 3 aylık dönemdeki pazarın 2003 yılı aynı dönemine göre yüzde 272 oranında artmasının önemli bir etkisi bulunduğu vurgulandı. 
     Geçen yıl ilk 3 aylık dönemde kredili satış oranı yüzde 68 iken, bu oran 2004 yılı ilk 3 aylık dönemde yüzde 86'ya yükseldi. Geçen yılın son çeyreğine göre de 2 puanlık bu artış, kredili satışta yeni bir zirveyi oluşturdu. Bu artışta, kredi faiz oranlarının 2003 yılına göre düşük olmasının etkisinin büyük olduğu belirtildi. 
     2004 yılı ilk 3 aylık dönemde 2 trilyon 412 milyar lira taşıt kredisi kullanımı gerçekleşti. Geçen yılın aynı dönemi ile karşılaştırıldığında bu yılın ilk 3 ayında kullandırılan kredi miktarında yüzde 445'lik bir artış söz konusu. 
     
</TEXT>
</DOC>
