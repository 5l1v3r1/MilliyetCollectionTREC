<DOC>
<DOCNO> 275233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun01.html </URL>
<DATE> 2004/09/27/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Die Welt Tek umut Türkiye'nin AB üyeliğinden vazgeçmesi 
</HEADLINE>
<TEXT>

     Almanya’da yayımlanan Die Welt gazetesi, Türkiye'nin Avrupa Birliği üyeliğine karşı çıkanların tek umudunun Türkiye'nin üyelikten kendisinin vazgeçebileceği olasılığı olduğunu ileri sürdü. 
     Gazete, müzakerelerin başlaması Türkiye için kötü bir sonun başlangıcı olabilir. Brüksel’e yaklaştıkça egemenliğinden taviz vermek zorunda kalan gururlu bir ülke uzun süre aday statüsünde kalırsa bir gün kendisi üyelikten vazgeçebilir’ iddiasında bulundu. 
     
     "Önemli olan Harcamaların altından AB'nin kalkıp kalkamayacağı" 

     Zina tartışmalarına da değinen gazete, aslında önemli olan ne Türkiye’deki ceza yasası reformu ne de Türkiye’de hala yaşanan insan hakları ihlalinin boyutu. Önemli olan AB’nin 70 milyon Müslüman’ın yaşadığı bir ülke için yapılacak harcamaların altından kalkıp kalkamayacağı' yorumunu yaptı. 
     İrlanda ve Fransa'yı örnek gösteren gazete, 'İrlanda üye olduğunda idam cezası devam ediyordu ve boşanmak yasalara aykırıydı. Fransa AB’ye girdikten uzun süre sonra bile Cezayir’de işkence uyguladı’ diye yazdı. 
     
     Welt am Sonntag gazetesi de Türkiye'nin AB üyeliğine ilişkin görüşlere yer verdi 

     Almanya'da yayımlanan Welt am Sonntag gazetesi de dün iki tam sayfalık haberinde, Türkiye'nin muhtemel AB üyeliğine ilişkin görüş ve haberlere yer verdi. 
     Türkiye'nin üyeliği ile ilgili olumlu ve olumsuz görüşlerin yer aldığı haberde, Türkiye'de yaşayan bazı Alman vatandaşları ile Almanya'da yaşayan bazı Türk vatandaşlarının bakış açıları yansıtıldı. 
     
</TEXT>
</DOC>
