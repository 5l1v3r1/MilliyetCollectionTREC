<DOC>
<DOCNO> 286604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yazar/pulur.html </URL>
<DATE> 2004/11/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Partinin adı çıkınca... 
</HEADLINE>
<TEXT>


BOŞUNA söylememişler "İnsanın adı bir kere çıkmasın" diye... 
İnsanın da adı çıkıyor, partinin de... 
"Zina" konusunda adı çıkan AKP, şimdi ne yapsa, adını kurtaramıyor. 
Üstelik, bazılarının adının çıkmasından da, bize göre rahatsız oldukları filan yok, belki de hoşlarına gidiyor. 

"Zina" dediler, baktılar tepki büyük, önce "Burası Türkiye, biz Türk'üz " diye bir iki salladılar, baktılar olmuyor, geri çekildiler... 

İKİ üç gün önce ortaya "Gözaltına alınan kadınların muayenesini kadın doktorlar yapar" diye bir yem attılar, balık yer mi diye, yemedi, hemen geriye çark ettiler. 
Zaten, bu madde Alman ceza muhakemeleri kanununda varmış, onun için, bizim kanun maddesini de ya ona uydururlarmış ya da geri çekerlermiş... 
Erkek doktor kadını muayene edemez mi 
Edemezzzz, doktor kadının mahremi. Hem doktorun ne mal olduğu belli mi, belki ırz düşmanı 
Olacak iş değil, kafalar hep bu yöne çalışıyor 

AKP iktidarının böyle bir kanun çıkaramayacağının teminatını verenler de var. 
İyi niyetlerinden şüphe duymasak bile, hiç tavsiye etmeyiz, kimin ne yapacağı hiç belli olmuyor, "lady"nin neler yapabileceği "topuk sesleri"nden anlaşılabilmiş miydi 

BİRİ bitmeden biri başlıyor. 
İslam Özel Sektör Kurumu, merkezi Suudi Arabistan'da... 
Ne yapacak bu kurum 
Üye ülkelerdeki özel sektöre yardım edecek. 
Yardımın şartı ne 
Yardım edilecek şirketlerin şeriat kurallarına uygun olması... 
CHP sözcüsü Kemal Anadol yırtınıyor bu anlaşmanın milletlerarası anlaşma hükmünde olduğunu, "itirazi kayıt" düşmemizin, yani Anayasa'ya, kanunlarımıza, bağlı olduğumuz anlaşmalar hükümlerinin saklı bulunduğu savunmasını da "safsata" buluyor. 

KEMAL Anadol şöyle diyor 
"Usulüne göre yürürlüğe konulmuş milletlerarası anlaşmalar kanun hükmündedir, yani bu tasarı komisyonlardan geçip genel kurula gelir, oylanıp kabul edildikten sonra kanun hükmündedir. İç hukuktaki kanunlardan, Türk Ceza Kanunu'ndan, İhale Kanunu'ndan, Medeni Kanun'dan farkı yoktur. Bunlar hakkında Anayasa'ya aykırılık iddiasıyla Anayasa Mahkemesi'ne başvurulamaz. Bu geçtikten sonra Meclis'ten, onaylandıktan sonra, artık hiçbir güç, mesela Cumhuriyet Halk Partisi'nin ana muhalefet partisi olarak Anayasa Mahkemesi'ne başvuru hakkı vardır, burada kullanamayız, bu hakkımız yok, herhangi bir vatandaşın da yok, görülen bir dava sırasında Anayasa'ya aykırılık iddiasında bulunma hakkı da yok, Cumhurbaşkanı'nın da dava açma hakkı yok. Yangından mal kaçırılma. Bir şeriat anlaşmasını yangından kaçırıyorlar, laik Cumhuriyet'ten kaçırıyorlar." 

ŞİMDİ bazı AKP'liler, "Bunlar hep bizim başımıza geliyor " diyebilirler. 
Dedik ya, adamın adı çıkmasın... 
Üstelik "Adımız çıksın, işimize yarar " diyenler de oldukça... 



</TEXT>
</DOC>
