<DOC>
<DOCNO> 278681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/soneko03.html </URL>
<DATE> 2004/10/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Paranın dolaşımı hızlandı... 
</HEADLINE>
<TEXT>

     Piyasaların nabzını ölçmekte önemli bir gösterge olan paranın dolaşım oranı, eylülde yeniden artmaya başladı. Ağustosta 2.58'e inen söz konusu oran, geçen ay 2.62'ye yükseldi. 
     Merkez Bankası'nın Elektronik Fon Transferi EFT - Elektronik Menkul Kıymet Transferi EMKT sisteminden geçen günlük mesaj ve para hacmine ilişkin verilerine göre, eylül ayında EFT-EMKT sisteminden yapılan toplam ödemeler bir önceki aya oranla yüzde 7.9 artarak 511.1 katrilyon liraya çıktı. Merkez Bankası'ndan EFT-EMKT'ye çıkan para miktarı da yüzde 6.3'lük artışla 195.4 katrilyon liraya ulaştı. 
     
     PARANIN DOLAŞIM ORANI 
     Paranın dolaşım oranında geçen ay artış gözlendi. 
     Ağustos ayında 2.58'e inen sözkonusu oran, eylül ayında ise 2.62'ye çıktı. Paranın dolaşım oranı, bu yıl ocakta 2.64, 
     şubat ve martta 2.46, nisanda 2.54, mayısta 2.55, haziranda 2.61, temmuzda 2.67 olmuştu. 
     Günlük olarak bakıldığında paranın dolaşım oranı 20 Eylül'de 2.91'e kadar ulaştı. Sözkonusu oran 6 Eylül'de ise 2.29'la ay içindeki en düşük düzeyinde oluştu. 
     
     1999'DA 4.75'E KADAR ÇIKMIŞTI 
     Paranın dolaşım oranı, 1999'da 4.75'le en yüksek düzeyine yükselmişti. İzleyen dönemde hızla azalan paranın dolaşım oranı, 2000 yılı ortalamasında 4.31, 2001 ortalamasında 2.57, 2002 ortalamasında 2.47, 2003 ortalamasında 2.39 olmuştu. 
     Paranın dolaşım oranının düşük olması piyasalardaki durgunluğu, yüksekliği ise canlanmayı gösteriyor. Bu oran, EFT-EMKT sisteminden yapılan ortalama ödemelerin, Merkez Bankası'ndan EFT-EMKT'ye çıkan ortalama para miktarına bölünmesiyle bulunuyor. 
     
</TEXT>
</DOC>
