<DOC>
<DOCNO> 259243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun27.html </URL>
<DATE> 2004/07/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Saddam, kronik prostat enfeksiyonu... 
</HEADLINE>
<TEXT>

     Irak'ın devrik lideri Saddam Hüseyin'in kronik prostat enfeksiyonundan mustarip olduğu, ancak yapılan tahlillerde kanser saptanmadığı bildirildi. 
     Irak'ın insan haklarından sorumlu bakanı Bahtiyar Emin, Amerikan güçlerince Aralık 2003'te yakalanan ve gözaltında tutulan Saddam Hüseyin'in duruşmaya katılmasında sorun çıkmayacağını sandığını söyledi. 
     Saddam Hüseyin'in prostat enfeksiyonu için antibiyotiklerle tedavi gördüğünü belirten Emin, kanser olup olmadığının araştırıldığını, ilk belirlemelere göre kanser bulgusuna rastlanmadığını kaydederek, ''Yüzde 100 emin olmak için biyopsi gerekiyor'' dedi. 
     67 yaşındaki Saddam Hüseyin'i cumartesi günü ziyaret ettiğini ve doktorlarıyla görüştüğünü söyleyen Emin, ''Saddam Hüseyin'in fıtığı var, ama ayrıntıları bilmiyorum. Ayrıca bir gözünde küçük bir sorunu ve tansiyonu var. Tedavi görüyor. Kendisine cezaevinde gayet iyi bakılıyor, yürüyor, normal ve sorunu yok gibi görünüyor'' diye konuştu. 
     
</TEXT>
</DOC>
