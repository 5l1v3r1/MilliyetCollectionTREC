<DOC>
<DOCNO> 287082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko05.html </URL>
<DATE> 2004/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ekimde fiyat dengesi tarım lehine gelişti 
</HEADLINE>
<TEXT>

     Mevsim koşullarının etkisiyle tarımda fiyatların hızla arttığı ekim ayında, fiyat dengesi tarım lehine gelişti. İç ticaret haddi, 4 puana yakın artarak 108.3'e kadar ulaştı. 
     ANKA'nın Devlet İstatistik Enstitüsü DİE verilerinden yaptığı belirlemeye göre, tarım sektöründe fiyatlar mevsim koşullarına bağlı olarak geçen ay yüzde 6.1'lik hızlı bir artış kaydetti. Sanayi sektöründeki fiyat artışı yüzde 2.6 olarak gerçekleşti. 
     Bu gelişmeler sonucunda iki sektör arasındaki fiyat dengesini ifade eden iç ticaret haddi, tarım lehine bir gelişme gösterdi. İç ticaret haddi, 3.7 puan artarak eylül ayındaki 104.6'lık düzeyinden ekim ayında 108.3'e çıktı. 
     
     NE ANLAMA GELİYOR 
     DİE'nin toptan eşya fiyat endeksi TEFE kapsamındaki tarım fiyatları endeksinin sanayi fiyatları endeksine oranlanmasıyla bulunan iç ticaret haddinin büyümesi tarım, küçülmesi ise sanayi lehine bir fiyat gelişmesine işaret ediyor. 
     İç ticaret haddinin 100'ün üzerinde olması, baz yılına göre tarım ürünleri fiyatlarının, altında olması ise sanayi fiyatlarının daha çok arttığını gösteriyor. 
     
     NİSANDA 136.8'E KADAR YÜKSELMİŞTİ 
     İç ticaret haddi, yılın ilk dört ayında hızlı bir büyüme göstermişti. 2003 yılı sonunda 113.2 düzeyinde bulunan iç ticaret haddi, ocak ayında 121.1'e, şubatta 127.2'ye, martta 129.3'e, nisanda 136.8'e kadar yükselmişti. 
     Daha sonra azalmaya başlayan iç ticaret haddi, tarımdaki fiyat düşüşüne bağlı olarak mayıs ayında 127'ye, haziranda 115.3'e, temmuzda 104.3'e inmişti. Had, ağustos ayında ise 99.9'la sanayi lehine dönmüştü. 
     
</TEXT>
</DOC>
