<DOC>
<DOCNO> 256516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko23.html </URL>
<DATE> 2004/07/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tataristan Tüpraş ihalesi büyük bir olasılıkla iptal olmayacaktır... 
</HEADLINE>
<TEXT>

     Tataristan Cumhuriyeti Türkiye Temsilcisi Ramil Mavlyutov, Tüpraş ihalesinin çok büyük bir olasılıkla iptal olmayacağını belirterek, ''Bu nedenle bir B planı düşünmüyoruz'' dedi. 
     Mavlyutov, ihalenin bundan sonraki sürecine ilişkin gazetecilere yaptığı açıklamada, son günlerde hukuki süreçten dolayı özellikle bir açıklama yapmadıklarını kaydederek, son bir ayda Türkiye'nin önde gelen idare hukukçuları ile uluslararası hukukçulardan değerlendirme aldıklarını söyledi. 
     Aldıkları görüşler doğrultusunda kendileri için durumun netleştiğini ve bazı kararlar aldıklarını anlatan Mavlyutov, bugünkü durumun ihale sürecinin bittiği anlamına gelmediğini, yargı sürecinin devam ettiğini, dolayısıyla Danıştay'ın kararını bekleyeceklerini ifade etti. 
     Mavlyutov, Danıştay'ın doğru karar vereceğine emin olduklarını dile getirerek, şöyle devam etti 
     '' Bu iş bitti diye ancak Danıştay söyleyebilir. Başka kimse değil. Başka ne söylenirse söylensin bunlar sadece yorumdur. Mahkemenin bu işin bitmediğini söylemesi çok büyük bir olasılık. Türkiye bir hukuk devletidir. Hukukun üstünlüğü var. Hukuki bir karar verilmeden birşey söylemek, canlı insanı gömmek gibi birşey olur. Mahkeme kararına göre hukukçuları toplayıp bir değerlendirme yaptıktan sonra görüşümüzü belirtiriz. Çok büyük olasılıkla ihale iptal olmayacaktır. Bu nedenle şu anda bir B planı düşünmüyoruz.'' 
     
     ''2 DAVA İÇİN MÜDAHİL DİLEKÇESİ VERDİK'' 

     Ramil Mavlyutov, bugüne kadar davalarda taraf olmadıklarına işaret ederek, ''Bir kararımız daha var. Bundan sonra hukuki sürecin içinde olacağız ve bütün davalara müdahil olarak katılacağız'' dedi. 
     Davalara müdahil olarak katılarak objektif karar alınmasını amaçladıklarını kaydeden Mavlyutov, ''Mahkemeye bizim görüşlerimizi ve aldığımız uzman görüşleri de iletip objektif karar alınmasını istiyoruz. Objektif bakılması için de bütün bilgilerle eksiksiz olarak değerlendirme yapmak söz konusu'' diye konuştu. 
     Mavlyutov, idari ve Danıştay seviyesindeki bütün davalarda müdahil olacaklarını, şimdiye kadar 5 davadan 2'si için müdahil olma dilekçesi verdiklerini, geri kalanlar için ise en kısa zamanda başvuru yapacaklarını bildirdi. 
     
     ''1.3 MİLYAR DOLARIN GERİ DÖNÜŞÜ 8-10 YIL" 

     Tataristan Cumhuriyeti Türkiye Temsilcisİ Ramil Mavlyutov, Tüpraş ihalesiyle ilgili olarak, ''1.3 milyar doların geri dönüşü 8-10 yıl, birçok Türk şirketi geri dönüş uzun olduğu için teklif vermedi'' dedi. 
     Mavlyutov, gazetecilere yaptığı açıklamada, Tüpraş ihalesine ilişkin şu anda bir tek 10. İdare Mahkemesi'nin kararının söz konusu olduğunu, Danıştay'ın kararının umutlarını kırmadığını söyledi. 
     İhale sürecine değinen Mavlyutov, sürece katılan şirketlerin para vererek şartnameyi aldıklarını ve bilgi odasına girdiklerini, danışmanlar tuttuklarını ifade etti. 
     Mavlyutov, ''Kim ne için teklif vermedi biliyoruz. Teklif vermeme bilinçli olarak yapıldı ve sonuçta sadece 2 şirket teklif verdi. Uluslararası petrol şirketleri zaten rafineri işine soğuk bakıyorlardı. Ataş'ı da o yüzden kapattılar. Özelleştirme İdaresi Başkanlığı bu işe katılabilecek bütün şirketleri davet etti. Ama sadece 2 şirket teklif verdi. Dolayısıyla herşey yasal'' şeklinde konuştu. 
     İhale yöntemine de değinen Mavlyutov, şunları kaydetti 
     ''Özelleştirme İdaresi ihaleyi ister kapalı zarf, ister açık artırma usulüyle yapar. Ancak nihai kararı veren 2 şirket olduğu için karar kapalı zarf yöntemiyle yapıldı. Mantıklı olan da buydu. Zaten Özelleştirme İdaresi, ihaleden bir gün önce şirketlere kapalı zarf usulüyle teklif verileceğini hatırlattı. Biz verebileceğimiz maksimum fiyatı verdik. Bir gün önce bizim kafamızdaki fiyat daha düşüktü. Açık artırma olsaydı o rakam olmazdı. Zaten ihale sırasında diğer taraftan itiraz olmadı. Karşı tarafın haklı olduğunu düşündüğü bir durum olsaydı ertesi gün mahkemeye giderdi.'' 
     
     ''KONTROLÜMÜZDEKİ BİR ŞİRKETLE GİRDİK'' 

     Ramil Mavlyutov, Tüpraş'ın son yıllardaki en karlı döneminin 2003 yılı olduğunu, öncesinde daha düşük karlar sağladığına işaret ederek, ''1.3 milyar doların geri dönüşü 8-10 yıl. Birçok Türk şirketi geri dönüş uzun olduğu teklif vermedi'' dedi. 
     Efremov Kautschuk GMBH hakkındaki ''tabela şirket'' iddialarına da yanıt veren Mavlyutov, Efremov'un Tüpraş'a yılda 5 milyon ton ham petrol satan bir şirket olduğunu ve geçen yıl 1.5 milyar doların üstünde ciro elde ettiğini söyledi. 
     Mavlyutov, ''Bu 10 yıllık Alman şirketi. Yasal çalışıyor. Almanya kara para merkezi değil'' dedi. 
     Tatneft'in öncelikle bir ihale şartnamesi aldığını ve buna göre Rusya'da bazı işlemleri yerine getirmesi gerektiğine dikkat çeken Mavlyutov, şöyle devam etti 
     ''Tatneft'in işlem yapması Rusya Merkez Bankası'nın izinlerine bağlıydı. Merkez Bankası'na çok kapsamlı ve içeriği geniş bir dosya sunulması söz konusuydu. Konsorsiyum, fiyat ve projeye ilişkin... Ancak o zaman birşey belli değildi. Rusya'da kimse sıcak bakmadı, kimse ihaleye girmek istemedi. O yüzden kendi kontrolümüzde olan bir şirketle girdik.'' Ramil Mavlyutov, Danıştay'ın olumlu karar vermesi halinde devredilme sürecine ilişkin işlemleri yapacaklarına işaret ederek, ''İhale şartnamesine göre hisselerin yüzde 49'u Zorlu Grubu'nun. Konsorsiyum yapısına göre ise yüzde 50-50'lik bir ortaklık söz konusu. Tatneft Rusya'dan gerekli izinleri aldı. Efremov Kautschuk hisseleri Tatneft'e devredildikten sonra yüzde 1'lik hisse Zorlu'ya devredilecek ve ortaklık yüzde 50-50 şeklinde olacak'' diye konuştu. 
     Konuyu Özelleştirme İdaresi Başkanlığı ve hukukçularla da konuştuklarını vurgulayan Mavlyutov, ''Hiçbir yasalara aykırılık söz konusu değil. Bunu Zorlu da biliyor. Zorlu aklı başında bir grup. Zorlu Grubu'nun herhangi bir karışık, karanlık işe karışacağı beklenilmez'' dedi. 
     
     ''TATNEFT'İ HÜKÜMET VE TÜPRAŞ YÖNETİMİ DAVET ETTİ'' 

     Mavlyutov, Tüpraş ihalesine Tatneft'i hükümet ve Tüpraş yönetiminin davet ettiğini ifade ederek, ''Davet ettiği zaman Tüpraş'a ham petrol satılıyordu. Bize zaten ham petrol veriyor ve Tataristan Türkiye'ye daha yakın. Onun olması Türkiye açısından olumlu olur düşüncesiyle Tatneft davet edildi'' diye konuştu. 
     Tüpraş ihalesine parası, gücü ve itibarı iyi bir şirket olması nedeniyle Zorlu Grubu ile birlikte girdiklerini dile getiren Mavlyutov, ''Bir de bu işi istemesi gerekiyordu. Zorlu enerji işiyle ilgileniyordu. Dolayısıyla beraberliğimiz tesadüf değildi. Onlar da bizi araştırdılar'' dedi. 
     İhalenin iptali yönünde açılan davaların konularını uzman hukukçulara incelettirdiklerini anlatan Mavlyutov, ihalede herhangi bir hukuka aykırılığın söz konusu olmadığını söyledi. 
     İhaleye Türkiye'nin bütün önde gelen şirketlerinin katıldığına dikkat çeken Mavlyutov, ''Teklif vermeme işini bilinçli yaptılar. Biz diğer şirketlerle görüştük. Kimin ne teklif verdiğini biliyoruz. Bütün yaptığımız ihale şartnamesine uygun'' şeklinde konuştu. 
     Ramil Mavlyutov, ihaleyle ilgili tartışma ve eleştirilerin eksik bilgiden kaynaklandığını ve uzman olmayan kişilerce subjektif bakış açısıyla yapıldığını savundu. 
     Danıştay kararıyla beklenmedik bir durumla karşılaştıklarını ifade eden Mavlyutov, ''Gözlemci olsaydık belki daha önceden birşeyler yapabilirdik. Danıştay'ın nihai kararda objektif olacağına inanıyoruz. O yüzden biz ayaktayız. Bu nedenle konuyu objektif bakabilecek hukukçulara incelettiriyoruz'' dedi. 
     
</TEXT>
</DOC>
