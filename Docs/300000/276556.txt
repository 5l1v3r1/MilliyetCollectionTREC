<DOC>
<DOCNO> 276556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo23.html </URL>
<DATE> 2004/10/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Pele'den Brezilyalı futbolculara hak arama çağrısı... 
</HEADLINE>
<TEXT>

     Dünyanın gelmiş geçmiş en iyi futbolcusu kabul edilen Pele, Brezilyalı futbolculara hak arama çağrısında bulundu. 
     Ünlü futbolcu, Brezilyalı futbolcuların dünyanın en iyi oyuncuları arasında olmalarına rağmen hak ettikleri paraları kazanamadıklarını söyledi. 
     Brezilyalı futbolcuların kazançlarının çok düşük olduğunu belirten Pele, futbolcuların buna karşı ortak bir tavır içinde birleşip başkaldırmaları ve greve gitmeleri çağrısında bulundu. 
     Pele, Brezilyalı futbolcuların ortak hareket etmeleri halinde ne kadar önemli bir güç olacaklarının henüz farkında olmadıklarını da belirterek, şöyle dedi 
     ''Brezilya'daki futbolcular dünyanın en iyi futbolcuları arasında. Ama birarada ne kadar önemli bir güç olabileceklerinin farkında değiller. Ayrıca, şu anda Brezilya'da futbolcularının bu sorunlarının yanı sıra futbolun başka sorunları da var. Brezilya'daki hiçbir stat FİFA koşullarını taşımıyor. Bunun sonucunda da 2014 Dünya Şampiyonası adaylığının gerçekleşmeyeceği kesin gibi. En kısa süre içinde bunun düzeltilmesi gerekiyor. Bunun çalışmalarının da bir an önce başlaması lazım.'' 
     
</TEXT>
</DOC>
