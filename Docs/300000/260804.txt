<DOC>
<DOCNO> 260804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko21.html </URL>
<DATE> 2004/08/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Procter Gamble Türkiye'ye, Türk genel müdür... 
</HEADLINE>
<TEXT>

     ABD merkezli çok uluslu temizlik ürünleri üreticisi Procter Gamble'ın P G Türkiye operasyonlarının başına Saffet Karpat getirildi. 
     Karpat, P G Türkiye'nin yanı sıra Orta ve Doğu Avrupa, Ortadoğu ve Afrika Bölge Başkanlığı'nın Türkiye, Orta Asya, Kafkasya Başkan Yardımcılığı görevini de üstlenecek. P G tarafından yapılan açıklamada, Saffet Karpat'ın bu konuma getirilen ilk Türk yönetici olduğu belirtildi. 
     Görevi, İsviçre merkezde Batı Avrupa Ağız ve Diş Sağlığı ve Global Diş Macunu İş Birimi Başkan Yardımcılığı'na getirilen Paul Hart'dan devralan Karpat, 1957 Adana doğumlu, İngilizce ve Fransızca biliyor, evli ve iki çocuk babası. 
     Orta ve lise eğitimini Darüşşafaka Lisesi'nde tamamlayan Karpat, 1981 yılında İstanbul Üniversitesi İşletme Fakültesi'ni bitirdi. Yüksek lisans derecesini 1983 yılında İsviçre Lozan Üniversitesi'nden alan Karpat, aynı yıl P G İsviçre'de finansal analist olarak iş hayatına atıldı ve kısa zamanda Finans Grup Müdürlüğü'ne terfi etti. 
     Karpat, 1987'de P G'nin Türkiye'ye temizlik ürünleri sektöründe ortak yatırım ile girmesi sırasında Türkiye'ye Finansal Analiz, Üretim Finans ve Kurumsal Finans konularında Grup Finans Müdürü olarak atandı. Burada 1990 yılında Direktör Yardımcılığı'na, 1993'de Finans Direktörlüğü'ne terfi eden Karpat, sırasıyla İtalya, Mısır ve Arap Yarımadası'nda üst düzey yöneticilik görevlerinde bulundu. 
     1996 yılında o zamanki bölge merkezi Belçika Brüksel'de Finans ve Muhasebe Bölge Direktörlüğü'ne, 1999'da da Başkan Yardımcısı konumuna ulaşan Karpat, 2002 yılı itibarıyla İsviçre'nin Cenevre kentine taşınan bölge merkezinde çalışmaktayken P G Türkiye'ye atandı. 
     Temizlik ürünleri sektöründe dünyanın önde gelen üreticileri arasında yer alan P G'nin 80 ülkede 98 bin çalışanı bulunuyor. 
     
</TEXT>
</DOC>
