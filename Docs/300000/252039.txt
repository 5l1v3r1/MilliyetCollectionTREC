<DOC>
<DOCNO> 252039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/guncel/axgun02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çarşı' Hilton'a taşındı 
</HEADLINE>
<TEXT>


Zirve nedeniyle kapatılan Kapalıçarşı, Dışişleri Bakanlığı'nın isteği üzerine Hilton'a taşındı. Otelde kurulan mini çarşıdan liderler alışveriş yaptı 

GÜLAY FIRAT İstanbul 

NATO Zirvesi'ne katılan heyetin ziyaret edeceğinin açıklanması sebebiyle 28 Haziran'da kapatılan Kapalıçarşı'nın, minyatürü Dışişleri Bakanlığı'nın isteğiyle Hilton Oteli'nin balo salonunda kuruldu. 
ABD Başkanı George W. Bush ile eşi Laura Bush'un buradan iki deri ceket ve 5 halı satın aldığı, Laura Bush'un kısa bir deri ceket ile iki Ottomanhas halısı ısmarladığı öğrenildi. 
Dışişleri Bakanlığı'nın isteğiyle otelin Ballroom'una yaklaşık 20 esnafın davet edilerek, stand açıldığı ortaya çıktı. ABD Başkonsolosluğu'nun bizzat seçtiği esnaf arasında, halıcı, kuyumcu, derici, lokumcu, hediyelik eşya satanlar da yer aldı. 

Bush çiftine 5 halı 
Sabah 09.00 ile akşam 21.00 sıralarında açık olan sergiye otelde kalan diğer ABD'liler de ilgi gösterdi. Baba Bush'a daha önceki ziyaretlerinde halı satan Imperio Otomano'nun sahibi Hakan Evin, bu kez de Bush çiftine 5 adet halı sattığını söyledi. 
Absalut Mağazası sahibi Sabit Sipahioğlu da "Bush çifti zirvenin son günü uğradı, iki kısa deri ceket aldı. Laura Bush kendisi için bir deri ceket ısmarladı" dedi. Bush çifti de, Evin'e ABD mühürlü kol düğmeleri, kıravatlık, Sipahioğlu'na da ABD rozetleri hediye etti. 


</TEXT>
</DOC>
