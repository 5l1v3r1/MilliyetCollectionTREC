<DOC>
<DOCNO> 278493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur42.html </URL>
<DATE> 2004/10/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İkizinden 3.5 yıl sonra doğdu... 
</HEADLINE>
<TEXT>

     Antalya'da tüp bebek yöntemiyle döllenen çift yumurta ikizi embriyolar, 3,5 yıl arayla dünyaya getirildi. 
     Özel Antalya Tüp Bebek Merkezi doktorlarından Opr. Dr. Mete Işıkoğlu, düzenlediği basın toplantısında, Emine-Mehmet Abay çiftinin 4 yıl önce merkezlerine gelerek bebek sahibi olmak istediklerini kaydetti. 
     Tedavi sonucunda döllenen ikiz embriyolardan ilkinin 3,5 yıl önce dünyaya getirildiğini belirten Işıkoğlu, ''Bu tedavi sırasında aileyle yaptığımız görüşmelerde, bebeklerden sadece birisinin doğmasına karar verildi. Diğer embriyoyu merkezimizde bulunan özel ortamda sakladık'' dedi. 
     Ailenin bebek sahibi olmak için kendilerine geldiğinde, yeniden tüp bebek yöntemini kullanmalarına gerek kalmadığını bildiren Mete Işıkoğlu, bu yöntemin tüp bebek yönteminden daha ucuz olduğunu kaydetti. 
     Işıkoğlu, ''Tüp bebek yöntemi ortalama 3 bin dolara mal olurken, dondurulan embriyoyla doğum ise bin dolara mal oluyor. Dolayısıyla embriyoyu dondurmak, iki kez tüp bebek tedavisi görmekten çok daha hesaplı'' diye konuştu. 
     
     ''ÇOK MUTLUYUZ'' 
     Basın mensuplarının sorularını yanıtlayan 31 yaşındaki baba Mehmet Abay, çocuk sahibi olmak için 9 yıl beklediklerini söyledi. Merkeze geldikten sonra uzmanların kendilerine ikiz bebek sahibi olabileceklerini, ancak isterlerse bebeklerin aralıkla dünyaya getirebileceklerini anlattığını belirten Abay, ''Doktorlarımızın söylediği gibi hareket ettik. Bir değil, iki sevinç birden yaşadık'' dedi. 
     Yatağında, Havva Nur Sima ile Sima'dan 3,5 yıl sonra doğan oğlu Habib Mücahit ile poz veren 32 yaşındaki anne Emine Abay ise çok büyük bir mutluluk yaşadığını kaydetti. Emine Abay, ''Çok büyük heyecan duyuyorum. Allah doktorlarımızdan razı olsun'' diye konuştu. 
     
</TEXT>
</DOC>
