<DOC>
<DOCNO> 298959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur15.html </URL>
<DATE> 2004/12/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İstanbul'da hayat pahalı ölüm ucuz... 
</HEADLINE>
<TEXT>

     Kira ve ulaşım masraflarında ilk sıralarda yer alan İstanbul, cenaze masraflarında ise bir çok ilin gerisinde bulunuyor. Trabzon'da 290 milyon, Ankara'da 288 milyon lira olan cenaze masrafları, İstanbul'da yalnızca 4 milyon lirada kalıyor. 
     Devlet İstatistik Enstitüsü'nün DİE tüketici fiyatları endeksi kapsamında illerden derlediği cenaze masrafları, Türkiye genelinde önemli ölçüde farklılıklar gösteriyor. Özellikle yoksul insanlar için büyük sorunların başında gelen cenaze masraflarının, Türkiye'nin en büyük ili olan İstanbul'da diğer illere göre oldukça ucuz olduğu ortaya çıktı. 
     Ankara, Denizli, Samsun, Trabzon, Zonguldak ve Gaziantep'teki cenaze masraflarının miktarı asgari ücretin yarısından fazla bulunuyor. Trabzon'da Kasım 2004 itibariyle 290 milyon, Ankara'da 288 milyon lira olan cenaze 
     masrafları, Zonguldak'ta 225, Denizli'de ise 200 milyon lirayı buluyor. DİE'nin enflasyon hesaplarken dikkate aldığı verilere görde İstanbul cenaze masraflarının "en ucuz" olduğu illerin başında geliyor. Geçen yıla göre değişim olmayan cenaze masrafı İstanbul'da 4 milyon lira düzeyinde bulunuyor. İstanbul gibi ucuz olan bir diğer ili ise Diyarbakır oluşturuyor. Diyarbakır'da cenaze masrafları 12 milyon lira seviyesinde yer alıyor. Cenaze masraflarının en hızlı arttığı il Zonguldak oldu. Zonguldak'taki cenaze masrafları geçen yıla göre yüzde 108.3 artarak 225 milyon liraya ulaştı. Gaziantep ve Kayseri'deki cenaze masrafları da yüzde 66.7 artarak, sırasıyla 200 ve 100 milyon lira oldu. 

ANKA 
     
</TEXT>
</DOC>
