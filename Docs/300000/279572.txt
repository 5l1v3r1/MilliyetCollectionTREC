<DOC>
<DOCNO> 279572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas22.html </URL>
<DATE> 2004/10/12/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Deve, belgesel çekiminde huysuzlaşınca... 
</HEADLINE>
<TEXT>

     Fethiye'de, Japonya'nın bir TV kanalı tarafından gerçekleştirilen belgesel çekiminde huysuzlaşan deve, önce ipini tutan çocuğa, daha sonra da onu kurtarmaya çalışan kişiye saldırdı. 
     Çocuklarla ilgili bir belgesel program çekimi için Fethiye'de bulunan Japon kanalı ''Cross TV''nin ekibi, Çaltıözü Köyü'nde büyüyünce deve terbiyecisi olmayı isteyen 13 yaşındaki Tufan Aydın'ı görüntülerken, küçük çocuk ''Ceylan'' isimli devenin saldırısına uğradı. 
     Çekim sırasında aniden huysuzlaşan deve, ipini tutan Tufan Aydın'ı altına alarak hırpalamaya başladı. 
     Küçük çocuk devenin saldırısından, çekimlerde Japon TV ekibine yardımcı olan araştırmacı-yazar Ramazan Kıvrak sayesinde kurtulabildi. 
     Ramazan Kıvrak, devenin boynuna atlayarak küçük çocuğun uzaklaşmasını sağlarken, bu kez de kendisi kızgın devenin hedefi oldu. Kıvrak, devenin ısırmaları sonucu kolundan yaralandı. 
     Küçük çocuk, saldırıdan önemli bir yara almadan kurtulurken, Ramazan Kıvrak kolundaki ısırıklar nedeniyle hastanede tedavi altında alındı. 
     
</TEXT>
</DOC>
