<DOC>
<DOCNO> 265711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko39.html </URL>
<DATE> 2004/08/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Petrolün ateşi düştü...Varil fiyatı 47 doların altında... 
</HEADLINE>
<TEXT>

     Uluslararası borsalarda ham petrol fiyatları haftanın ilk işlem gününde 47 dolar seviyesinin altında seyrediyor. 
     New York Borsası'nda Ekim teslimi hafif türü ham petrolün varili 46.90 dolardan işlem görürken Londra'da işlem gören Brent türü ham petrolde son işlemler 43.66 dolar seviyesinden gerçekleştirildi. 
     Irak'ın güneydeki 48 inçlik ana petrol boru hattının ardından kuzeydeki Kerkük-Yumurtalık hattında da 3 ay aradan sonra kısıtlı da olsa yeniden ham petrol pompalamaya başlaması, fiyatların geri çekilmesinde etkili oldu. 
     
     ''OPEC'İN YAPABİLECEĞİ FAZLA BİRŞEY YOK'' 
     Dünyanın önemli petrol ihracatçılarından İran'ın Petrol Bakan Yardımcısı Muhammed Hadi Hüseyin ise petrol fiyatlarında son haftalarda yaşanan yükselişler karşısında OPEC'in yapabileceği fazla bir şeyin bulunmadığını söyledi. 
     Bir konferans için bulunduğu Norveç'te gazetecilerin sorularını yanıtlayan Hüseyin, ''OPEC yapabileceği her şeyi yaptı. Ekstra bir kapasite yok. Maksimum üretim gerçekleştiriliyor. Petrol tüketen ülkelerin talebi kısması gerekli. Tek çare bu'' diye konuştu. 
     ''Fiyatların 50 dolar civarında seyretmesini bekliyorum'' diyen İran Petrol Bakan Yardımcısı, bunda Ortadoğu ve Irak'taki durum kadar talebinde belirleyici olacağını ifade etti. 
     
</TEXT>
</DOC>
