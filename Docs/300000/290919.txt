<DOC>
<DOCNO> 290919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur14.html </URL>
<DATE> 2004/10/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
SSK'lı hastalar, devlet hastanelerini tıkadı .. 
</HEADLINE>
<TEXT>

     SSK'lı hastalara devlet hastanelerinde de poliklinik hizmeti imkanı tanınmasının ardından, Adana'da Numune ve Devlet Hastanesi'nin hasta trafiğinde yaklaşık yüzde 30 artış olduğu bildirildi. 
     Devlet hastanelerinde uzun kuyruklara neden olan hasta yoğunluğuna rağmen SSK Hastanesi'nde hastalar, randevulu muayene olmayı sürdürüyor. Bir gün öncesinden telefonla randevu olarak gelen hastalar, izdihama meydan vermeden, poliklinik önlerindeki banklarda oturup sıralarının gelmesini bekliyorlar. 
     SSK'daki rahatlığa rağmen devlet hastanelerindeki uzun kuyruklara girmeyi göze alan hastalar ise randevu alamadıkları için Devlet ve Numune hastanelerine gelmek zorunda kaldıklarını belirtiler. 
     Devlet ve Numune Hastanesi yetkilileri, hasta trafiğinde yüzde 30 civarında artış olduğunu, SSK'lı hastalara daha rahat sağlık hizmeti vermenin çabasında olduklarını bildirdiler. 
     SSK Adana Bölge Hastanesi Başhekimi Dr. Mustafa Ünaldı, AA muhabirine yaptığı açıklamada, randevulu sistemin amacına ulaştığını, hastanede herhangi bir tıkanmasının söz konusu olmadığını belirtti. 
     Ünaldı, ''Hastalarımız, saat 07.00 ile 08.00 arasında randevulu telefon hattını ararlarsa, polikliniklerden sıra alabilirler. Bu saatten sonra poliklinik sayısı dolu olabiliyor'' dedi. 
     Her polikliniğin günde yaklaşık 400 hastaya muayene hizmeti verdiğini vurgulayan Ünaldı, şunları kaydetti 
     ''SSK'lı hastalara devlet hastanelerinde poliklinik hizmeti alma imkanı veren yeni uygulamadan sonra günlük hizmet verdiğimiz hasta sayısı değişmedi. Günde 2 bin 500 ile 3 bin hastaya poliklinik hizmeti vermemize rağmen eczanelerimizde verilen reçete sayısı, günlük ortalama 3 bin 500 ile 4 bin arasında değişiyor.'' Ünaldı, SSK dışında muayene olan hastaların ilaçlarının yine SSK'dan verildiğini, bu nedenle oluşan yoğunluğu hafifletmek için eczanelerin 23.30'a kadar ilaç verme işlemini sürdürdüğünü anlattı. 
     
</TEXT>
</DOC>
