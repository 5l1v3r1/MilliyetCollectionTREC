<DOC>
<DOCNO> 296128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/yasam/yas04.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafta sonları ailesi olacak 
</HEADLINE>
<TEXT>


ZAFER TOKUŞ, HAKAN TURHAN Bolu DHA 

Bolu'da, öz annesi tarafından öldüresiye dövüldükten sonra devlet korumasına alınan ve velayeti mahkeme tarafından Adapazarı Dostluk Çocuk Yuvası'na verilen küçük Sıla Alakas, artık hafta sonları kendisini isteyen gönüllü ailenin yanında kalacak. Sakarya Valisi Nuri Okutan'ın eşi Demet Okutan, gönüllü ailelerle Adapazarı Dostluk Çocuk Yuvası'nı ziyaret etti. Yuvaya gelen gönüllü anneler Sıla'ya ayrı bir ilgi gösterirken, küçük kız da valinin eşi ve beraberindekilere çiçek vererek teşekkür etti. Yuvada kalan tüm çocukların sıcak bir yuvaya ihtiyaç duyduğunu belirten Demet Okutan, gönüllü ailelerin, çocukları hafta sonları ve bayramlarda evlerinde misafir etmelerini istedi. 



</TEXT>
</DOC>
