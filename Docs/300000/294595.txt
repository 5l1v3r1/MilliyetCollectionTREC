<DOC>
<DOCNO> 294595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas11.html </URL>
<DATE> 2004/12/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Genç müzisyenler dikkat Kamburluk tehlikesi 
</HEADLINE>
<TEXT>

     Metin FERAH BOLU-DHA 

ABANT İzzet Baysal Üniversitesi Fizik Tedavi ve Rehabilitasyon Yüksekokulu'nda görevli Uzman Fizyoterapist Şebnem Avcı, devamlı aynı pozisyonda enstrüman çalmanın kamburlaşmaya neden olabileceği uyarısında bulundu. 
     Fizyoterapist Şebnem Avcı, uzun süre aynı pozisyonda enstrüman çalmanın, lise döneminde müzik eğitimi alan öğrencilerinin kas- iskelet sistemlerinde bir bozulmaya neden olup olmadığını belirlemek için bir güzel sanatlar lisesinin piyano ve yaylı çalgılar bölümünde eğitim gören 22 öğrenci üzerinde araştırma yaptı. Öğrencileri, postür analizi denilen fiziksel muayeneden geçirerek, kas güçlerini ve eklem hareket açıklıklarını ölçtüklerini belirten Şebnem Avcı araştırma sonuçlarıyla ilgili şunları söyledi 
     "Laksite ölçümü ile de, eklemlerinde gevşeklik olup olmadığını belirleyerek, ağrı sorgulaması yaptık. Araştırma sonucunda öğrencilerin eklem hareket genişliklerinin daha fazla ve esnek olduğunu saptadık. Devamlı aynı pozisyonda kalan öğrencilerinin vücutlarında esneklik gelişirken, ağrılar da fazlalaşıyor. Ayrıca bazı fiziksel animaliler ortaya çıkıyor. Bu kişilerin omuzları öne doğru yuvarlaklaşırken, sırtlarında hafif bir kamburlaşma ortaya çıkıyor. Piyano çalanlarda, sıklıkla bel ağrısı, yaylı çalgılar çalanların ise boyunlarında ve bileklerinde ağrılar ortaya çıkıyor.'' Aynı sorunun, bilgisayar başında uzun süre oturan kişilerde, sekreterler ve devamlı suretle ayakta durarak kara tahtaya yazı yazmak zorunda kalan öğretmenler için de geçerli olduğunu belirten Avcı şöyle devam etti 
     "Devamlı aynı pozisyonda çalışmayı gerektiren her türlü meslekte, aşırı kullanım dediğimiz bu tür meslek hastalıkları ortaya çıkabiliyor. Bu tür problemlerden kurtulabilmek için de düzenli olarak egzersiz yapılması gerekiyor. Hareketten yoksun bir iş hayatı, sağlık için ciddi sorunlar yaratabiliyor.'' Avcı, masa başında çalışan insanların büyük bir çoğunluğunun bel ve sırt ağrılarından şikayet ettiklerini belirterek, "Vücudumuzu tam olarak kullanamazsak, kaslarımız gücünü kaybeder. Oturduğumuz yerde bile yapabileceğiniz basit egzersiz hareketleriyle, bel ve sırt ağrılarından kurtulabilirsiniz'' dedi. 
     
</TEXT>
</DOC>
