<DOC>
<DOCNO> 286328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun29.html </URL>
<DATE> 2004/11/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Alman öğretmenler İslam dersi alan öğrencilerden şikayetçi 
</HEADLINE>
<TEXT>

     Almanya'nın başkenti Berlin'deki öğretmenlerin, İslam dersi alan öğrencilerin tutumundan şikayetçi oldukları bildirildi. 
     Rixdorf İlkokulu Müdürü Marion Berning, Berliner Morgenpost gazetesine yaptığı açıklamada, Berlin'deki bazı okullarda yaklaşık 2,5 yıldan bu yana verilen İslam dersine katılan öğrencilerin, Müslüman olmayan diğer arkadaşlarıyla gittikçe daha yoğun şekilde tartışmaya ve kavga etmeye başladıklarını söyledi. 
     Berning, ''İslam dersi alan çocukların, Hıristiyan ya da inançsız çocukların yanlarına giderek kendilerine 'domuz yiyen' şeklinde küfür etmeleri, kötü koktuklarını söylemeleri ya da İslamiyet'in diğer dinlerden çok daha üstün olduğunu yoğun şekilde savunmaları kabul edilemez'' dedi. 
     Çocukların bu tür davranışlarının uyuma katkısı olmadığını, bazı kızların çok küçük yaştan itibaren başörtüsü takmaya zorlandıklarını belirten Berning, ''Oruç tutmaya da aslında 12 yaşından itibaren başlanmalı. Ancak 7 ya da 8 yaşından itibaren oruç tutmaya kalkışan çocuklar var. Derslerde bitkin ve halsiz düştükleri için eve göndermek zorunda kalıyoruz'' diye konuştu. 
     Berning, İslam dersi alan çocukların kadın-erkek eşitliğini göz ardı ettikleri gibi, farklı dinden insanlara saygı ve hoşgörü göstermekten de kaçındıklarının gözlendiğini kaydetti. 
     Berlin eyaleti Eğitim Dairesi sözcüsü Rita Hermanns da okullarda haber verilmeden yapılan ders kontrollerinde, İslam dersi veren bazı öğretmenlerin yeterli Almanca bilgisine sahip olmadıklarının ve bazı ''eskimiş ders yöntemlerine'' başvurduklarının tespit edildiğini söyledi. 
     Özellikle Müslüman çocukların fazla olduğu okullarda radikal dinci eğilimlerle de karşılaşıldığını ifade eden Hermanns, biyoloji ve yüzme derslerine katılmak istemeyen kız öğrencilerin sayısının ve domuz eti yedikleri için Hıristiyan çocuklara yönelik hakaretlerin de gittikçe arttığının tespit edildiğini kaydetti. 
     Berlin'deki bazı okullarda din dersi veren İslam Federasyonu'nun İF temsilcisi Burhan Kesici, bu yönde bazı şikayetlerin kendilerine de ulaştığını, ancak bunun verilen derslerle ilgili olmadığını belirterek, ''Biz her zaman farklı dinden insanların kabul görmesi ve bu insanlara hoşgörü gösterilmesinden yanayız'' dedi. 
     Berlin'de okullarda 2001-2002 döneminde başlatılan İslam dersi şu an 48 okulda toplam 3.918 öğrenciye veriliyor. 
     
</TEXT>
</DOC>
