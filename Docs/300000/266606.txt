<DOC>
<DOCNO> 266606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo03.html </URL>
<DATE> 2004/08/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İtalya... Maçlarda şike skandalını kulüpler 'ucuz atlattı'... 
</HEADLINE>
<TEXT>

     İtalya'da geçen sezon bahis oyunlarında hilecilik yapan bir grubun, bazı maçlara şike karıştırdığı iddiasıyla haklarında soruşturma açılan kulüp ve oyuncuların cezaları, dün akşam saatlerinde açıklandı. 
     Skandala adı karışan kulüpler, soruşturmayı ucuz atlattılar. Disiplin Kurulu, İtalya Birinci Lig takımlarından AC Chievo Verona'nın beraatine karar verirken, UC Sampdoria Cenova ve AC Siena'nın ise para cezasına çarptırılmasını uygun gördü. AC Siena'ya 37 bin, Sampdoria'ya ise 15 bin euro para cezası kesildi. Geçtiğimiz sezon Serie A'da oynamasının ardından ikinci lige Serie B düşmüş olan FC Modena'nın ise bu sezon 5 puanının silinmesine karar verildi. 
     Geçen sezon AC Chievo Verona'yı çalıştıran Teknik Direktör Luigi Del Neri hakkında beraat kararı verilirken, AC Siena'nın Teknik Direktörü Giuseppe Papadopulo'nun ise 5 ay sahalardan uzaklaştırılması uygun görüldü. 
     Skandala adı karışan oyunculardan en ağır bedeli ödeyenler ise FC Modena'nın eski oyuncusu Antonio Marasco ile AC Siena'nın eski kalecisi Generoso Rossi oldu. Yasak olmasına karşın bahis oynadıkları saptanan ve şike skandalına karışmaktan suçlu bulunan Maresco'ya 3 yıl, Rossi'ye ise 1 yıl forma giymekten men cezası verildi. 
     Disiplin Kurulu, Como'nun oyuncusu Alfredo Femiano'nun 5 ay, AC Siena'nın oyuncusu Roberto D'Aversa'nın 6 ay, Pescara'nın oyuncusu Maurizio Caccavale'nin 6 ay sahalardan uzaklaştırılması yönünde karar aldı. 
     AC Siena'nın eski oyuncusu olan Nicola Ventola'nın ise beraatine karar verildi. Halen FC İnter'de top koşturan Ventola, kararı sevinçle karşıladı. 
     Öte yandan, Disiplin Kurulu'nun açıkladığı cezalar, AC Perugia'nın skandal nedeniyle küme düşecek kulüplerin yerine otomatikman Serie A'ya yükselme hayalini de suya düşürdü. AC Perugia kulübü, Disiplin Kurulu'nun kararına itiraz ederek, hakkını aramak için yargıya başvuracağını açıkladı. 
     İtalya'yı sarsan son şike skandalı, geçen Mayıs ayı ortalarında Napoli Mafya İle Mücadele Savcılığı tarafından incelenen bir dava çerçevesinden tesadüfen ortaya çıkmıştı. Napoli ve civarında hüküm süren mafya teşkilatı ''Camorra'' ile bağlantılı sabıkalı kişilerin telefonlarının dinlenmesi sırasında, kimi oyuncuların, bahis oyunları çerçevesinde oynanacak maç sonuçlarını önceden konuştuklarının saptanması, savcılığı harekete geçirmişti. Disiplin Kurulu'nun dün açıkladığı cezaların muhatabı olan kulüp ve oyuncular, isterlerse söz konusu kararlar için temyiz başvurusu da yapabilecekler. 
     
</TEXT>
</DOC>
