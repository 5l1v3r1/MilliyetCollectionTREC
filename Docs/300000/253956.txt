<DOC>
<DOCNO> 253956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas14.html </URL>
<DATE> 2004/07/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye'nin ilk "popstarları"... 
</HEADLINE>
<TEXT>

     
     Sibel AKSU 
     

''Soruldu fikirler hep birer birer, İsmimin üzerinde toplandı reyler, Güzelsin dediler bana hakemler, Birinci olarak beni seçtiler...'' Taş plaktan ülkeye yayılan bu ses, bugün milyonları ekran başına kilitleyen popstar ve benzeri yarışmaların tarihteki ilklerini oluşturdu. Türkiye'nin kendi müziğini aradığı, bu tür yarışmalar sonucu kazandığı isimlerin de katkısıyla sonuçta 'Türk pop ya da Anadolu popuna kavuştuğu 1960'lı yıllardan çok daha öncesinde yarışmacıların jüri önünde performans sergilediği öğrenildi. 
     3 bin 500 dolayında plak arşivi ve araştırmalarıyla müzik tarihine ışık tutmaya çalışan İstanbul Üniversitesi Siyasal Bilgiler Fakültesi öğretim üyesi Mehmet Ö. Alkan'ın, AA'ya verdiği bilgiler ve Toplumsal Tarih Dergisi'nde yer alan çalışmalarından yapılan derlemeye göre, Türkiye'nin geniş katılımlı ilk 'yarı resmi' yarışması, hükümetin de teşvikiyle Cumhuriyet Gazetesi tarafından 1929'da düzenlendi. 
     Tarihin ilk popstar furyasının da başlamasına neden olan güzellik kraliçeliği yarışmasında, ön elemelere katılan 125 adaydan 48'i halkın oylarıyla belirlendikten sonra jüri önüne çıkmaya hak kazandı. Bugünün TV izleyicileri gibi okurların sürece dahil edildiği yarışmada, birinciye oy verenlerden kurayı kazananlara 50 liradan başlayan ödüller verildi. 
     Abdülhak Hamit Tarhan ve eşi Lüsyen Hanım, Halit Ziya Uşaklıgil, Peyami Safa, Cenap Şahabettin, Hüseyin Rahmi Gürpınar, İbrahim Çallı, Vasfi Rıza Zobu, Zekeriya ve Sabiha Sertel gibi dönemin ünlü fikir ve sanat çevrelerinden isimlerin biraraya geldiği jüri, 48 finalistin karşısına 60 kişiyle çıktı. 
     
     'MADEM Kİ KRALİÇA SEN, SOLMASIN NEŞELİ ÇEHREN'' 
     Bu dönem birinci seçilen Feriha Tevfik Hanım gibi, bir sonraki yıl yapılan yarışmada güzellik kraliçesi olan Mübeccel Hanım, plaklara şarkı okuyarak, tarihin ilk popstarları unvanını da aldılar. Şehir tiyatrosunun operetlerinde görev alan, sinema filmleri çeviren Feriha Tevfik, Colombia Records'tan yayınlanan plağında ''Dürdane Hanım'' Bereli Kız şarkısını seslendirdi. 
     1930 yılının güzellik kraliçesi Mübeccel Hanım'ın ''Türkiye Güzeli Mübeccelim Ben'' adıyla piyasaya sunulan taş plağına, aynı yarışmada bu kez ikinci seçilen Feriha Tevfik Hanım vokal yaptı. ''Türkiye güzeli Mübeccel'im ben, Çiçekler renk alır pembe tenimden, Hülyalı, sihirli bahçelerinden, Yeşerip açılan bir emelim ben'' diyen Mübeccel Hanım'a, Feriha Tevfik, ''Madem ki güzel sen, Kraliça sen, Benim de ufkumda hüsrandır esen, Güzellik tacının yükü altında, Solmasın dilerim neşeli çehren'' diyerek, uyarı görevini de yerine getirdi. 
     Türkiye'de sinema ve müzik yarışmaları ise Demokrat Parti iktidarında başladı, 1960'lı yıllarda hız kazandı. 1965 yılından sonraki Altın Mikrofon yarışmaları ise ülkeye bir çok sanatçı kazandırmasının yanında Türkiye'nin, özgün pop müziği arayışına katkı sağladı. 
     Yard. Doç. Dr. Alkan, 1930-1940'lı yıllarda tango, kanto gibi müzik türlerinin, çok partili dönemde ise Amerikan tarzı müziğin etkili olduğu Türkiye'de, taş plaktan 45'liklere geçilen 1960'lı yıllarda bir arayışın başladığını söyledi. Alkan, ''Bu, hem evrensel müzik eğilimini hem de bizdeki müzik potansiyelini birleştirecek özgün bir sentez arayışıydı'' dedi. 
     
     SMS YERİNE KONSERLERDE OY KULLANILDI 
     Mehmet Ö. Alkan'ın verdiği bilgiye göre, Hürriyet Gazetesi'nin 1965'ten 1968'e kadar dört kez düzenlediği Altın Mikrofon yarışmalarında, Münir Nurettin, Safiye Ayla, Nadir Nadi gibi dönemin önemli isimlerinin yer aldığı 80 kişilik jürinin yaptığı ön elemelerde finale kalanlar, İstanbul ve Anadolu'da 8-10 ilde konserler verdiler. İzleyicilere konser öncesinde dağıtılan oy pusulaları, gecenin sonunda konulan kutulara atılarak, dereceye girenleri belirledi. 
     Şimdiki SMS'ler yerine bu yöntemle halkın beğenisine göre yarışmayı kazananların belli olduğunu kaydeden Alkan, bu yarışmaların, Yıldırım Gürses, İlham Gencer, Cahit Oben, Ferdi Özbeğen, Erkin Koray, Cem Karaca, Edip Akbayram, Erol Evgin, Selçuk-Rana Alagöz, Esmeray, Nilüfer gibi bir çok ismi ve grubu müzik dünyasına kazandırdığını bildirdi. 
     1975'ten itibaren başlayan Eurovision yarışmalarının da Türk pop müziğini hareketlendirdiğini kaydeden Mehmet Ö. Alkan, ''Artık Türkiye'de, kendi müziğini yapan, sözlerini yazan bir Türk pop müziği var. Bu da varlığını, 1960'lı yıllardaki biraz o yarışmalara ve o dönemdeki isimlere borçlu'' dedi. 
     
</TEXT>
</DOC>
