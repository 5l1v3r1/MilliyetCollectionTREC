<DOC>
<DOCNO> 298995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/dunya/adun.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam dünyasında 'AB' heyecanı 
</HEADLINE>
<TEXT>


Arap ve İslam medyasının röportaj için sıraya girdiği Başbakan Recep Tayyip Erdoğan, "Bizi örnek alın" mesajı verecek 

ABDULLAH KARAKUŞ Ankara 


Başbakan Recep Tayyip Erdoğan'ın Belçika'nın başkenti Brüksel'deki Avrupa Birliği zirvesinde Avrupalı liderlerle kıran kırana pazarlık yapması ve rest çekmesi İslam dünyasını heyacanlandırdı. Arap ülkeleri Kıbrıs konusunda istediği olmayınca masadan "Bye bye. Bunu kabul edemeyiz. Biz gidiyoruz" diye rest çekerek kalkan Erdoğan'ın bunu nasıl yaptığını sormaya başladı. Birçok Arap büyükelçisi, Erdoğan'ı tebrik ederken, Arap medyası da bugünden itibaren Erdoğan'la röportaj yapmaya başlıyor. 

Arap medyası sırada 
Erdoğan'ın AB zirvesindeki görüşmelerini 270 Arap gazeteci izlerken, Türkiye'ye dönmesinin ardından da Arap medyasından özel röportaj talepleri gelmeye başladı. Erdoğan kendisini yakın takibe alan Arap medyasıyla bugünden itibaren görüşmelere başlıyor. İslam ülkelerinde en çok izlenen televizyon kanallarından biri olan El Cezire, bugün Erdoğan ile özel röportaj yapacak. Ayrıca bugün Suriye devlet televizyonu ve Suriye Devlet Ajansı'na da mülakat verilecek. 
Randevu bekleyenler ise Birleşik Arap Emirlikleri'nden El Haliç Televizyonu, Lübnan'dan El Müktakbel gazetesi, Suudi Arabistan devlet televizyonu, Suudi Arabistan El Yevm gazetesi ve Mısır'dan El Vatan Er Arabiya ve El Arabiya medyası. 
Avrupa basınından da Başbakan Erdoğan'a çok sayıda röportaj talebi geldiği öğrenildi. Görüşme talebinde bulunanlar arasında Yunanistan'ın Mega TV ve Yunanistan gazeteleri dikkat çekti. AB Dönem Başkanlığı'nı yürüten Hollanda'nın haber ajansı, Rusya televizyonu, Hırvatistan televizyonu ile İsveç, Danimarka, ABD, İngiliz, Almanya, Azerbaycan, Avusturya, İtalya, İspanya ve Portekiz'den birçok medya kuruluşunun da Erdoğan'dan röportaj için cevap beklediği belirtiliyor. 
Erdoğan, kendisini yakın takibe alan Arap ülkelerine de önemli mesajlar verecek. Türkiye'nin Avrupa ile İslam dünyası arasında bir köprü rolü üstleneceği mesajları verecek olan Erdoğan, Arap ülkelerine "Bizi örnek alın. Değişim ve yenileşme şart. Bizim AB'ye üyeliğimiz size de yarayacak. Doğu ile Batı daha da yakınlaşacak" vurgusu yapacak. 


</TEXT>
</DOC>
