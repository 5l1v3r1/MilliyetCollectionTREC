<DOC>
<DOCNO> 285894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas13.html </URL>
<DATE> 2004/11/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Düşük bel hasta ediyor 
</HEADLINE>
<TEXT>

     Demet ÖZTÜRK DHA 

KAYSERİ Devlet Hastanesi Üroloji Uzmanı Dr. Mert Akıeke, düşük belli pantolon ve göbeği açıkta bırakan kıyafetlerin, idrar kanalı, yumurtalık ve böbrek enfeksiyonlarına neden olabileceğini belirtti. Dr. Akıeke, özellikle genç kızların tercih ettikleri bu tür giyeceklerin, soğuk havalarda giyilmemesini önerdi. 
     Havaların soğumaya başlamasıyla birlikte bir çok genç kızın hastalık belirtileriyle hastaneye başvurduklarını belirten Dr. Akıeke, şunları söyledi 
     "Haftada ortalama 20 genç kız, böbrek, yumurtalık ve idrar kanalının üşümesine bağlı şikayetlerle bize başvuruyor. Bu gençler düşük bel pantolonlar ve göbeği açıkta bırakan giyecekler giydikleri için böbreklerin, yumurtalıkların ve idrar kanalının bulunduğu bölge açıkta kalıyor. Bu organlardan birinde soğuk algınlığına bağlı olarak gelişen enfeksiyon, birbirine çok yakın olan yumurtalık, vajina ve rahime de hızla yayılabiliyor.'' 
     
</TEXT>
</DOC>
