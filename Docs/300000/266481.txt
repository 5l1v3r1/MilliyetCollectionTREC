<DOC>
<DOCNO> 266481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/akyol.html </URL>
<DATE> 2004/08/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yüz Temel Eser 
</HEADLINE>
<TEXT>


MİLLİ Eğitim Bakanlığı'nın fevkalade olumlu iki girişimi Biri, başarıldığı takdirde, büyük bir zihniyet devrimi demek olan müfredatın değiştirilmesi, yani ezberci ve dogmatik düşünceden eleştirel ve analitik düşünceye geçiş... 
İkincisi, sağdan soldan çeşitli aydınların katılımıyla hazırlanan "Yüz Temel Eser" adlı listeyle ortaya konan zihniyet... 
Listeye girecek eserleri önerenler arasında ben de vardım. 
Önce, değerli romancımız Selim İleri'nin teklifiyle "hayatta olan yazarların listeye alınmaması"na karar verildi. Çünkü, bir ölçü koymak zordu. Şöhret mi, baskı adedi mi Kalite ise, kime göre 
Ama edebiyat tarihimize mal olmuş isimler konusunda genel bir mutabakat sağlanabilirdi. 
Yüz kitaplık bir liste elbette eksiktir. Ama beş yüz eserlik bir listeyi lise talebesinin önüne koymak, caydırıcı olmaz mıydı 

TOPLANTILARDA solcular Necip Fazıl'ı, sağcılar Nazım Hikmet'i yadırgamadı. Kemalist Yakup Kadri'nin ve muhafazakar Ahmet Hamdi Tanpınar'ın listeye alınmasını da herkes gerekli buldu. 
Halit Ziya'sız, Hüseyin Rahmi'siz, Halide Edip'siz bir liste mümkün müydü 
Bu tür yazarları okumadan yakın tarihimizi anlamak bile çok zordur. 
Toplantıda kamplaşma olmadı ama çağrılan isimler, ideoloji uğruna edebiyatı ve düşünceyi feda etmeyecek ufuk genişliğine sahip sağcılar ve solculardı. 
Biliyorlardı ki, ideoloji tek değer değildir. Kafamız ve ruhumuz asıl edebiyatla, felsefeyle, tarihle, estetikle zenginleşir. 
İster 'solcu' Nazım Hikmet'i, ister 'sağcı' Yahya Kemal'i okuyarak başlayın, yüksek bir şiir zevkine ulaşırsanız, ideolojinin dar sokaklarından çıkıp rengarenk bir dünyaya açılırsınız. 
Solcu Sartre'ı veya sağcı Aron'ı yok sayın, Fransız düşüncesi fakirleşir. 
Onun için Milli Eğitim'in bu girişimini, ideolojik "ak - kara" renk körlüklerinden kurtulmanın, hayatın renklerine açılmanın sembolü olarak görüyorum. 

KÜLTÜR Bakanlığı'nın da böyle bir toplantısına katılmıştım. Amaç "Cumhuriyet'in Temel Eserleri"ni belirlemekti. Siyaseten hiç anlaşamayacağım aydınlar da vardı tabii... 
Ben şunu söyledim 
- Atatürk'ün Söylev ve Demeçleri adlı kitap, Cumhuriyet'in temel kitaplarından biridir. Ama seksen yıldır 'gözden geçirilmiş' ve indeksli baskısını yapamadık Nutuk da ancak 1991'de Prof. Zeynep Korkmaz'ın gayretiyle indekse kavuştu 
Tam olarak gerçeğine uygun metinlerden oluşan bir "Atatürk Külliyatı" yapılmalı, "tahlili fihrist" eklenmeliydi. Aynı şekilde İnönü'nün, Karabekir'in, Rauf Orbay'ın, Cebesoy'un hatıraları da yayımlanmalıydı. İnkılap kanunlarının Meclis zabıtları yine indeksli olarak basılmalıydı... 
Bunları yapmak için neden 80 yıl geciktik Çünkü "dogmatik ve ezberci" zihin alışkanlığımız devam etti. 
Müfredatı değiştirmek ve yeni nesillere "rengarenk" bir düşünce ve ruh dünyasının kapılarını açmak isteyen Milli Eğitim Bakanlığı'nı kutluyorum. 
"Takiye yapıyorlar " Bu paranoyayı ciddiye almak için, bakanlığın bu iki girişiminin 'ruhunu' anlamayacak kadar dogmatik olmak lazımdır. 



</TEXT>
</DOC>
