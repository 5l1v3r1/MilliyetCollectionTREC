<DOC>
<DOCNO> 286028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun48.html </URL>
<DATE> 2004/11/04/ </DATE>
<TIME> 22.02 </TIME>
<AUTHOR>  </AUTHOR>
<HEADLINE>
Filistin, endişeyle bekliyor... 
</HEADLINE>
<TEXT>

     Filistin, halen Fransa'da tedavi gören ve bugün hakkında öldüğü haberleri çıkan Yaser Arafat'ın sağlığıyla ilgili gelişmeleri endişeyle izliyor. 
     Reuters ajansının haberine göre, Batı Şeria ve Gazze Şeridi'ndeki Filistinliler, 75 yaşındaki liderlerinin ölüm kalım haberleri arasında radyo ve televizyonlarının başından ayrılmıyor. 
     Gazze sokaklarını dolduran kalabalığa, havaya ateş açanlar ve El Fetih'ten militanların ''Allah'ım liderimizi koru, Allah'ım babamızı koru'' nidaları eşlik ediyor. 
     Filistinliler, bir yandan liderlerinin gitme olasılığından endişe ederken bir yandan da Filistin yönetiminin soğukkanlılık çağrılarına rağmen doğabilecek istikrarsızlıktan huzursuzlar. 
     18 yaşındaki Filistinli öğrenci Hasan Ali kaygısını şöyle dile getiriyor ''Bir felaket olur. Ebu Ammar Arafat ölürse, korkarım Filistin davası da ölür.'' 
     Ramallah'ta görevli kamu çalışanı Temam Hamud da, ''Ne zaman öleceğini Allah bilir, ama iç kavgalara kapıları açan büyük bir kayıp olacak'' diyor. 
     Taksi şoförü Ebu Hamdi benzer endişelerini aktarırken, ''Korkarım, Arafat'ın yokluğunda Filistinliler birbirleriyle çatışacak. Başka kimse bu sorunları çözebilecek yetenekte değil'' diye anlatıyor. 
     Ramallah'taki üniversite öğrencisi Dana El Şeyh Taha ise, tüm Filistinlilerin duygularını şöyle özetliyor ''Ebu Ammar'sız bir Filistin devletini hayal edemem.'' 
     
</TEXT>
</DOC>
