<DOC>
<DOCNO> 257078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko16.html </URL>
<DATE> 2004/07/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Meyve cenneti Türkiye, dünya meyve üretiminin 2.4'ünü karşılıyor 
</HEADLINE>
<TEXT>

     Yılda yaklaşık 11 milyon tonluk üretimiyle dünya meyve üretiminin yüzde 2.4'ünü karşılayan Türkiye'de üzümünden kirazına, incirinden, bademi, muzu, çileği ve narına kadar çok sayıda çeşitte meyve üretilirken, yılda 475 milyon dolarlık meyve ihracatı yapılıyor. 
     Dış Ticarat Müsteşarlığı ve Türkiye Ziraat Odaları Birliği'nden TZOB derlenen bilgiye göre, uygun ekolojik yapıya sahip olması nedeniyle dünyanın önemli tarım üretim merkezleri arasında yer alan Türkiye'de, içinde bulunduğu coğrafya içinde hemen her çeşit meyve üretimi yapılabiliyor. 
     Yılda yaklaşık 11 milyon tonluk üretimiyle dünya yaş meyve üretiminin 460 milyon ton yüzde 2.4'ünü karşılayan ve bu oranla dünya sıralamasında dokuzuncu konumda olan Türkiye'de en fazla üzüm, narenciye ve elma üretiliyor. 
     Buna göre yılda yaklaşık 3,5 milyon ton üzüm ve 2 milyon ton elma üretilirken, Türkiye'nin dört bir yanında, 340 bin ton armut, 110 bin ton ayva, 250 bin kiraz, 315 bin ton kayısı, 455 bin ton şeftali, 1 milyon 250 bin ton portakal, 250 bin ton limon, 600 bin mandalina ile tonlarca muz, çilek, nar, incir ve vişne üretimi gerçekleşiyor. 
     Uluslararası katogoride meyve üretimine dahil edilmeyen kavun-karpuz üretiminde de Türkiye, dünyada ilk sıraları alıyor. Yılda 6 milyon ton kavun-karpuz üreten Türkiye, bu üretiminin meyve üretimine dahil edilmesi halinde meyve üretimi 17 milyon tona çıkıyor. Yine Türkiye iyi yıllarda 1,8 milyon ton zeytin üretiyor. 
     
     MEYVE CENNETİNDEN DÜNYAYA 475 MİLYON DOLARLIK İHRACAT 
     Bu üretimleriyle adeta ''Meyve Cenneti'' olan Türkiye, ihracattan giderek daha fazla kazanıyor. Özellikle çiftçisinin üretim konusunda bilinçlenmesiyle yüksek kalitenin yakalanması kilogram başına alınan geliri de buna paralel artırıyor. 
     Türkiye Ziraat Odaları Birliği Yönetim Kurulu Üyesi Mustafa Hepokur, 1997 yılında 210 milyon dolar olan Türkiye yaş meyve ihracatının 1998 yılında 235 milyon, 1999 yılında 343 milyon dolara çıktığını kaydetti. 
     2000 yılında ise ekonomik krizin etkisiyle ihracatın 257 milyon dolara düştüğünü ifade eden Hepokur, ''Bu yıldan sonra ihracatta yeniden bir canlanma görüldü. 2001 yılında 337 milyon dolara yükselen meyve ihracatı, 2002 yılında 393 milyon, geçen yıl ise 475 milyon dolara çıktı'' dedi. 
     Hepokur, meyve ihraç edilen ülkelerin başında Rusya'nın geldiğini dile getirerek, bu ülkeyi Almanya, Suudi Arabistan, Ukrayna, İngiltere, Hollanda ve diğer ülkelerin izlediğini anlattı. 
     İhracatın daha yukarılara taşınması için çiftçilerin bilinçlendirilmesine ağırlık verilmesi gerektiğini vurgulayan Hepokur, ''Bu konuda zirai ilaç kullanımında yapılan yanlışlıkların önlenmesi ile ilaç kalıntıları engellenirse ihracatta yaşanan tüm sorunlar ortadan kalkacaktır'' diye konuştu. 
     
</TEXT>
</DOC>
