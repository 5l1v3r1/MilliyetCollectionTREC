<DOC>
<DOCNO> 256192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonyas10.html </URL>
<DATE> 2004/07/17/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Eşinin giyimine, makyajına karışan kocaya para cezası... 
</HEADLINE>
<TEXT>

     İtalya'da Yargıtay, karısının makyaj yapmasına karşı çıkan, giydiği kıyafetlere karışan kocayı haksız bularak, ''kadına kötü muamele'' suçundan mahkum etti. 
     Trieste'de eşiyle bu konularda anlaşmazlığa düşerek 2001 yılından bu yana mahkemelik olan koca, Yargıtay tarafından da haksız bulununca, 500 euro tutarındaki para cezasını ödemeyi kabul etmek zorunda kaldı. 
     Yargıtay, makyaj yapıp ruj sürmenin, mini etek dahil, dilediği kıyafeti giymenin, ''kadının kendi kadınlığını yaşayabilmesinin ifade biçimleri'' olduğu yönünde kanaat bildirdi. 
     Trieste'de Kasım 2001'de ceza alan ve cezası Temyiz Mahkemesi tarafından onanan İtalyan kocanın itiraz gerekçelerini Yargıtay da geçersiz buldu. 
     İtalyan koca, eşinin makyaj ve kıyafetlerinin annesini rahatsız ettiğini, bu duruma son vermek için kendisinin müdahale etmek zorunda kaldığını savunmuştu. 
     D.C. adlı İtalyan vatandaşı, müdahaleci tutumları nedeniyle üç yıl önce karısı tarafından mahkemeye verilmişti. 
     Kadının haklı bulunmasından sonra, D.C. hakkında verilen 500 euro tutarındaki para cezası, Yargıtay tarafından da onanınca kesinleşmiş oldu. 
     
</TEXT>
</DOC>
