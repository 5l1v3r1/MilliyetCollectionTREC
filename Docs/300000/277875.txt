<DOC>
<DOCNO> 277875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas07.html </URL>
<DATE> 2004/10/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kömür satın almanın püf noktaları... 
</HEADLINE>
<TEXT>

     Kömür satın alırken dikkatli davranılmasının havanın kirletilmemesi ve aile bütçesinin korunması açısından büyük önem taşıdığı bildirildi. 
     Çevre ve Orman Bakanlığı Müsteşar Yardımcısı Prof. Dr. Mustafa Öztürk, bakanlığın internet sitesinde yayınlanan makalesinde, kömürün kalorisi, külü, kükürdü, şişme endeksi, nem miktarı ve ağırlığı sorularak satın alınması gerektiğine dikkati çekti. 
     Yaşadığı kentin havasının temiz kalmasını, kükürdü, külü ve nemi düşük, kalorisi yüksek kaliteli kömüre daha az bedel ödemek isteyen tüketiciye kömür tercihini doğru yapmasını öneren Prof. Dr. Öztürk, makalesinde şu uyarılara yer verdi 
     ''Kömür satın alırken kalorisine dikkat ediniz. Sizi ısıtanın kömürün kütlesi değil kalorisi olduğunu unutmayanız. Kalorisi düşük 2 bin kilogram kalitesiz kömür yerine kalorisi yüksek bin 200 kilogram kaliteli kömürle de ısınmanız mümkündür. Unutmayın, kalorisi düşük kömür pahalı kömürdür. Bu nedenle satın almayı düşündüğünüz kömürün kalorisini mutlaka sorunuz. 
     Kömür alırken nemine dikkat ediniz. Nemi yüksek, kalorisi düşük kömür ucuz dahi olsa kötü ve pahalı kömürdür. Nemi yüksek kömürü yakmak istediğinizde daha fazla kömüre gereksinim duyacaksınız. Satın aldığınız kömürün nemine mutlaka dikkat ediniz. 
     Kömürün torbalı olmasına dikkat edin. Torbasız olarak satılan kömürün kalitesiz, kalorisi düşük, yandığı zaman asit yağmuru oluşturucu miktarda kükürt içeren, nemi ve külü yüksek olduğunu unutmayın. Açıkta satılan kömürleri satın aldığınız zaman kömür hakkında hiçbir hak iddia edemezsiniz. Torbalı kömür satın alırken içerisinden bir kaç torbayı seçiniz ve tarttırınız.'' 
     
     KÜL ORANI YÜKSEK KÖMÜR VE İNSAN SAĞLIĞI 
     Mustafa Öztürk, kömür satın alınırken kalori, nem oranı ve torbalı olması yanında kül, kükürt, boyut ve şişme endeksi gibi faktörlerin de dikkate alınmasını istedi. 
     Öztürk, külü yüksek kömür kullanımının, soba, kazan ve bacaların daha sık aralıklarla temizlenmesini gerektirdiğini ifade etti. Öztürk, kömürdeki kül miktarı arttıkça bacadan atılan partikül miktarının da arttığına dikkati çekerek, şunları kaydetti 
     ''Bacadan atılan partikül miktarı arttıkça atmosferdeki partikül miktarı da artar. Bacalardan atılan toz emisyonu ciddi hava kirliliğine neden olur. Havadaki toz konsantrasyonu akciğer enfeksiyonuna, kalp ve akciğer hastası kişilerde semptomların kötüleşmesine ve uzun süreli toz kirliliğe maruz kalınması halinde kalp ve akciğer hastalığına neden olur. Bu nedenle kömür satın alırken, kül miktarını mutlaka araştırın. 
     Eğer kalorifer kazanınızda yılda 60 ton kömür kullanıyorsanız, yüzde 18 kül içeren kömür yerine yüzde 8 kül içeren kömür kullanarak kömür tüketiminizi 54 tona indirebilir, 6 ton külü evinize taşımamış, havayı kirletmemiş ve küle boş yere para ödememiş olursunuz.'' 
     
     DİĞER ÖNERİLER 
     Öztürk, kömürün boyutunun 18-150 milimetre arasında olması gerektiğini belirtti. Öztürk, küçük boyutlu kömürün ızgara altına düşerek yanmayacağını, büyük boyutlu kömürün ise doğru işlenmemiş bünyesinde fazla kükürt, kül ve nem barındıran kömür olduğunu ifade etti. 
     Kükürt oranı yüksek kömürden kesinlikle uzak durulmasını öneren Öztürk, bu tür kömürlerin ciddi hava kirliliğine, asit yağmurlarına neden olarak çevre ve insan sağlığını ciddi ölçüde olumsuz etkilediğini bildirdi. 
     Öztürk, şişme endeksi yüksek kömürlerin ısınma amaçlı kullanıldığında sık sık baca tıkanmasına neden olduğundan insan ölümlerine yol açtığını bildirdi. Kömürdeki uçucu maddenin, kömür satın alınırken göz önüne alınması gereken bir başka faktör olduğunu kaydeden Öztürk, sobalarda kalorisi yüksek, uçucu madde faktörü düşük kömür kullanılmasını önerdi. Öztürk, sobada kömür yanarken ortaya çıkan ısının oda içinde kalması gerektiğini ifade ederek, uçucusu yüksek kömür kullanıldığında bacadan ısı kaybının arttığını ifade etti. 
     Prof. Dr. Mustafa Öztürk, kömür torbası içinde toz, toprak gibi maddeler çıkması ya da benzer olumsuzluklar yaşanması halinde önce satıcıya bildirilmesini, satıcının gereğini yapmaması halinde il Çevre ve Orman Müdürlüğü'ne veya belediyeye başvurulmasını istedi. 
     
</TEXT>
</DOC>
