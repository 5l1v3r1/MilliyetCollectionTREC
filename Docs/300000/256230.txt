<DOC>
<DOCNO> 256230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/siyaset/asiy.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl demokratik sol 
</HEADLINE>
<TEXT>


DSP'nin internet sitesinde, sadece Ecevit'in desteklediği genel başkan adayı Zeki Sezer'in adaylığından söz ediliyor, diğer adayların adı yok 

Günseli Önal Ankara 


DSP'nin 25 Temmuz'da yapılacak kurultayı öncesi Genel Başkan Bülent Ecevit'in desteğini açıkladığı Genel Başkan Yardımcısı Zeki Sezer'in karşısına çıkacak adayların sayıları artarken, diğer adaylar kurultaydaki yarıştan önce genel merkez engeliyle de mücadele etmek zorunda kaldı. 
Delegelerin nabzını yoklamak için Anadolu'yu gezen Sezer'e il başkanları kapılarını açıyor, seslenmesi için delegeleri topluyor, partinin tüm imk nlarını seferber ediyor. Partinin resmi internet sitesinde de sadece Sezer'in adaylığından söz edilirken, gazetelerde çıkan demeçleri sayfayı tıklayan delegelerin dikkatine sunuluyor. 

'İl'lerde kapılar duvar 
Diğer adaylardan İzmir Milletvekili Atilla Mutman da, Ecevit'in iznini aldıktan sonra adaylığını açıkladığı için gittiği illerde il binasına girebiliyor, delegelerle karşı karşıya gelebiliyor. 
Basında hakkında geniş haber ve yorumlara yer verilen en güçlü aday olan eski bakan Şükrü Sina Gürel ile partiden ihraç edildikten sonra mahkemeden aldığı üyeliğini onaylayan kararla adaylığını açıklayan Aydın Tümen'e ise il örgütleri kapılarını açmıyor. İki aday örgütlere gittiğinde ya kimseyi bulamıyor, ya da bina kapalı oluyor. İl örgütleri bu adayların delegelerle toplantı yapmaları için de kolaylık sağlamıyor. Eski DSP milletvekilleri, genel merkezin talimatıyla Gürel'in illerde delegelere ulaşmasının önünün kesildiğini belirtiyor. 
Zeki Sezer, dün DSP Ankara İl Başkanlığı'nda buluştuğu partililere Bülent Ecevit felsefesi ve mirası doğrultusunda DSP'yi Türkiye'nin birinci partisi yapacaklarını ifade etti. 

'Onay demek yanlış' 
Sezer "1930'lu yılların solculuğu bitti. Ecevit beni örgüte önerdi. Onay kelimesi amacını aşıyor" dedi. Ecevit'in "Bazıları DSP'nin parası için aday oldu" sözlerinin hatırlatılması üzerine de Sezer "DSP'nin parası yasaldır. Çok tutumluyuz. Yarın iktidarda da böyle tasarruf yapacağız" diye konuştu. 

</TEXT>
</DOC>
