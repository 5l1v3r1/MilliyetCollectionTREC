<DOC>
<DOCNO> 269266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur28.html </URL>
<DATE> 2004/09/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hamit Bayram'ın şoförü Hüsnü Özbuz yakalandı... 
</HEADLINE>
<TEXT>

     Eski Van Milletvekili Mustafa Bayram'ın oğlu Hamit Bayram'ın şoförü Hüsnü Özbuz yakalandı. 
     Alınan bilgiye göre, Emniyet Müdürlüğü Kaçakçılık ve Organize Suçlarla Mücadele Şubesi ekipleri, Hamit Bayram ile Emniyet Müdürlüğü Bölge Trafik Şubesi'nden kaçırılan ve hakkında gıyabi tutuklama kararı bulunan Hamit Bayram'ın şoförü Hüsnü Özbuz'un, Gevaş İlçesi'ne bağlı Köklü Köyü'nde olduğu ihbarını aldı. 
     Bunun üzerine harekete geçen narkotik ekipleri, sabaha karşı Gevaş İlçesi'nin Köklü Köyü'ne operasyon düzenledi. 
     Köyde yapılan aramada, bir yakınına ait evde gizlenen Özbuz ile kendisine yardım ve yataklık ettiği belirtilen 2 kişi gözaltına alındı. 
     Özbuz'un, Van Emniyet Müdürlüğü Kaçakçılık ve Organize Suçlarla Mücadele Şubesi'ndeki sorgusunun ardından, adliyeye sevk edileceği bildirildi. 
     
</TEXT>
</DOC>
