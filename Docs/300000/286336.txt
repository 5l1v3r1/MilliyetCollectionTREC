<DOC>
<DOCNO> 286336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun38.html </URL>
<DATE> 2004/11/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AB'den Filistinlilere destek 
</HEADLINE>
<TEXT>

     Filistin lideri Yaser Arafat Paris'teki hastanede ölüm kalım savaşı verirken, AB liderleri 2 günlük zirvenin sonunda, İsril-Filistin barış görüşmelerinin yeniden canlandırılması çağrısında bulundular. 
     Zirve sonunda yayınlanan bildiride, AB liderleri Batı Şeria ve Gazze'deki Filistinli yetkililerden, liderleri hasta yatağında yatarken sükunetlerini korumalarını ve Filistin kurumlarının düzenli işleyişini garanti etmek için sorumluluk göstermelerini istediler. 
     Liderler, anlamlı bir siyasi müzakere sürecinin yeniden başlatılması çağrısında bulunurken, AB Ortak Savunma ve Dış Politika Yüksek Temsilicisi Javier Solona'dan Ortadoğu dörtlüsünün diğer üyeleri ABD, BM ve Rusya ile yol haritasını canlandırmak için temas kurmasını istediler. 
     Solana da yaptığı basın toplantısında, ''Filistin halkı, Avrupa'nın Filistin devletinin hayata geçirilmesi için elinde gelen çabayı göstermeye devam edeceğinden emin olabilir'' dedi. 
     Javier Solona, bunu taahhüt ettiklerini belirterek, ''Bunun için her gün, her dakika çalışmaya devam edeceğiz. Bu, acılar içinde oldukları bir zamanda Filistin halkına verebileceğimiz bir ümit mesajıdır'' diye konuştu. 
     AB Dönem Başkanı Hollanda'nın Başbakanı Jan Peter Balkenende de şu anda Arafat sonrası dönem için spekülasyon yapmanın yersiz olduğunu belirterek, AB'nin İsrail-Filistin çatışmasına müzakereler yoluyla çözüm bulmak için çalışmaya devam edeceğini söyledi. 
     
</TEXT>
</DOC>
