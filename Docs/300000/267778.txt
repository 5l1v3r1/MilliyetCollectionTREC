<DOC>
<DOCNO> 267778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun20.html </URL>
<DATE> 2004/08/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Irak'ta 12 Nepalli rehine katledildi 
</HEADLINE>
<TEXT>

     Dünya Irak'ta kaçırılan Fransız gazeteciyi konuşurken öğle saatlerinde gelen şok haberle sarsıldı. Irak'ta rehin alınan 12 Nepalli'den biri boğazı kesilerek, diğerleri ise başına tek kurşun sıkılarak öldürüldü. Katledilen 12 Nepalli işçinin görüntüleri yayınlandı. 
     Bir internet sitesinde yayınlanan video kasette, gözleri bağlı bir rehinenin boğazının kesildiği, diğer 11 rehineninse enselerine sıkılan tek kurşunla öldürüldüğüne dair infaz görüntüsü yer aldı. 
     Sitede, Ensar El Sünnet Ordusu imzasıyla yayınlanan bir bildiride de, Irak'ta ABD'ye karşı savaşacakları ifade edildi. ABD'nin terörle mücadele adı altında İslam'a karşı savaşta Irak'ta tüm gücünü kullandığı belirtilen bildiride, diğer ülkelerden de yardım aldığı kaydedildi. 
     Bildiride, ''Nepallilerin Müslümanlarla savaşmak üzere geldikleri, Buda'ya inandıkları, ancak Hıristiyan ve Yahudilere hizmet ettikleri'' denildiği de belirtilmişti. 
     Yaklaşık 4 dakika süren video kasetin sonunda okunan bir diğer bildiride de, ''son savaşçıya kadar onları imha etmek için çalışacağız'' denildi. 
     Bu arada Nepal Dışişleri Bakanlığı, 20 Ağustos'ta kaçırılan 12 rehinenin öldürüldüğüne ilişkin haberleri henüz doğrulamadı. 
     Nepalli işçilerin Irak'ta sözleşmeli çalıştığı Ürdün firması ''Morning Star Company''nin genel müdürü İyad Mansur da, Nepalli rehinelerin ölümüne ilişkin şu ana kadar bir bilgisi olmadığını belirtti. Mansur, haberi duyduğunda şok geçirdiğini belirterek, son olarak rehinelerin serbest bırakılması için Nepal hükümetinin Iraklı din adamları ve diğer yetkililerle temas halinde olduğunu söyledi. 
     Nepalli işçiler, 20 Ağustosta Ensar El Sünnet Ordusu adlı grupça kaçırılmış, grup Nepal'den Irak'a asker göndermemesini istemişti. 

     
</TEXT>
</DOC>
