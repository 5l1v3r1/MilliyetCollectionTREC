<DOC>
<DOCNO> 261752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/soneko10.html </URL>
<DATE> 2004/08/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Elektrik üretimi ilk 7 ayda yüzde 7 arttı... 
</HEADLINE>
<TEXT>

     Türkiye'nin toplam elektrik enerjisi üretimi yılın ilk yedi ayında 85 milyar 659 milyon kilovatsaate ulaştı. 
     Elektrik Piyasası Düzenleme Kurumu'ndan EPDK 
     edinilen verilere göre, temmuz ayında Türkiye'nin toplam elektrik enerjisi üretimi, bir önceki aya göre yüzde 11.3 oranında artarak 13 milyar 166 milyon kilovatsaat oldu. Yılın ilk yedi ayında üretilen elektrik enerjisi miktarı geçen yılın aynı dönemine göre yüzde 7 oranında artarak 85 milyar 659 milyon kilovatsaate çıktı. Temmuz ayında toplam elektrik enerjisi üretiminin yüzde 46.2'lik kısmı kamu mülkiyetindeki üretim tesislerinden sağlandı. Kamu üretim tesislerinin elektrik enerjisi üretimindeki payı önceki ay yüzde 45.3 olarak gerçekleşmişti. Kamu üretiminin de yüzde 71'i hidroelektrik santrallarından elde edildi. 
     
     ÖZEL SEKTÖRÜN ÜRETİME KATKISI 
     Özel sektör üretim tesislerinden yap-işlet modeli kapsamındaki santralların üretime katkısı yüzde 25.4, otopradüktörler ve otopradüktör gruplarının katkısı ise yüzde 14.2 olarak gerçekleşti. Yap-İşlet-Devret modelli santrallar toplam enerji üretimin yüzde 8.6'sını, üretim lisansı sahibi şirketler yüzde 2.4'ünü, işletme hakkı devri modeli kapsamındaki santrallar yüzde 3.3'ünü ve mobil santrallar da yüzde 0.8'ini sağladı. Üretim lisansı sahibi şirketlerin üretim toplamları 1 milyar 779 milyon kilovatsaate ulaştı. Özelleştirme programındaki santralların üretime katkısı ise yüzde 4.5 olarak hesaplandı. 
     
     RÜZGAR SANTRALLARININ ÜRETİME KATKISI YOK 
     Temmuz ayında Türkiye elektrik enerjisi üretiminin yüzde 72.3'lük kısmı termik santrallardan ve yüzde 27.7'lik kısmı hidroelektrik santrallardan sağlandı. Rüzgar enerjisine dayalı santralların üretime ciddi bir katkısı olmadığı belirlendi. 
     
     ÜRETİMİN YÜZDE 49.7'Sİ YERLİ KAYNAKLARDAN 
     Birincil enerji kaynakları açısından ilk sırada yüzde 41.7'lik payla doğal gaz yakıtlı santrallar bulunuyor. Doğal 
     gaz yakıtlı santralları yüzde 25.9'luk payla hidroelektrik santrallar ve yüzde 16.5'lik payla da linyit yakıtlı termik santrallar izledi. Buna göre, Türkiye elektrik enerjisi üretiminin yüzde 49.7'lik kısmı yerli kaynaklardan sağlandı. 
     
     TÜKETİM DE ARTIYOR 
     Temmuz ayında Türkiye toplam elektrik enerjisi tüketimi ise önceki aya göre yüzde 11.4 oranında arttı. Temmuz ayındaki 13 milyar 126 milyon kilovatsaatlik tüketimle birlikte 2004 yılının ilk yedi ayında tüketilen elektrik enerjisi miktarı 85 milyar 284 milyon kilovatsaate çıktı. 
     Yedi aylık tüketim miktarı geçen yılın aynı dönemine göre yüzde 5.4 arttı. 
     
     İHRACAT-İTHALAT 
     Türkiye'nin Türkmenistan'dan elektrik ithalatına, Nahcıvan ve Irak'a ihracata devam ettiği kaydedildi. Buna göre, Türkiye, 46 milyon kilovatsaati temmuz ayında olmak üzere, yedi ayda toplam 247 milyon kilovatsaatlik elektrik enerjisi ithal etti. Yılın ilk yedi ayında yapılan elektrik enerjisi ihracatı da 622 milyon kilovatsaate ulaştı. Bu ihracatın 86 milyon kilovatsaatlik kısmı ise temmuz ayında yapıldı. Türkiye'nin elektrik enerjisi ihracatının yüzde 65'lik kısmının Irak'a yapılan elektrik enerjisi 
     satışlarından kaynaklandığı belirtildi. 
     
</TEXT>
</DOC>
