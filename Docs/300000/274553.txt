<DOC>
<DOCNO> 274553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko22.html </URL>
<DATE> 2004/09/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
TOKİ'den emekli, dul ve yetimler için konut projesi... 
</HEADLINE>
<TEXT>

     Toplu Konut İdaresi'nin TOKİ , Etimesgut Belediyesi ve Kaymakamlığı ile işbirliği halinde, alt gelir grubundakilere yönelik Eryaman'da yapacağı 384 konuta başvurabilmek için şartlar belirlendi. 
     TOKİ'nin Resmi Gazete'nin bugünkü sayısında yayımlanan duyurusuna göre, Eryaman 7. Etap'ta yaptırılacak, brüt 61.98 metrekarelik konutlar için, aylık geliri en fazla 400 milyon lira olan, 30 yaş ve üzeri yetim veya çocuklu dul kadınlar, 60 yaş ve üzerindeki emekli kadın ve erkekler, 35 yaş ve üzerindeki sosyal güvenlik kurumlarına tabi olmayan kadın ve erkekler başvurabilecek. Başvuru sahibinin Türkiye Cumhuriyeti vatandaşı olması, Ankara il sınırları içerisinde ikamet etmesi, kendine, eşine ve veya velayeti altındaki çocukları üzerine tapuda kayıtlı bağımsız konutunun bulunmaması, TOKİ'den daha önce konut veya konut kredisi almamış olması gerekiyor. 
     Başvuru sırasında, kişinin gelirini belge ile ibraz etmesi istenecek. Gelir belgesi ibraz edilemiyor ise muhtarlıktan alınan ''aylık gelirinin 400 milyon lirayı geçmediğine dair'' belge yeterli sayılacak. 
     Başvurular şahsen yapılacak ve hane halkı adına yalnızca bir başvuru yapılabilecek. Gerçeğe aykırı beyanda bulunulması halinde, kişilerin konut alma hakları iptal edilecek. Sözleşmeleri fesh edilerek, ödenen peşinat ve taksitler, masraflar dahil edildikten sonra faizsiz olarak iade edilecek. 
     Belirlenen şartları taşıyanlar, gerekli belgelerle, 4-29 Ekim günleri arasında Etimesgut İlçe Kaymakamlığı ve Belediyesi'nce oluşturulan komisyona başvuracak. Belediyenin hizmet binasında başvuruları kabul edecek olan komisyon, 1-20 Kasım günleri arasında değerlendirme yaparak, 1 Aralık'a kadar hak sahiplerini ilan edecek. Hak sahiplerinin sayısının konut sayısından fazla olması halinde, 10 Aralık'ta, hak sahipliği ve konut seçme kurası çekilecek. 
     
     PEŞİNAT, ORTALAMA 1.5 MİLYAR LİRA 
     Hak sahibi vatandaşlar, 20 Aralık 2004- 19 Ocak 2005 günleri arasında sözleşmelerini imzalayarak belirlenen peşinatları yatıracaklar. 
     Büyüklüğü 61.98 metrekare, 2 oda ve bir salondan oluşan konutların fiyatı, en düşük 28 milyar 631 milyon lira, en yüksek 30 milyar 886 milyon lira olarak belirlendi. Sözleşme aşamasında, konut bedellerinin yüzde 5'i, 1 milyar 432 milyon lira veya 1 milyar 545 milyon lira peşinat alınacak. Bedeli 180 ay vadede ödenecek konutların başlangıç taksitleri, 152 milyon-162 milyon lira olarak tespit edildi. Taksitler, Temmuz 2005'ten itibaren, 6 aylık dönemler halinde, memur maaş artışlarına paralel artırılacak. Sahiplerine 12 ayda teslim edilecek konutların teslimi sırasında bedelinin yüzde 1'i oranında KDV alınacak. 
     Duyuruda, gayrimenkul satış işlemlerinin özel hukuk hükümlerine tabi olduğu belirtildi. 
     TOKİ'nin alt gelir grupları için, benzer şartlarda, Tunceli'de de 26 konut yapmak için çalışma başlattığı öğrenildi. 
     
</TEXT>
</DOC>
