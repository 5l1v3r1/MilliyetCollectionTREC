<DOC>
<DOCNO> 285518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur16.html </URL>
<DATE> 2004/11/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Mirası için babasını kiralık katile öldürttü 
</HEADLINE>
<TEXT>

     Alptekin IHKAN Metin KARAKUŞ DHA 

KIRKLARELİ'nin Babaeski ilçesinde Tuğba Otel'in sahibi 61 yaşındaki Saim Beşpınar'ın, oğlu 27 yaşındaki Saim Muhammet Beşpınar tarafından mirası için 40 bin dolara kiralık katil tutularak öldürüldüğü ortaya çıktı. Cinayetin ardından Saim Muhammet Beşpınar tutuklanırken, önceki gün de tetikçi ile yardımcı olan 2 kişi yakalandı. 
     Babaeski Tuğba Otel'in sahibi Saim Beşpınar'ın 13 Eylül'de tabanca ile vurularak öldürülmesi cinayetinin esrarı polis tarafından çözüldü. Cinayet sonrası otelde elde edilen bilgiler ışığında harekete geçen Babaeski polisi, otel sahibinin oğlu tarafından mirasına konmak için aylarca aylar öncesinden plan yapıldığını belirledi. 
     Oteli satarak Mısır ya da Bulgaristan'da yeni bir hayata başlamak isteyen ailenin tek çocuğu olan Saim Muhammet Beşpınar, eşinden boşanmış olan babası Saim Beşpınar'ı ikna edemedi. Bunun üzerine babasını öldürme planları yapan Saim Muhammet Peşpınar, çocukluk arkadaşı olan Kırkpınar güreşlerine de katılan 25 yaşındaki Nurdoğan Eroğlu'ndan yardım istedi. Eroğlu da cinayet için eniştesi 41 yaşındaki Yakup Şahin'e teklif götürerek 40 bin dolar verebileceğini söyledi. Bu teklif üzerine Şahin, cinayette kullanılabilecek silahı temin edeceğini ancak işleyemeyeceğini söyleyerek tetikçi olarak İstanbul'dan 44 yaşındaki Cengiz Özdal ile 35 yaşındaki Semai Biçen'i buldu. 
     
     CİNAYETİ PLANLADILAR 
     Cinayetin işlendiği 13 Eylül tarihinden iki gün önce iki tekikçi Cengiz Özdal, Semai Biçen, bunları bulan Yakup Şahin, Nurdoğan Eroğlu ve Saim Muhammet Beşpınar Lüleburgaz yakınlarında bir çay bahçesinde bulaşarak cinayetin ayrıntılarını görüştüler. 
     Görüşmede, oğul Beşpınar, babasının otele gelip gidiş saatleri, hangi odada kaldığı, parayı ne zaman ödeyeceği, cinayetten sonra ambulans ve polise 40 dakika sonra haber vererek kaçmaları için zaman yaratacağını, babasının kaldığı odaya çıkmaları için yardımcı olacağını anlattı. Tetikçiler de mutabakata varılmasından sonra cinayet gecesi için anlaştılar. 
     Tetikçi Semai Biçen kendisini bulan Yakup Şahin ile birlikte Tuğba Otel'e gelerek resepsiyonda bulunan oğul Beşpınar'dan oda kiraladı. Beşpınar babasını öldürecek tetikçiyi odaya kadar çıkararak cinayeti nasıl isleyeceğini tekrar anlatıp, eğer tabanca ile öldüremezse verdiği sopa ve bıçağı kullanmasını istedikten sonra Beşpınar ile Şahin odadan lobiye indiler. 
     
     ZAMANI GELDİ 
     Otelin lobisinde baba Beşpınar, oğlu ve Şahin gece saat 04.30'a kadar lobide sohbet etti. Sohbetin son bölümünde oğul Beşpınar lobiden ayrılarak resepsiyona gidip tetikçi Biçen'in bulunduğu odayı telefola arayarak, "tamam uygun zaman geldi'' diye haber verdi. Beşpınar telefondan sonra otelin bodrum katındaki bara indi. Bu sırada lobide bulunan Şahin geç olduğunu söyleyerek eve gitmek üzere otelden ayrılmak için kalkınca baba Beşpınar da ayağa kalkıp konuğunu kapıya kadar geçirmek istedi. 
     Telefon üzerine odadan inen tetikçi Biçen, otelin resepsiyonun önünde karşılaştığı baba Beşpınar'ı sol gözünün altına sıktığı tek kurşunla öldürdü. 
     Cinayettin sonra tetikçi Biçen kendisini otomobille bekleyen Cengiz Özdal ile birlikte İstanbul'a kaçtı. Cinayette kullandığı tabacayı ise TEM otoyolunda bir viyadükten aşağı attı. 
     Babaeski polisinin düzenlediği operasyon sonucu zanlılar Semai Biçen, Cengiz Özdal, Nurdoğan Eroğlu yakalandı. Tetikçileri bulan Yakup Şahin'in ise aranmasına devam ediliyor. Mirası için babasını öldürmek için kiralık katil tutan Saim Muhammet Beşpınar ise cinayetten iki gün sonra çıkarıldığı mahkeme tarafından tutuklanmıştı. Olayla ilgili soruşturma sürdürülüyor. 
     
</TEXT>
</DOC>
