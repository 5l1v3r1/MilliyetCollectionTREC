<DOC>
<DOCNO> 278024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun34.html </URL>
<DATE> 2004/10/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Wall Street Journal Avrupa Türkiye'ye elini uzattı 
</HEADLINE>
<TEXT>

     ABD'nin saygın gazetelerinden Wall Street Journal, AB Komisyonu'nun Türkiye raporu ile ilgili haberini, ''Avrupa Türkiye'ye elini uzattı'' başlığıyla verdi. 
     Haberde, ''daha önce rastlanmadık şartları kabul eden Türkiye'nin Batı ile Ortadoğu arasında medeniyet köprüsü olmaya söz verdiği'' görüşü dile getirildi. 
     ''Yayınlanan raporun hem AB yetkililerinin gözünde Türkiye'nin ne kadar yol kat ettiğini, hem de üyelik yolunda Türkiye'yi ne kadar zorlu bir sürecin beklediğini ortaya koyduğunu'' yazan gazete, ''70 milyonluk fakir ve laik Müslüman Türkiye'nin 25 üyeli bu Hıristiyan kulübü tarafından kucaklanmasının Batı ile Ortadoğu arasında daha yapıcı ilişkilere imkan tanıyacağını'' belirtti. 
     ''AB'nin Türkiye'ye 'evet' cevabı vermesi durumunda bunun İslam dünyasındaki ılımlıları güçlendireceği'' ifade edilen haberde, ''büyük ordusuyla Türkiye'nin AB ile birleşmesinin Avrupa'nın askeri potansiyelini artırmaya ve küresel meselelerde daha bağımsız şekilde sesini yükseltmesine yarayacağı, ancak bunun ABD'nin daha fazla izole olması anlamına geleceği'' yorumu yapıldığı. 
     ''Komisyonun kararında zikredilen bazı şartların Avrupa kamuoyundaki korkuları izole etmek ve gerekli kamu desteğini sağlamak açısından anlaşılır bulunduğu'' belirtilen haberde, ''Türk yetkililerin tek bir şartı bile kabul etmeyeceklerini defalarca tekrarlamalarına rağmen, raporun açıklanmasından sonra kamuoyu önünde rapordaki bu şartlara yönelik herhangi bir itirazda bulunmadıkları'' görüşü savunuldu. 
     
     NEW YORK TIMES 
     New York Times gazetesi de konuyu Brüksel ve Ankara mahreçli iki haberinde işledi. Gazetenin birinci sayfasından verilen haberde, ''Türkiye Avrupa Birliği'ne üyelikte yol kat etti'' ifadesi yer alırken, diğer bir haberde ''Avrupa'ya bir adım daha yaklaşan Türkler sevinç içinde'' başlığı kullanıldı. 
     ''Komisyonun olumlu raporuna rağmen Türkiye'nin AB ile müzakerelere başlaması için 25 üyenin Aralık ayında oybirliğiyle karar vermesi gerektiğine'' dikkat çeken New York Times, ''bu üyelerden hiçbirinin Türkiye'nin üyelik sürecine karşı çıkmayacağını'' yazdı. 
     ''Buna rağmen bunun Türkiye'nin kaçınılmaz şekilde AB üyesi olacağı anlamına gelmeyeceğini'' belirten gazete, ''müzakerelerin 15 yıl sürebileceğini, demokratik değişim sürecinin durması halinde ise kesilebileceğini ve Türkiye'nin asla AB'nin tam üyesi olamayabileceğini'' kaydetti. 
     Avrupalı ve Türk liderlerin yaptıkları açıklamalara geniş yer veren New York Times ''raporda yer alan şartlar ve hareket kısıtlamalarının Avrupa kamuoyundaki korkuları gidermeye yönelik olduğunu'' yazdı. 
     Gazete, başka bir haberinde ise ''komisyon raporunun Türkiye'de sevinçle karşılandığını'' ifade ederek, ''bütün Türkiye'nin dün bu kararı konuştuğunu'' belirtti. 
     
</TEXT>
</DOC>
