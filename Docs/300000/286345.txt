<DOC>
<DOCNO> 286345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun47.html </URL>
<DATE> 2004/11/05/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Güneydoğu savunma bakanları toplantısı sona erdi. 
</HEADLINE>
<TEXT>

     Slovenya'nın başkenti Lubliyana'da yapılan Güneydoğu Avrupa Savunma Bakanları toplantısı SEDM sona erdi. 
     Milli Savunma Bakanı Vecdi Gönül'ün de katıldığı ve iki gün süren toplantının ardından bir açıklama yapan Slovenya Savunma Bakanı Anton Grizold, ''Bu ülkeler arasındaki askeri işbirliğinin iyi durumda olmasına karşın, bunu daha da ileriye götürmeyi kararlaştırdık'' dedi. 
     Toplantıda, 1998'de kurulan Güneydoğu Avrupa Çok Uluslu Barış Gücü SEEBRIG adlı ortak tugayın, Afganistan ve Bosna gibi ülkelerdeki NATO veya AB öncülüğündeki operasyonlarda yakın zamanda görev alması için bütünüyle faaliyete geçirilmesi için çalışma yapılması da kararlaştırıldı. 
     ABD Savunma Bakanı Donald Rumsfeld'in temsilcisi Ian Brezinski, Afganistan'da süren NATO öncülüğündeki göreve, bu tugayın önemli katkılar yapabileceğini söyledi. 
     Her yıl yapılan SEDM, bölgedeki askeri işbirliğinin artırılması amacıyla 1996'da kurulmuştu. Gruba Arnavutluk, Bulgaristan, Yunanistan, Hırvatistan, İtalya, Makedonya, Romanya, Slovenya, Türkiye ve ABD üye. Ukrayna ve Moldova ise gözlemci olarak katılıyor. 
     
</TEXT>
</DOC>
