<DOC>
<DOCNO> 278331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun20.html </URL>
<DATE> 2004/10/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
2 kadın polise tecavüz eden sanığı evinde saklayan Türk gözaltında 
</HEADLINE>
<TEXT>

     İspanya'da, cezaevinden izinli olarak çıktıktan sonra geçen salı günü 2 kadın polise tecavüz edip öldürdüğü iddia edilen mahkumun ve bu kişiyi evinde sakladığı gerekçesiyle bir Türkün yakalandığı bildirildi. 
     Barcelona kentinde 5 Ekim'de meydana gelen olayda, 23 ve 28 yaşlarındaki iki kadın polis, evlerinde işkence ve tecavüze uğradıktan sonra kesici aletlerle öldürülmüş olarak bulundu. 
     Dehşet verici olayı araştıran jandarma ve polis, tek şüpheli olarak gördüğü, cezaevinden izinli çıkan Pedro Jimenez Garcia'yı dün Gerona kentinde yakaladı. Garcia'nın saklandığı evin sahibi Mustafa Kemal Doğan adlı Türk de suçluya yataklık ettiği iddiasıyla gözaltına alındı. 
     Uyuşturucu kaçakçılığı dolayısıyla daha önce İspanya'da hapis yatan ve polis tarafından halen soruşturma altında tutulduğu belirtilen Doğan'ın Garcia'yı cezaevinden tanıdığı ifade ediliyor. 
     Öte yandan, 1985 yılında henüz 16 yaşındayken tecavüze teşebbüs suçuyla hapse giren Garcia'nın, 1992 yılında cezaevinden aldığı 6 günlük izinde bir kadına tecavüz ettiği ve 30 yıl hapis cezasına çarptırıldığı bildirildi. 
     Cezaevinde kaldığı sürede iyi hali gözönüne alınarak, eylül ayından geçerli olmak üzere Nisan 2005'e kadar izin hakkı elde eden 35 yaşındaki Garcia'nın, 2 kadın polisi öldürdükten sonraki günlerde iki iş görüşmesi yaptığı ve cezaevinde görevli rahibi ziyaret ettiği belirtiliyor. 
     Bu olay üzerine İspanya'da mahkumlara tanınan izin hakkının gözden geçirilmesi tartışmaları başladı. Daha önce de cezaevinden izinli olarak çıktıktan sonra bir kadına tecavüz etme suçu bulunmasına rağmen Garcia'nin yeniden izin hakkı elde etmesi eleştiriliyor. Cezaevi eğitmeni ve psikoloğunun raporlarında Garcia'nın durumunun iyi olduğunun belirtilmesi üzerine hakimin izin hakkı verdiği kaydediliyor. 
     
</TEXT>
</DOC>
