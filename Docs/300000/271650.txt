<DOC>
<DOCNO> 271650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun39.html </URL>
<DATE> 2004/09/14/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Boucher "Türkiye ile ABD, Irak'ta çok yakın çalışıyor" 
</HEADLINE>
<TEXT>

     ABD Dışişleri Bakanlığı, Telafer'de olanlar yüzünden Türk hükümetinin endişelerini dile getirdiğini ve birçok kanaldan iki hükümet arasında temasların devam ettiğini belirtirken, Irak'ta Türkiye ile ABD'nin çok yakın çalışmayı sürdürdüğünü bildirdi. 
     ABD Dışişleri Bakanlığı sözcüsü Richard Boucher, düzenlediği basın toplantısında, ABD Dışişleri Bakanı Colin Powell ve Dışişleri Bakanı Abdullah Gül'ün, geçen hafta Cuma günü Telafer'deki olaylarla ilgili bir telefon konuşması yaptığını söyledi. 
     Boucher, Türk hükümetiyle, başka kanallardan da teması sürdürdüklerini belirterek şunları söyledi 
     ''Kuzey Irak'ta Telafer olarak adlandırılan kentte gerçekleştirilen askeri operasyonlardan Türkiye'nin endişeleri var. Çok uluslu operasyonlar ve Irak güçleri bölgede teröristleri, isyancıları ve kenti güvenli geçiş noktası olarak kullanan yabancı savaşçıları ortadan kaldırmayı hedefliyor. Türk hükümeti, bu kentte yaşayan Türkmen siviller için endişeli. Çünkü pek çoğu, isyancıların varlığı ve bu nedenle ortaya çıkan çatışmalar yüzünden bölgeden kaçmak zorunda kaldı.'' Richard Boucher, ''Türk hükümetiyle birlikte çalışıyoruz. Irak geçici hükümetiyle, bizim operasyonlarımızın bölgedeki sivil nüfusa güçlük çıkarmamasına çalışıyoruz. Bu bizim her zaman yapmaya çalıştığımız bir şey'' dedi. 
     Basındaki haberlerden anladığı kadarıyla kentin yeniden açıldığı ve sivillerin dönmeye başladığını belirten Boucher, ''bir kez daha tekrar ediyorum, Irak'la ilgili bir dizi konuda Türkiye ile çok yakın çalışıyoruz. Türk hükümeti de bize karşılık veriyor ve onların da bu işbirliğinin devam etmesini istediğini düşünüyorum'' dedi. 
     
     PKK SORUNU 
     Kuzey Irak'taki PKK terörü sorununun halen çözülmemiş olmasının Ankara'yı sabırsızlandırdığı yönündeki bir soru üzerine Boucher, ''Biz Türk hükümetiyle, Irak'ın terörizm yeri olamayacağı, PKK'nın terörist bir grup olduğu, kontrol edilmesi ve ortadan kaldırılmasının gerektiği konusunda daima fikir birliği içindeydik. Bu konuda Türk hükümetiyle birlikte çalışıyoruz ve onları daima bu durumla ilgili gelişmeler hakkında bilgilendiriyoruz'' yanıtını verdi. 
     
</TEXT>
</DOC>
