<DOC>
<DOCNO> 279317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/ydilmen.html </URL>
<DATE> 2004/10/12/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Orta saha değişmeli 
</HEADLINE>
<TEXT>


Danimarka karşısında Emre gibi temponun arttığı bölümlerde topun bizde kalmasını sağlayacak isimler şart. Ayrıca Gravesen'i mutlaka durdurup, iki ön liberonun hücum başlatmasını engellememiz gerekiyor 

Ersun Yanal üç resmi maç oynadı. İçeride dışarıda zayıf takım, kuvvetli takım gözetmeksizin hep 4 - 2 - 3 -1 sistemini uyguladı. Belli ki, tek forvetin arkasına üç tane çabuk ve kontratağı seven oyuncu koymayı düşünüyor. Aslında Kazakistan maçında sahaya çıkan takım, tipik Danimarka deplasmanı için biçilmiş kaftandı. Zaten 2 - 0'a kadar zorlanmamızın sebebi de buydu. Belki birkaç oyuncu ismi değişebilir ancak Danimarka'da şablon yine aynı olacaktır. Kazakistan onbirindeki en büyük problem pas alış - verişini iyi yapan oyuncuların fazla bulunmamasıydı. Fatih'in arkasında oynayan üçlü, çabuk ama düz oyunculardan kuruluydu. Hatta sonradan giren Tuncay da öyle. O üçlünün arkasındaki Hüseyin ve Serkan'dan biraz Hüseyin ayağa oynayabiliyor. Serkan mücadeleci, ama düz. Kontratak için uygun oyuncular ama oyunun belli bölümünde topun bizde kalmasını sağlayabilecek isimler değiller. Ersun Yanal'ın savunmada bir oynama yapacağını zannetmiyorum. Ama orta sahada bir veya iki oyuncunun değişeceğini bekliyorum. Emre gibi zaman zaman temponun arttığı bölümlerde topun bizde kalmasını sağlayacak oyuncu tercihine gidileceğini düşünüyorum. 

Forvetleri çok etkili 
Danimarka tipik 4 - 4 - 2 oynayan bir takım. Ligimizdeki Beşiktaş ve Galatasaray gibi. Dörtlü savunmanın önündeki iki ön libero, hem mücadeleci hem de, topu iyi oyuna sokuyorlar. Özellikle Gravesen takımın lideri konumunda. Oyunu yönlendiren isim. Bu ikilinin sağ ve solundaki isimler çok çabuk ve çok süratli. Aynı zamanda da yumuşak bir stilleri var. Zaten forvetleri hem yerden, hem de havadan etkili. Öncelikle rakip iki ön liberonun oyun kurmasına izin vermememiz gerek. Savunma anlayışımız böyle olmalı, ki Danimarka hücum başlatamasın. Kazakistan maçında Danimarka maçı ile ilgili beni tek ürküten savunma oyuncularımızın, özellikle iki stoperin çok faul yapmasıydı. Rakip sırtı dönük olmasına rağmen tehlikeli bölgelerde bir hayli atış şansı verdik. Kazakistan bunları değerlendiremedi ama, Danimarka affetmez. Bu da büyük sıkıntı yaratır. 

Üç ihtimalli maç 
Açıkcası maç bence ortada. Yani üç ihtimalli. Son Avrupa Şampiyonası'nda Danimarka'nın iyi bir iz bıraktığını biliyoruz ancak yedikleri ilk golden sonra savunma güvenliğini unutuyorlar. Yani bize uygun bir pozisyona bürünüyorlar, kontratağa davetiye çıkarılıyorlar. 



</TEXT>
</DOC>
