<DOC>
<DOCNO> 273484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/eko07.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosch Fren hisseleri borsada gaza bastı 
</HEADLINE>
<TEXT>


Yaptığı sermaye artırımı ile tarihe geçen Bosch Fren, son iki haftada yüzde 251 prim yaparak dikkatleri üzerine çekti 

ORHAN TEKEOĞLU 

Bosch Fren hisseleri borsada tam gaz ilerliyor. Türk otomotiv sanayinde kendi alanında yüzde 65'lik pazar payına sahip olan Bosch Fren'in hisseleri özellikle son iki hafta borsadaki yükselişle borsacıları bile şaşkına çevirdi. 
AB ile yaşanan zina tartışmalarıyla borsa son iki işlem gününde frene basarken, Bosch Fren adeta tam gaz gidiyor. Bosch Fren hisseleri dün yüzde 21.51 prim yaparak son iki haftada yüzde 251 oranında değer kazandı. 

66 bedelsiz hisse 
Hisselerin son bir yıldaki değer artışı da yüzde 2.115 yani yaklaşık 21 kat olarak gerçekleşti. Yeni tertip hisseleri de 3 Eylül tarihinden bu yana yüzde 80 prim yaptı. 
Şirketin sermayesi uzun süre 24 milyar lira gibi komik bir düzeydeydi. Şirket 12 Mayıs'ta borsa şirketlerinde ender görülecek şekilde, yüzde 6.595 gibi bir oranla sermaye artışına gitti. Bir başka deyişle bir hisseye yaklaşık 66 bedelsiz hisse verdi. Hisse bölündüğü tarihte fiyatı serbest bırakılarak 10 kat arttı ve gün içinde 500 bin liraya kadar fırlayarak borsa tarihine geçti. 

Genel kurul yaklaştı 
Ancak daha sonraki günlerde hisselerde k r amaçlı satışların gelmesi ile fiyatı 161 bin liraya kadar düştü. 3 Eylül'de başlayan ralli, dün de devam etti ve hissenin fiyatı 565 bin liraya çıkarak borsada fiyatı en yüksek değerdeki hisselerden biri oldu. 
Şirketin sermaye artırımından sonra eski tertip hisselerden 3 bin 689 lot, yeni tertip hisselerden de 244 bin lot işlem görüyor. Eski tertip hisseleri prim yaptıkça yenilerini de peşinden sürükledi. Eski tertipte son bir ayda en çok satış Koç Menkul'den yapılırken, en çok alıcı da Garanti Menkul'de oldu. 
Halka açıklık oranı yüzde 23 olan Bosch Fren 30 Eylül'de genel kurul yapacak. 
Takas dökümüne bakıldığında hisselerin yüzde 20.7'si İş Bankası, yüzde 15.2'si Garanti Yatırım ve yüzde 7.8'i de Oyak Yatırım'da. Şirket ortakları ise 2001'de borsadan hisse alımında bulunmuştu. 




</TEXT>
</DOC>
