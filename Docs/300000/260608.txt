<DOC>
<DOCNO> 260608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur31.html </URL>
<DATE> 2004/08/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Irak'a yük taşıyan kamyon şoförleri tedirgin... 
</HEADLINE>
<TEXT>

     Irak'a yük taşıyan kamyon şoförleri, Irak'taki gelişmelerden tedirgin olduklarını bildirdiler. 
     Şırnak'ın Silopi İlçesi yakınlarındaki Habur Sınır Kapısı'ndan Irak'a giriş yapan kamyon şoförleri, Irak'ın kuzey kesimindeki Dohuk ve Zaho kentleri dışındaki yerlere gitmek istemediklerini söylediler. 
     Kamyon şoförü Teyfik Çelikçi, Irak'ın Musul kenti yakınlarında saldırıya uğradığını ve canını zor kurtardığını belirtti. İş bulamadığı için tekrar Irak'a gitmek zorunda kaldığını ifade eden Çelikçi, şöyle konuştu 
     ''20 yıldır Irak'a yük taşıyorum. Şimdiye kadar böylesi bir zorluk yaşamadım. Son olarak Musul yakınlarında kamyonuma silahlı saldırı düzenlendi. Canımı zor kurtardım. Bir daha gitmemek için yemin ettim. Ancak 10 çocuğuma bakmak zorundaydım. Mecbur kalınca yine Irak yollarına düştüm.'' Kamyon şoförü Nuri Gözen de ABD askerlerinin, Türk kamyon şoförlerini kendilerine siper ettiklerini ileri sürerek, ''ABD askerleri, Türk kamyonlarını konvoy şeklinde Bağdat'a götürüyor. Ancak yolda kamyonları kendilerine siper ediyorlar. Irak'a giden kamyoncu kefenini hazırlıyor'' dedi. 
     
     KURŞUN İZLERİ IRAK HATIRASI 
     Habur Sınır Kapısı'nda bekleyen kamyon şoförleri, kendilerine yönelik düzenlenen silahlı saldırılarda, araçlarında oluşan kurşun izlerini ''Irak Hatırası'' diye tamir etmediklerini belirtti. 
     Yakınlarına yaşadıkları sıkıntıları, kamyonlarında oluşan kurşun izlerini göstererek anlattıklarını ifade eden şoförler, ''Anlattıklarımıza inanmayanlara, kamyonlardaki kurşun izlerini gösteriyoruz'' diye konuştular. 
     
     ''KAMYONLAR İÇİN TOPLANMA MERKEZİ OLUŞTURULMALI'' 
     Şırnak Ticaret ve Sanayi Odası Genel Sekreteri Kasım Kadırhan, AA muhabirine yaptığı açıklamada, Irak'ın kuzey kesiminde yük taşıyan kamyonlar için ''toplanma merkezi'' oluşturulması gerektiğini söyledi. 
     Habur Sınır Kapısı'ndan günde 2 bin 500 aracın Irak'a giriş yaptığını, ancak son gelişen olaylar nedeniyle bu sayının yaklaşık 2 bine düştüğünü kaydeden Kadırhan, şöyle dedi 
     ''Bölgede yaklaşık 50 bin kamyoncu sınır ticaretinden geçimini sağlıyor. Son günlerde yaşanan olaylar nedeniyle Habur Sınır Kapısı'ndan girişler azaldı. Irak'ın kuzey kesiminde toplanma merkezi oluşturulmalı. Irak'a götürülen yükler, buradan öteye Arap şoförlerce taşınmalı. Türk şoförler, Arapların yoğunlukta olduğu bölgelere yük taşımak istemiyor.'' 
     
</TEXT>
</DOC>
