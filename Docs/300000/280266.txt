<DOC>
<DOCNO> 280266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/yazar/guclu.html </URL>
<DATE> 2004/10/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
KKTC üniversiteleri 2 
</HEADLINE>
<TEXT>


Türkiye gibi KKTC'de de eğitim yatırımları akıllıca bir iş olarak görülmüyor. Ne bir koyup üç alabilirsiniz ne de teşvik görürsünüz. Çektiğiniz eziyet de cabası. İşte bu yüzden, özel okulculuk bir türlü gelişmiyor. Oysa devletin, tek başına altından kalkamadığı eğitime, bağışta bulunanı da yatırım yapanı da dahil herkesi baş üstünde taşıması gerekiyor. Bu sektöre girenlerin, para kazanma peşinde olduklarını ve bu amaçla yatırım yaptıklarını söylemek büyük haksızlık olur. 
KKTC üniversitelerini, birkaç yıl aradan sonra yeniden gezme olanağı buldum. Doğu Akdeniz, zaten öteden beri bir dünya üniversitesi haline gelmişti. Yönetimde tıkanmalar vardı. O da Halil Güven'in rektörlüğüyle aşılmış. Kuruluş çalışmalarını tamamlayan üniversite, şimdi kaliteyi artırmanın peşinde. Güven, beş yılın sonunda rektörlüğü bırakırken, selefine her yönüyle bir dünya üniversitesi teslim etmeyi düşünüyor. Hayal değil. Bunun sinyallerini şimdiden görmek mümkün. 
Beni en çok şaşırtan Yakın Doğu oldu. Müthiş yatırımlar yapmış. Kuruluş yıllarını hatırlıyorum da böyle üniversite, böyle yönetim olur mu diyenler çoğunluktaydı. Ama şimdi şapka çıkarttırıyor. Birkaç ay sonra tamamlanması beklenen inşaatlar da bittiğinde dünya standartlarına bir kampusa sahip olacaklar. Onların da bundan sonraki hedefi, daha yüksek kalite. O kampusu kuranların, bunu başarması da zor olmasa gerek. Kurucu Suat Günsel, her ne kadar başka işleri de olsa kendisini üniversiteye adamış. Eski hırçınlıkları da bir hayli törpülenmiş. Rektör Ümit Hasan ve yardımcıları da kalite peşinde. Hepsi de KKTC'li. Onlar için YDÜ'nün dünya üniversitesi olmasının bir başka anlamı var. Dünya bizi siyaseten tanımasa da akademik olarak tanıyor. Bizim için en büyük gurur bu diyorlar. 
Girne Amerikan Üniversitesi rektörlüğüne eğitim kökenli profesörlerin duayenlerinden Hıfzı Doğan getirilmiş. Birikimli olduğu kadar da titiz. Öğrenciliğimden beri tanır ve takdir ederim. GAÜ için büyük şans. O da diğer KKTC üniversiteleri gibi kalite peşinde. 
ODTÜ'nün gelecek yıldan itibaren adada eğitime başlıyor olması, KKTC üniversitelerini birazda zorunlu olarak kaliteyi yükseltme sürecine sokmuş. O ODTÜ ise biz de biziz, ODTÜ'nün altında ezilmeyiz iddiasındalar. 
Uluslararası Kıbrıs Üniversitesi'nin başında da daha önce Afyon Kocatepe Üniversitesi rektörlüğünden tanıdığımız Şan Öz Alp var. Şan Hoca da iddialı. Türkiye'deki üniversitelerden hiçbir farkımız yok diyor. Butik üniversite olma yolundalar. Küçük ama farklılar. 
Lefke Amerikan Üniversitesi Rektörü Yıldırım Öneri'yi de İstanbul İşletme'den tanıyoruz. O da birikimini, saygınlığını üniversiteye yansıtanların başında geliyor. Annan planına göre Rum kesimine verilecek söylentileri umurlarında değil. Her geçen gün daha da iyiye gidiyor. 
Aralarındaki çekişme de sanki sona ermiş. Rektörler Komitesi kurmuşlar ve başta YÖK'le olan sorunları olmak üzere tüm sıkıntılarını birlikte çözme peşindeler. Hata yapanı önce kendileri uyarıyorlar. Öğrenci şikayetlerine gelince onu da ileri de başka bir yazıda ele alacağız. 
Anadolu Üniversitesi de 4 bin öğrenciyle KKTC'de bayrak dalgalandırıyor. Açıköğretimin yanı sıra tezsiz yüksek lisans programları da var. 
Özetin özeti KKTC, değil 30, 100 bin öğrenciyi rahatlıkla kaldırır. Mekan sorunu olmadığı gibi kalite sorunu da yaşanmaz. Yeter ki köstek değil destek sağlansın. Dün için söyleyemem ama bugün için kalitenin önemine YÖK'ten çok daha fazla inandıkları kesin. Rum kesiminde sadece bir üniversite bulunduğu göz önünde bulundurulduğunda, KKTC'nin bu zenginliği göz kamaştırıyor. Her ne kadar bazıları görmek istemese de... 



</TEXT>
</DOC>
