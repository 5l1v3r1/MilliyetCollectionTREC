<DOC>
<DOCNO> 284703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonyas05.html </URL>
<DATE> 2004/10/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ünlü yaşam koçundan ''altın öğütler''... 
</HEADLINE>
<TEXT>

     Dünyaca tanınmış kişisel yaşam koçu Talane Miedaner, kendi yaşamının koçu olmanın ipuçlarını ''Yaşam Koçluğu'' adlı kitapta topladı. 
     Kuraldışı Yayınları'ndan piyasaya çıkan kitapta, daha iyi bir yaşam ve başarıyı artırmak için on ayrı bölümde ilginç önerilere yer veriliyor. 
     Kitapta daha iyi bir yaşam için yaşam enerjisinin artırılması gerektiğini belirten ünlü yaşam koçu, bunun için öncelikle katlanmak zorunda kalınılan her şeyden kurtulmayı tavsiye ediyor. Göz yumulan her şeyin insanın enerjisini tükettiğini kaydeden Miedaner, ''İşiniz, eşiniz, eviniz, arkadaşlarınız, aileniz, hayvanlarınız, bedeniniz ve alışkanlıklarınızla ilgili katlandığınız her şeyi bir liste halinde yazın. Bunlardan kurtulmak için de kendinize 1-3 ay zaman tanıyın ve bunlardan kurtulun'' önerisinde bulunuyor. 
     Miedaner, bağımlılıkların da insanın enerjisini çaldığını ifade ederek, kahve, sigara, şeker gibi bağımlılıklardan kurtulmak için gerekirse yardım alınması önerisinde bulunuyor. 
     Her gün yapmaktan zevk alınacak on alışkanlık edinilmesini tavsiye eden ünlü yaşam koçu, ''meliyim, malıyım''lardan kurtulunması gerektiğini belirtiyor. Miedaner, ''Şunu yapmalıyım, bunu yapmalıyım. Bütün bunlar sizi çökertir ve yaşamınızda gerçekten ilginç bir şeyler yapmanızı önler'' görüşünü dile getiriyor. 
     İnsanlara çevresindekilere karşı sınırlar da koymalarını da öneren yaşam koçu, ''Sınırlar, insanların size ne yapıp ne yapamayacaklarını belirleyen, sizi koruyan ve en iyi halinizde olmanıza izin veren hudutlardır'' diyor. Miedaner, ''Biri sizi incitecek bir şey yaptığında öncelikle haberdar edin, sonra durmasını isteyin, sonra bunda ısrar edin. Yine de önleyemezseniz, iğneleyici yanıtlar vermeden önce orayı terk edin'' önerisinde bulunuyor. 
     
     ''SİNMEYİN, GEÇİŞTİRMEYİN...'' 

     Ünlü yaşam koçunun daha iyi bir yaşam için önerdiği altın öğütlerden bazıları şöyle 
     ''-Sinmeyin, geçiştirmeyin. Canınızı sıkan bir şey olduğunda bunu anında ifade etme alışkanlığını edinin. 
     -Standartlarınızı yükseltin. 
     -Her gün yapmak için can atacağınız küçük de olsa projeler geliştirin. 
     -Yeni bir şey istiyorsanız, öncelikle eskisini tasfiye edin. Örneğin, yeni giysiler istiyorsanız, giysi dolabınızı temizleyin. 
     -Yaşamınızdan dağınıklığı çıkarın, dağınıklıktan kurtulmak olağanüstü sağaltıcıdır. Bir hafta boyunca her gün yarım saatinizi, en fazla bir saatinizi atılacak şeyleri toparlamaya ayırın. 
     -Hayatınızı sadeleştirin. Zamanınızı ve enerjinizi nasıl kullanacağınız konusunda aşırı ölçüde seçici olmanız, güçlü bir teşviktir. 
     -Bir temizlikçi tutun. Her şeyi kendiniz yapmaktan vazgeçin ve mümkün olduğunca başkalarını görevlendirin. 
     -Adres defterinizi güncelleyin. Birlikte olmaktan zevk almadığınız kimselerle vakit geçirmeyin. 
     -Evinizde ve işyerinizde Feng Shui uygulayın. 
     -Para kaçaklarını giderin, para diyetine başlayın, borçlarınızı ödeyin. 
     -Hak ettiğinizi kazanın. Ortamalanın üzerinde alıyor olsanız bile ücret artışı istemekten çekinmeyin. 
     -Bir tasarruf hesabı açın ve gelirinizin yüzde 20'sini biriktirin. 
     -Evinizi ve kendinizi sigortalattırın. 
     -Enerjinizi tüketen televizyonunuzu kapatın. 
     -Her defasında bir iş yapın. On şey birden yapmaya çalışarak ortalıkta koşuşturmak verimlilik getirmez. 
     -Yapmanız gerekeni hemen yapın. İşinizi tam yapın. 
     -Yapmaktan hoşlandığınız şeyi yapmak için kendinize bir gece ayırın. 
     -Özür dileyin, yaptığınız hatayı düzeltin ve her şeyin ötesinde kendinizi bağışlayın. 
     -Özel arkadaşlarınızdan oluşan güçlü bir ağ kurun. 
     -Güzel armağanlar verin. 
     -Sizin için bir şeyler yapan insanlara teşekkür edin. 
     -Hayallerinizi ve değerlerinizi sıralayın. 
     -Sezgilerinizin size yol göstermesine izin verin. 
     -İşleri başkalarına devretme sanatında ustalaşın. 
     -Telefona söz geçirin. Görüşmelerinize 10 dakika sınırı koyun. 
     -Dedikoduya son verin, her şeyinizi anlatmayın, derinlemesine dinleyin. 
     -Yakınmaları ricaya, iltifatları takdire dönüştürün. 
     -İnsanları değiştirmeye çalışmaktan vazgeçin. 
     -Size yakışanı giyin. 
     -Canınızı sıkan bedensel kusurlarınızdan kurtulun. 
     -Masaj yaptırın. 
     -Kendinizi güzellikle ve lüksle kuşatın. 
     -Kendinize yatırım yapın. 

     
</TEXT>
</DOC>
