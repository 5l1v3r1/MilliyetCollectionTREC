<DOC>
<DOCNO> 298435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun02.html </URL>
<DATE> 2004/12/17/ </DATE>
<TIME> 05.05 </TIME>
<AUTHOR>  </AUTHOR>
<HEADLINE>
BM bürosunda gizli dinleme cihazı çıktı 
</HEADLINE>
<TEXT>

     Birleş Milletler'in BM Cenevre bürosundaki büyük bir toplantı odasında gizli dinleme cihazı bulunduğu bildirildi. 
     Fransızca yayın yapan TSR televizyonunun, ''Fransız Salonu'' olarak bilinen büyük bir toplantı odasında onarım çalışması sırasında işçiler tarafından Rusya ya da Doğu Avrupa yapımı gelişmiş bir gizli dinleme cihazı bulunduğu yönündeki haberi BM tarafından doğrulandı. 
     BM'nin Cenevre'deki sözcüsü Marie Heuze, TSR'ye haberden sonra yaptığı açıklamada, Fransız Salonu'nda onarım çalışmaları sırasında gelişmiş bir gizli dinleme cihazının bulunduğunu doğruladı ancak başka ayrıntı vermedi. 
     BM'nin Avrupa merkez bürosundaki Fransız Salonu'nda, BM Genel Sekreteri Kofi Annan ile BM'nin Cenevre'deki temsilcisi Sergey Ordzhonikidze arasında her çarşamba günü telekonferans görüşmesinin yapıldığı, salonun devlet başkanları, bakanlar ve heyet başkanları tarafından da kullanıldığı belirtiliyor. 
     Bu arada, TSR, olayla ilgili iç soruşturma açılması talimatı verildiğini ve konunun çok gizli şeklinde sınıflandırıldığını kaydetti. 
     BM açıklamasında da ilk soruşturmada, dinleme aletinin kim tarafından yerleştirildiğinin belirlenemediği belirtildi. 
     
</TEXT>
</DOC>
