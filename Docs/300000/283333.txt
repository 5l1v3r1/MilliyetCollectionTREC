<DOC>
<DOCNO> 283333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yasam/yas03.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuarların 'onur' ödülleri 
</HEADLINE>
<TEXT>


23. İstanbul Kitap Fuarı ile 14. ART-İST Sanat Fuarı'nın ödül töreninde, Kitap Fuarı Onur Yazarı Gülten Akın olurken, Milliyet Sanat Dergisi de ödüle layık görüldü 

İSTANBUL Milliyet 

23. İstanbul Kitap Fuarı ve 14. ART - İST 2004 Sanat Fuarı'nın ödül töreni, TÜYAP Beylikdüzü Fuar ve Kongre Merkezi'nde yapıldı. Törende konuşan TÜYAP A.Ş. Genel Koordinatörü Deniz Kavukçuoğlu, 2 fuarda da her yıl belli kişilere ödül vermek üzere öneri götürdüklerini ve önerinin kabul edilmesiyle onur ödüllerini verdiklerini belirtti. Kavukçuoğlu, fuarların uluslararası hale dönüşmesi hedeflerine kısmen ulaşabildiklerini söyledi. 
Törende İstanbul Sanat Fuarı'nın ödüllerini Mimar Sinan Güzel Sanatlar Üniversitesi İstanbul Resim ve Heykel Müzesi adına Rektör Prof. Dr. İsmet Vildan Alptekin, Gösteri Dergisi ve Milliyet Sanat Dergisi adına Sema Aslan ile Sami Çağdaş aldı. "Eleştirmen Onur Ödülü" Semra Germaner, "Sanatçı Onur Ödülü" de Fethi Kayaalp'e verildi. Törende Kitap Fuarı "Onur Yazarı" olan şair Gülten Akın'a da ödülü sunuldu. 


</TEXT>
</DOC>
