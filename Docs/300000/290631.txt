<DOC>
<DOCNO> 290631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun21.html </URL>
<DATE> 2004/11/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hikmetyar'dan ABD'ye karşı cihad çağrısı... 
</HEADLINE>
<TEXT>

     Eski Afgan başbakanlarından Gülbeddin Hikmetyar, ABD'ye karşı cihat çağrısında bulundu. 
     ABD'nin ''terör'' gerekçesiyle aradığı Hikmetyar, Afganistan'da dağıtılan video görüntülerinde, ''Filistin, Irak ve Afganistan kurtarılana kadar ABD, İngiltere ve İsrail'in hedef alınmasını'' istiyor. Hikmetyar, emrindeki adamlara, özellikle intihar saldırılarıyla düşmanı vurmalarını öğütlüyor. 
     ''Afganistan ve Irak'taki savaş, ikinci haçlı seferidir bunun ilkinden farkı bu defa Amerika'nın başı çekmesidir'' diyen eski Afgan başbakanı, ''Dini kurtarmak için hayatlarını ve servetlerini feda etmeye hazır yığınlarca gencimiz var. Bu gençler cephede savaşamazsa hayatlarını hiçe sayarak intihar eylemleri düzenleyebilirler'' ifadesini kullandı. 
     ABD, Hikmetyar'ın emrindeki Hizb-i İslam örgütünün, El Kaide ve Taliban'la ittifak yaptığını düşünüyor. 
     
</TEXT>
</DOC>
