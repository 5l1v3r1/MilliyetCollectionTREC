<DOC>
<DOCNO> 294025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/spo15.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ceza yağdı 

PFDK, Süper Lig'de Diyarbakırspor'a bir maç seyircisiz oynama cezası verdi, Trabzonspor'u 20, Galatasaray'ı 5, Gaziantepspor'u 2.5 milyar lira ile cezalandırdı. Kurul ayrıca, Aksarayspor, İnegölspor, Antalyaspor, Türk Telekomspor, Altay, Beykoz 1908 ve Kasımpaşa'nın sahalarının da birer maç kapanmasına karar verdi. 

Üç hakemin başı dertte 

FUTBOL Federasyonu, basına izinsiz demeç verdikleri gerekçesiyle FIFA kokartlı hakemlerden Mustafa Çulcu ile Metin Tokat ve Mutlu Çelik'i tedbirsiz olarak Disiplin Kurulu'na sevk etti. Üç hakemle ilgili karar, gelecek hafta verilecek. 

Süreyya'ya ek süre 

GENÇLİK ve Spor Genel Müdürlüğü Ceza Kurulu, dün toplandı, Süreyya Ayhan Kop ve Yücel Kop'un savunma için ek süre talebini kabul etti. Kurul, oturumun 23 Aralık Perşembe günü saat 14.00'te yapılmasına karar verdi. Bu arada oturuma WADA görevlileri Rumen karı koca Alexandru Vasilescu, Tana Vasilescu ile Türk yetkili Serap Yücel de katılacak. Taraflar kozlarını paylaşacak. 

Ada'nın en zenginleri 

İNGİLTERE'DE yayınlanan FourFourTwo dergisi, ülkenin en zengin futbolcu ve spor adamlarını açıkladı. Derginin yaptığı araştırmaya göre Chelsea'yi satın alan Rus işadamı Roman Abramovich, 14 milyar 150 milyon dolarlık servetiyle İngiltere'nin en zengin spor adamı olurken, David Beckham da 123 milyon dolarla en zengin aktif sporcu oldu. 

Univarsiade'de Elvan yok 

DÜNYA rekortmeni atletimiz Elvan Abeylegesse'nin antrenörü Ertan Hatipoğlu, İzmir'de yapılacak 23. Dünya Üniversite Yaz Spor Oyunları'na Univarsiade 2005 katılmayı çok istediklerini, ancak ünlü atletin ÖSS'de başarılı olamadığını söyledi. Hatipoğlu, Elvan'ın yabancı statüsüyle üniversiteye girmesi gibi bir şansının bulunduğuna da dikkat çekti. 

Taşkın'dan 3 rekor 

GALATASARAY Yüzme Takımı sporcularından Yasemin Taşkın, Almanya Kısa Kulvar Şampiyonası'nda üç yeni Türkiye rekoru kırdı. 800 metre serbestte 12 senelik rekoru kıran Yasemin, 8.52.34'lük derecesiyle yeni rekorun sahibi oldu. 400 metre serbestte 4.21.54 ile rekorlarına bir yenisini ekleyen Sarı - Kırmızılı sporcu, 400 metre karışıkta ise 4.55.19'luk bir süreye imza attı. 


</TEXT>
</DOC>
