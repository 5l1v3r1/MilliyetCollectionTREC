<DOC>
<DOCNO> 298241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonspo07.html </URL>
<DATE> 2004/12/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Denizlispor'da gündem takımda revizyon 
</HEADLINE>
<TEXT>

     Denizlispor Profesyonel Futbol Şube Başkanı Turgut Dalaman, ilk yarının bitmesiyle takımda revizyona gideceklerini söyledi. 
     Teknik direktör Giray Bulak'ın yönetime sunacağı rapor doğrultusunda hareket edeceklerini bildiren Dalaman, takımda genç futbolcuların forma şansı bulamaması nedeniyle böyle bir karar aldıklarını belirtti. 
     Gönderilecek futbolcuların Galatasaray maçı sonrası kesinlik kazanacağını ifade eden Dalaman, şunları kaydetti 
     ''İlk yarı sonunda takımda revizyona gideceğiz. Bu süreçte 4 ya da 5 futbolcu takımdan gidecek. Böylece forma giyme şansı bulamayan genç futbolculara şans vermiş olacağız. Takımda oynayan futbolculardan son derece memnunuz. Ancak, üst sıralardaki başarının kalıcılığını sağlamak için böyle bir çalışma içine girdik. Denizlispor'un iskeletini bozmadan, takıma artı değer kazandıracak futbolcu arıyoruz. Yapacağımız transferler de buna yönelik olacak.'' Denizlispor'u bir ticarethane gibi düşündüklerini de belirten Dalaman, ''Hangi takım, hangi futbolcumuza talipse teklifini yapar. Şartlarda anlaşma sağlarsak, transfer gerçekleşir'' dedi. 
     
</TEXT>
</DOC>
