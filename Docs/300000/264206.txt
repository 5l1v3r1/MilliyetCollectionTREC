<DOC>
<DOCNO> 264206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur53.html </URL>
<DATE> 2004/08/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Ceviz büyüklüğünde dolu yağdı, çiftçinin zararı büyük 
</HEADLINE>
<TEXT>

     Dün yurdun büyük bölümünü etkisi altına alan sağanak yağış, Marmara ve Batı Karadeniz'de fındık, tütün, mısır, sebze ve meyve bahçelerini vurdu. Sakarya, Sinop, Akçakoca ve Yalova'da dolu yağması zararın boyutlarını artırdı Sinop'ta yağan ceviz büyüklüğündeki dolu, meyve bahçelerine büyük hasar verdi. Karpuzları parçalayan dolu tanelerini görenler büyük şaşkınlık yaşadı. 
     Akçakoca'da sağanak yağış ve dolu sonucu fındıklar dallarından döküldü. Hava şartlarının elverişsiz olması yüzünden 1 haftadır fındık toplayamadıklarını belirten fındık üreticileri, ''Fındığın büyük bölümü daldan düştü, yerden toplamak zorunda kalacağız. Daha önce toplanan fındıklar ise henüz kurutulamadan yeniden su altında kaldı'' dediler. 
     Bölgede etkili olan dolu nedeniyle evlerin kiremitleri kırıldı, otomobillerin camları parçalandı. 
     
     ÇİLİMLİ'DE TÜTÜNDE KAYIP VAR 

     Düzce'nin Çilimli İlçesi'nde dün akşam saatlerinde etkili olan doludan tütün büyük zarar gördü. Dolu yüzünden bazı evlerin camlarının kırıldığı belirtilirken, Doğu ve Güneydoğu Anadolu bölgelerinden fındık toplamak için Çilimli'ye gelen işçilerin çadırları da yağıştan etkilendi. 
     Yetkililer, Hasar Tespit Komisyonu oluşturulacağını ve yağışların yol açtığı maddi zararın tespit edileceğini bildirdiler. 
     
     SAKARYA'DA ÜZÜM BAĞLARI ZARAR GÖRDÜ 

     Sakarya'da dün etkili olan şiddetli yağışın, meyve bahçelerinde büyük zarara yol açtığı bildirildi. 
     Geyve İlçe Tarım Müdürlüğü'nden aldığı bilgiye göre, ilçe merkezinin yanı sıra Hırka, Sarıgazi, Ahıbaba, Burhaniye ve Doğantepe köylerindeki elma ve ayva bahçeleri ile üzüm bağları zarar gördü. 
     Hırka Köyü'ndeki üreticilerden Emine Hatun Yıldız, dolu sonrasında bahçelerde hiç mahsül kalmadığını belirtti. İsmail Karapekmez de ''Bu yılki bütün mahsülümüz yok oldu, ne yapacağımızı bilemiyoruz'' dedi. 
     
     YALOVA'DA HORTUM VE DOLU 

     Yalova'da, dün akşam saatlerinde yağmurla birlikte ortaya çıkan hortum ve dolu, 6 köyde maddi hasara yol açtı. 
     Hortumun ve dolunun etkili olduğu bölgede incelemelerde bulunan Yalova Valisi Yusuf Erbay, meyve bahçeleri ve seraların zarar gördüğünü belirterek, ''Bu bir afettir. Hasar tespit çalışmalarına başladık. Yaralar sarılacak'' dedi. 
     Hortumun yerleşim alanlarından geçmemesi nedeniyle can kaybı yaşanmamasının tek teselli olduğunu belirten Erbay, hortum ve dolunun yaklaşık 4 bin 600 dekar alanda zarara neden olduğunu ve 450 çiftçinin etkilendiğini tahmin ettiklerini söyledi. 
     Yalova Ziraat Odası Başkanı Şaban Beşli ise düzenlediği basın toplantısında, hortumun hemen ardından bölgede inceleme başlattıklarını belirterek, afetten özellikle meyveciliğin zarar gördüğünü bildirdi. 
     Bu köylerin hiçbirinden bu yıl ürün alınamayacağını anlatan Beşli, ''Hortum ağaçları devirmiş, ürünler dökülüp zarar görmüş. İlyasköy'de, köylüler ceviz büyüklüğünde dolu yağdığını söylediler'' diye konuştu. 
     
</TEXT>
</DOC>
