<DOC>
<DOCNO> 272960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur10.html </URL>
<DATE> 2004/09/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kız arkadaşı için katil oldu 
</HEADLINE>
<TEXT>

     İsmail AKDUMAN SAMSUN, DHA 
SAMSUN'da parkta otururken kız arkadaşına laf atan bir grup ile kavga eden 18 yaşındaki Samet Girmeç, 38 yaşındaki Mustafa Kuruali'yi bıçakla yaraladı. Kuruali hastanede öldü, Girmeç de polise giderek teslim oldu. Cinayet suçundan ilk kez hakim karşısına çıkan Girmeç, savunmasında, "Kız arkadaşıma laf attığı için kavga ettik. Beni sopayla dövmeye kalkıştı. Ben de bacağına doğru bıçak attım'' dedi. 
     Samsun 1'inci Ağır Ceza Mahkemesi'nde cinayet suçundan 24 yıl hapis istemiyle ilk kez hakim karşısına çıkan Samet Girmeç, kavganın, Mustafa Kuruali'nin kız arkadaşına laf atması üzerine çıktığını söyledi. Girmeç, "Onlar bir bankta oturmuş alkol alıyordu. Biz önlerinden geçerken kız arkadaşıma sözle tacizde bulundular. Sonra oturduğumuz yere gelerek Buradan gidin' dediler. Ben Neden' diye sorunca, bana sopayla vurmaya başladılar. Kız arkadaşıma kaçmasını söyledim. Ben de kaçmaya çalıştım ama kurtulamadım. Onu bacağından bıçaklamak zorunda kaldım. Nasıl hayatını kaybetti ben de anlamış değilim'' diye konuştu. 
     Duruşmada tanık olarak dinlenen 18 yaşındaki Hatice Koçak ise, "Yanlarından geçerken bana Ne güzel saçları var' diye laf attılar. Samet onlara bir şey söylemedi. Onlardan çok uzakta bir banka oturduk. Yanımıza gelerek bize tekrar sarkıntılık edip, Samet'e vurmaya başladılar. Samet gitmemi söyledi. Ben de kaçtım. Daha sonra ne oldu bilmiyorum'' dedi. Mahkeme, tanıkların dinlenmesi için ertelendi. 
     
</TEXT>
</DOC>
