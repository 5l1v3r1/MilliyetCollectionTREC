<DOC>
<DOCNO> 298026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur54.html </URL>
<DATE> 2004/12/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
G-Mall'un işletmecisi "Sinema salonları 10 gün içinde açılacak" 
</HEADLINE>
<TEXT>

     ''Büyü'' adlı filmin galası sırasında yangın çıkan G-MALL Kültür ve Alışveriş Merkezi'ndeki sinemaların işletmecisi şirketin ortağı Muzaffer Yıldırım, salonların 10 gün içinde yeniden açılacağını bildirdi. 
     Şişli Adliyesi'ne gelen Dolmabahçe'deki sinemaların işletmecisi Mars Sinema Turizm ve Sportif Tesisler İşletmeciliği A.Ş'nin ortağı ve Genel Müdürü Muzaffer Yıldırım ile filmin yapım şirketi yetkilisi Servet Aksoy, soruşturmayı yürüten Şişli Cumhuriyet Savcısı Mecit Ceylan'a ayrı ayrı ifade verdiler. 
     Adliyeden ayrılırken basın mensuplarının sorularını cevaplandıran Muzaffer Yıldırım, olayda sadece dekorun yandığını ve çok fazla zararlarının olmadığını söyledi. 
     Olaya ilişkin herhangi bir şikayette bulunmadığını ifade eden Yıldırım, salonların 10 gün içinde yeniden açılacağını bildirdi. 
     Yıldırım, olay sırasında salonların kapılarının kapalı olmadığını öne sürdü. 
     Bu arada, olaya ilişkin gözaltına alınarak adliyeye sevk edilen dekorasyon görevlileri Vahit Cüneyt Kafkas ve Mustafa Bahattin Demirkol'un savcılık sorguları ise sürüyor. 
     
</TEXT>
</DOC>
