<DOC>
<DOCNO> 287860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonyas01.html </URL>
<DATE> 2004/11/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"The Simpsons" sinema filmi olacak... 
</HEADLINE>
<TEXT>

     Televizyon dünyasının gelmiş geçmiş en ünlü çizgi ailesi ''The Simpsons'' bu kez de beyazperdeden sevenlerine göz kırpacak. Beş kişilik çılgın bir ailenin maceralarını anlatan çizgi film, 2008 yılında sinema salonlarında olacak. 
     Internetteki ''EW'' sitesinin haberine göre, yapımcılığını Mike Reiss ile Al Jean'in üstleneceği filmde, safdilliği ve fazla kilolarıyla ''fenomen'' olan baba Homer, zekasıyla parmak ısırtan, diken saçlı Bart, saç modeliyle ünlü anne Marge, bilmiş kızkardeş Lisa ve bebek Maggie'den oluşan beş kişilik Simpson ailesi can bulacak. 
     Daha önce hayat geçen ''Çakmaktaşlar'' ailesi gibi artık çizgi kahramanlar olmaktan çıkıp kanlı canlı insanlara dönüşecek olan Simpsonlar için Hollywood'un ünlü oyuncularından oluşan bir kadro kurulacak. 
     Simpson ailesinin beyazperde macerasıyla ilgili açıklama yapan yapımcı Al Jean, film için 2008 tarihini hedeflediklerini söyledi. 
     Simpsonlar'ın hayranlarını bu kadar uzun süre bekletmek istemediklerini, ancak buna mecbur olduklarını vurgulayan yapımcı, ''Biz çok başarılı bir film yapmak istiyoruz, onun için de zamana ihtiyacımız var. Biz, çizgi filmden daha kalitesiz bir filmi seyirci önüne getirmek istemiyoruz. Bu çok düşüncesizce olur'' dedi. 
     Ekranlarda 15 sezondur aralıksız olarak gösterilen Simpson ailesinin maceraları Türkiye'de de ilgiyle izleniyor. 
     
</TEXT>
</DOC>
