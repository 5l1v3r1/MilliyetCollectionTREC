<DOC>
<DOCNO> 266819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun32.html </URL>
<DATE> 2004/08/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Tokyo'da 50 yıl içinde büyük deprem bekleniyor... 
</HEADLINE>
<TEXT>

     Japonya'nın başkenti Tokyo'da 50 yıl içinde büyük bir deprem olacağı tahmin ediliyor. 
     Dünyanın en çok deprem meydana gelen yer katmanlarının üzerinde kurulu Japonya'nın başkenti Tokyo'da, resmi Deprem Araştırmaları Kurulu, bu hafta içinde konuyla ilgili uyarı yayınladı. 
     Tokyo'da, 81 yıl önce Richter ölçeğine göre 8.3 büyüklüğündeki depremde 140 bin kişi tüm yapıların yıkılması ve ardından çıkan yangında hayatını kaybetmişti. 
     Japon hükümeti, hem başkentte hem de tüm ülkede olması muhtemel yersarsıntılarını en hassas aygıtlarla inceliyor. 
     12 uzmandan oluşan Deprem Araştırmaları Kurulu'nun üyesi, Kohoku Üniversitesi deprembilim uzmanı Norihito Umino, Associated Press ajansına açıklamasında, ''Gelecek 50 yıl içindeki deprem olasılıklarını ölçmeye çalışıyoruz'' dedi. 
     
     10 YIL VE 30 YIL 
     Bilim adamlarına göre, Tokyo'da gelecek 10 yıl içinde büyük bir deprem olasılığı yüzde 30. Gelecek 30 yıl içinse bu ihtimal yüzde 70. 
     Deprem ihtimallerini ''çok önceden'' hesaplamak bugünün teknolojisiyle imkansız. Ancak Japon sismologlar, bu yıl içinde büyük bir depremden önce hayvanların hissedebildikleri çok küçük sarsıntıları kaydedecek bir cihaz üzerinde çalışmaya başladı. 
     Japonya'da 2003 yılında yapılan araştırmada, köpeklerdeki düzensiz huzursuz hareketlerin ve VHF radyo dalgalarındaki anormal iniş-çıkışların depremin çok yakın olduğunu gösterdiğini ortaya koydu. 
     
     50 YILDA YÜZDE 90 
     Associated Press ajansının Japon muhabiri Kozo Mizoguçi'nin kaydettiğine göre, gelecek 50 yıl içinde Tokyo'da yüzde 90 ihtimalle çok büyük bir deprem olacak. 
     Hükümete bağlı 12 uzmandan oluşan Japonya Deprem Araştırma Kurulu, son 119 yılda meydana gelen, Richter ölçeğine göre 6.7 ila 7.2 büyüklüğündeki, merkez üssü Tokyo yakınlarında bulunan 5 depremi her yönden inceledi. 
     Bunların tümünün üç tektonik levhanın oynamasından kaynaklandığı saptandı. 
     Japon Deprembilim Araştırma Kurulu, Tokyo'da Richter ölçeğine göre 8 büyüklüğünde çok yıkıcı bir deprem meydana gelme ihtimalini de gelecek 30 yıl için 0 ila binde 8 oranında gördü. 
     
     98 FAY HATTI 
     Japonya'da 17 Ocak 1995'te meydana gelen ve 6 binden fazla insanın ölümüne neden olan Kobe Depremi'nden sonra kurulan devlet deprem araştırma kurulu, Japonya'nın çok etkin 98 fay hattını incelemeye başladı. Kurulun çalışmalarını Mart 2005'te tamamlaması bekleniyor. 
     Dört tektonik levhanın üzerindeki Japonya her yıl yüzlerce depremle sarsılıyor. Tokyo 1703, 1782, 1812, 1855 ve 1923 yıllarında 5 büyük depremle yıkıldı. 
     
</TEXT>
</DOC>
