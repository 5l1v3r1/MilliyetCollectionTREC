<DOC>
<DOCNO> 266811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun24.html </URL>
<DATE> 2004/08/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ebu Garib raporunda Sanchez'in sert sorgu tekniklerini onayladığı yazıyor 
</HEADLINE>
<TEXT>

     Amerikalı generallerin Ebu Garib cezaevindeki işkencelerle ilgili raporunun gizli bölümünde, Irak'taki eski Amerikalı komutan Ricardo Sanchez'in Afganistan ve Guantanamo'daki mahpuslara özel sert sorgu tekniklerinin kullanılmasını onayladığı belirtiliyor. 
     New York Times'ın haberine göre raporda, Sanchez'in ve yardımcılarının sorgu tekniklerini 30 günde 3 kez değiştirerek karışıklık yarattıkları ve bunun sonucunda sorgucuların yaptıklarının Cenevre sözleşmelerini ihlal ettiği bildirildi. 
     Raporda, Sanchez'in 12 Ekim'de aldığı bir kararın Ebu Garib'de, Pentagon müfettişlerinin kötü davranış olarak nitelendirdikleri sorgu tekniklerinin yolunu açtığı belirtildi. 
     Raporun gizli bölümünde, Sanchez'in yasaklamadığı teknikler arasında mahpusların tecrit edilmesi ve sorguda köpeklerin kullanılmasının yer aldığı kaydedildi. Raporda, ''Ebu Garib'de tecrit koşulları bazen çok soğuk veya çok sıcak küçük odalarda ve veya zifiri karanlık odalarda çıplak tutulmayı kapsıyordu'' denildi. 
     Haberde, bu tekniklerin Sanchez ve yardımcılarına 2003 yazında, daha sonra Irak'a gönderilen Guantanamo komutanı Geoffrey Miller'in başında bulunduğu bir ekiple Afganistan'da hizmet verdikten sonra Ebu Garib'de sorgulama sorumluluğunu alan askeri istihbarat birimi tarafından önerildiği kaydedildi. 
     New York Times, raporun gizli bölümünü, adını açıklamadığı üst düzey bir Savunma Bakanlığı yetkilisinden aldığını bildirdi. 

     
</TEXT>
</DOC>
