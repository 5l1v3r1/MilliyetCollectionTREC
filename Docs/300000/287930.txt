<DOC>
<DOCNO> 287930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/spor/spo05.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sırtımızda dünya var' 
</HEADLINE>
<TEXT>


BİLAL MEŞE 


Tolga'dan itiraf 
A Milli Takımımız'ın genç isimlerinden Tolga, Ukrayna engelini aşacaklarını iddia etti. Grup elemelerindeki puan kayıplarını strese bağlayan Tolga, "Dünya üçüncülüğü gurur verici bir olay ama stresi çok büyük. Bu dereceyi geçme mecburiyeti hepimizi engelliyor. Özellikle kendi sahamızda strese giriyoruz. Bundan sonra daha dikkatli olmalıyız" yorumunu yaptı. 

Moraller süper 
TOLGA, Milli Takım kampındaki ortamın mükemmel olduğunu da açıkladı. Yıldız oyuncu şunları söyledi "Gerek teknik heyet, gerekse arkadaşlarımla birlikte aramızda pozitif bir enerji oluşturduk. Bu da futbolumuza olumlu yansıyacaktır. Kimsenin sıkıntısı yok. Ukrayna maçını kazanmak istiyoruz. Tek düşüncemiz galibiyet olacak. Kaza istemiyoruz." 

Hasan'a bandaj 

A Milli Futbol Takımı, Ukrayna maçının hazırlıklarını dün yaptığı tek idmanla sürdürdü. Antrenmana yurtdışında forma giyen oyuncular dışında tüm kadro katıldı. Ersun Yanal, antrenmanda futbolcularına sadece el ve kafanın kullanıldığı neşeli bir çift kale maç yaptırdı. Bir pozisyonda yüzüne krampon darbesi alan Hasan Şaş'a bandaj uygulandı. Ay - Yıldızlılar idmanın ardından moral yemeği yedi. 

Ata'yı andılar 

A Milli Takım teknik heyeti ve futbolcuları dün Mustafa Kemal Atatürk'ü ölümünün 66. yılında saygıyla andı. Ay - Yıldızlılar, saat 09.05'te basına kapalı olarak gerçekleştirilen törende, 1 dakikalık saygı duruşunda da bulundu. Milliler akşam idmanında da 10 Kasım anısına bayrakla poz verdiler. 

Üç puana dev prim 

FUTBOL Federasyonu Yönetim Kurulu Levent Bıçakcı başkanlığında yaptığı son toplantısında, Ukrayna maçının primini masaya yatırdı. Bıçakcı ve ekibi, galibiyet primini 50'şer milyar lira olarak belirledi. Üç puanın alınması halinde bu paranın 25'er milyar lirasının oyunculara dağıtılacağı, kalan kısmının ise havuzda biriktirileceği açıklandı. 

Yeni sponsor Petrolofisi 

DÜNYA Kupası Grup Elemeleri'nde ter döken A Milli Takımımız'ın, sponsorlarına Petrolofisi de katıldı. Bir süre önce sponsorluk için anlaşma yapılan Petrolofisi firmasıyla bugün sözleşme imzalanacak. Polat Otel'de 12.00'de gerçekleşecek imza törenine Federasyon Başkanı Levent Bıçakcı ve firma yetkilileri katılacak. 


</TEXT>
</DOC>
