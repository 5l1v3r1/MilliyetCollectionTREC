<DOC>
<DOCNO> 297683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur40.html </URL>
<DATE> 2004/12/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Böbreğinin alındığını 9 yıl sonra öğrendi .. 
</HEADLINE>
<TEXT>

     Adana'da, 9 yıl önce trafik kazası sonucu yaralanan gencin, ameliyat edildiği hastanede zarar gören dalağıyla birlikte böbreğinin de alındığı ortaya çıktı. 
     Merkez Yüreğir İlçesi Yavuzlar Mahallesi'nde oturan evli ve bir çocuk babası Durmuş Duran 26 , 9 Eylül 1996 yılında Yüreğir Otogarı yakınında geçirdiği motosiklet kazasından sonra SSK Adana Hastanesi'nde tedavi altına alındı. Kaza sonucu önemli ölçüde hasar meydana geldiği belirlenen gencin dalağı, yapılan tıbbi müdahaleyle alınarak iyileştikten sonra taburcu edildi. 
     Asıl mesleği kaportacılık olan Duran, dalağı olmadığı için özürlü kadrosuyla işe alınması amacıyla İş Kurumu Adana İl Müdürlüğü'ne başvuruda bulundu. 
     Uygulama gereği evrakında organı eksik olduğunu gösterir sağlık raporu eklenmesi gereken genç, Adana Devlet Hastanesi'nden yaptırdığı kontrollerde dalağıyla birlikte sol böbreğinin de olmadığını öğrenince şaşkına döndü. 
     Durmuş, Devlet Hastanesi'nden 23 Kasım tarihinde aldığı raporda sol böbreğinin ameliyatla alındığının tespit edildiğini belirterek, şöyle konuştu 
     ''Böbreğim, benden ve ailemden habersiz alınmış. İş başvurusunda bulunmasaydım bu gerçeği öğrenemeyecektim. Bir böbreğimin olmadığını öğrenince şok oldum. Bu konuda avukatım aracılığıyla Cumhuriyet Savcılığı'na suç duyurusunda bulunarak hakkımı arayacağım.'' 
     
</TEXT>
</DOC>
