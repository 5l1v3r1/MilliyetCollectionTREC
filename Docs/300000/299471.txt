<DOC>
<DOCNO> 299471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko15.html </URL>
<DATE> 2004/12/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TOBB Merkez Bankası'nın döviz alımına başlamasını destekliyoruz 
</HEADLINE>
<TEXT>

     Türkiye Odalar ve Borsalar Birliği, TOBB Merkez Bankası'nın MB döviz alım ihalelerine başlaması ve faiz indirimi kararlarını, ''doğru yönde atılmış bir adım'' olarak nitelendirirken, ancak geliştirilmeye ihtiyaç duyulduğunu bildirdi. 
     TOBB'dan yapılan açıklamada, Merkez Bankası'nın 2005 yılından itibaren para politikası karar alma sürecini kurumsallaştırmaya ve şeffaflaştırmaya yönelik adımlarının, 'daha öngörülebilir bir piyasa oluşturma yolunda olumlu bulunduğu' kaydedildi. 
     ''Merkez Bankası'nın döviz alım ihalelerine başlayacak olmasını destekliyoruz'' denilen açıklamada, para ikamesi sürecinin tersine dönmesiyle birlikte ortaya çıkacak döviz arz fazlasının kurlar üzerinde baskı yarattığı ifade edildi. 
     TOBB açıklamasında şu görüşlere yer verildi 
     ''Öte yandan, günlük 15-45 milyon dolar aralığındaki alım limitlerini bu aşamada yeterli bulmuyoruz. Çünkü aylık azami 1 milyar dolara karşılık gelecek bu rakamın, ortaya çıkması muhtemel kuvvetli satış dalgası karşısında yetersiz kalması beklenmektedir.'' Geçen yıl aylık ortalama 1 milyar dolar seviyesinde yapılan döviz alımının bile fiyatları dengelemekte yetersiz kaldığı savunulan açıklamada, alım düzeyinin günlük 100 milyon doların altında kalmayacak şekilde belirlenmesi gerektiği vurgulandı. 
     ''Merkez Bankası'nın gecelik faiz oranını yüzde 18'e doğru çekmesini doğru bir adım olarak görüyoruz. Ancak hem mevcut hem de hedef enflasyonun hala çok üzerinde bulunan bu oranın, reel faizlerdeki gerilemeyi de desteklemesi için daha da aşağı çekilmesi gerektiğini düşünüyoruz'' denilen TOBB açıklamasında, hükümetten, Merkez Bankası'nın faiz indirimleri konusunda daha hızlı ve kararlı adımlar atabilmesi için yapısal reformların tamamlaması yanında üretim ve istihdam artışını hedefleyen yeni 3 yıllık IMF destekli programı acilen uygulamaya başlaması istendi. 
     
</TEXT>
</DOC>
