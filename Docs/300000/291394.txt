<DOC>
<DOCNO> 291394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun45.html </URL>
<DATE> 2004/11/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İspanya'da Aznar hükümetine darbe suçlaması 
</HEADLINE>
<TEXT>

     İspanya'da sosyalist hükümet, eski Jose Maria Aznar hükümetini, Venezüella'da iki yıl önce yapılan darbe girişimine destek vermekle suçladı. 
     İspanya Dışişleri Bakanı Miguel Angel Moratinos, önceki hükümet döneminde Venezüella'nın başkenti Caracas'taki İspanya Büyükelçiliği'nin darbeye destek olma talimatı aldığını söyledi. 
     Göreve geldiğinden beri Latin Amerika ülkeleriyle ilişkileri geliştirmeye odaklanan Moratinos, bunun bir daha tekrarlanmayacağını, halkın arzusuna saygılı olduklarını belirtti. 
     Eski Başbakan Jose Maria Aznar'ın lideri olduğu Halkçı Parti ise Moratinos'un suçlamalarını reddetti. 
     Parti sözcüsü Eduardo Zaplana, düzenlediği basın toplantısında, ''Dışişleri Bakanı dün yalan söyledi ve eski Başbakan Aznar'a iftira etti'' dedi. 
     Venezüella Devlet Başkanı Hugo Chavez'e karşı, Nisan 2002'de iki gün süren başarısız bir darbe girişiminde bulunulmuştu. 
     
</TEXT>
</DOC>
