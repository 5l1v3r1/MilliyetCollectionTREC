<DOC>
<DOCNO> 257242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/siyaset/siy02.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Chirac destekliyor' 
</HEADLINE>
<TEXT>


Fransız basını, Cumhurbaşkanı Chirac'ın, Türkiye'nin AB üyeliğine verdiği desteği tekrarladığını yazdı. Liberation "Erdoğan, Avrupa'yı zorluyor" yorumunu yaptı 

DIŞ HABERLER SERVİSİ 


Fransa'nın etkin gazeteleri, Paris'in "Türkiye'nin AB üyeliğine destek için" olumlu sinyaller verdiğini yazdı. Başbakan Recep Tayyip Erdoğan'ın Paris gezisine geniş yer veren gazetelerden Le Monde, Fransa Cumhurbaşkanı Jacques Chirac'ın Türkiye'ye verdiği desteği tekrarladığını kaydetti. 
Fransız gazetelerinde Erdoğan'ın gezisini ilişkin çıkan haber ve yorumlardan bazıları şöyle 
Le Monde "AB Chirac, Türkiye'yi destekliyor" başlıklı haberinde, Fransa Cumhurbaşkanı'nın önceki gün Erdoğan'la yaptığı görüşmede, "Mümkün olduğu zaman Türkiye'nin Avrupa'ya entegrasyonu arzu edilir" diyerek, Türkiye'ye verdiği desteği tekrarladığını belirtti. Gazete yorumunda, Chirac ve Başbakan Jean Pierre Raffarin'in yanı sıra, iktidardaki Fransa Halk Hareketi Birliği, muhalefetteki Sosyalist Parti ve Fransa Demokrasi Partisi liderleri, meclis ve senato başkanlarıyla görüşen Erdoğan'ın, Avrupa Parlamentosu seçimleri öncesi Türkiye'nin üyeliğine karşı oluşan olumsuz havayı ortadan kaldırmaya çalıştığını kaydetti. Liberation Türk Başbakanı Paris'te Avrupa'yı zorluyor. Erdoğan, AB'nin aralıkta tam üyelik müzakerelerini başlatmasını istedi. Türkiye'nin müzakerelerin koşullu başlaması gibi bir seçeneği kabul etmeyeceğini vurgulayan Erdoğan, bu tür bir yaklaşımın, kriterlerin yerine getirilmesi konusunda son iki yılda önemli çaba sarfeden Ankara'ya karşı ayrımcılık olacağı uyarısında bulundu. Le Figaro Chirac, Erdoğan'dan son bir çaba daha istedi. Erdoğan'a sabır ve cesaret mesajı verildi. La Croix Bazı Fransız yayın kuruluşlarında yer alan haberlerde, Chirac'ın müzakereler konusunda Türkiye'ye çoktan destek verdiğini belli ettiğini kaydetti. 

Chirac'ın riskleri 
İngiliz Reuters haber ajansı da Chirac'ın, partisinin karşı çıkmasına ve Fransız kamuoyunun düşmanca yaklaşımına rağmen Türkiye'nin müzakerelere başlamasına yeşil ışık yakmasının beklendiği yorumunu yaptı. Chirac'ın müzakerelere başlangıç için destek vermesi halinde, kamuoyunu kızdırma riskiyle karşı karşıya olduğunu vurgulayan Reuters, destek vermemesi halinde de AB içinde krize yol açabileceğini kaydetti. 



</TEXT>
</DOC>
