<DOC>
<DOCNO> 258526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy08.html </URL>
<DATE> 2004/07/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
"Belçika, Türkiye'nin AB üyeliğini destekliyor..." 
</HEADLINE>
<TEXT>

     Belçika Çevre Bakanı Emir Kır, Belçika'nın Türkiye'nin AB üyeliğini desteklediğini söyledi. 
     Memleketi Afyon'un Emirdağ İlçesi'nde bulunan Kır, AA muhabirine yaptığı açıklamada, Türkiye'den yaklaşık 40 yıl önce birçok Avrupa ülkesine göç yaşandığını belirterek, ilk kuşak göç edenlerin büyük kısmının gittikleri ülkelere yerleşmeyi düşünmediklerini söyledi. 
     Zaman içinde kendisi gibi birçok gurbetçinin çocuklarının AB ülkelerinde dünyaya geldiğini ifade eden Kır, öğrenimleri ve kültürleriyle AB'ye adapte olduklarını kaydetti. 
     Kır, Belçika'da yaşayan Türklerin iki ülke arasında önemli bir köprü oluşturduğunu belirterek, şöyle konuştu 
     ''Belçika Türkiye'nin AB'ye üyeliğini destekliyor. Herkesin de bildiği gibi Belçika'nın bu konudaki dış politikası çok açık. Bu da bizim Türkiye için iyi bir haber. Belçika sürekli Türkiye'nin yanında oldu, gelecek dönemde de yanında olacağını ümit ediyorum.'' Kır, Belçika'daki ikinci kuşak Türk vatandaşlarının önemli sorunlarından birinin lisan olduğuna işaret ederek, bu sorunun zamanla aşıldığını kaydetti. 
     
</TEXT>
</DOC>
