<DOC>
<DOCNO> 291189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur05.html </URL>
<DATE> 2004/11/22/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
ÖSS'ye başvurular başladı... 
</HEADLINE>
<TEXT>

     Üniversitelere öğrenci yerleştirmek amacıyla düzenlenen Öğrenci Seçme Sınavı'na ÖSS başvurular bugün başladı. 
     Meslek yüksekokullarına sınavsız geçiş hakkından yararlanmak isteyen meslek lisesi mezunu adaylar da, ÖSS formuyla başvuru yapabilecekler. 
     ÖSS'ye Türkiye Cumhuriyeti veya Kuzey Kıbrıs Türk Cumhuriyeti uyruklu olanlardan şu koşullardan birini taşıyanlar başvurabilecek 
     - 2004-2005 eğitim-öğretim yılında ortaöğretim kurumlarından lise ve dengi okullar ile Açıköğretim Lisesi son sınıfında okumakta olanlar, - Ortaöğretim kurumlarının son sınıflarında beklemeli durumda olanlar, - Ortaöğretim kurumlarının dışarıdan bitirme sınavına girenler, - Ortaöğretim kurumlarından mezun olanlar, - Ortaöğrenimlerini yabancı ülkelerde yapanlardan durumları bu 4 koşuldan birine uyanlar. 
     
     ÜCRETLER 
     Halen öğrenim gören adaylar, başvurma belgesi ve kılavuzu öğrenim gördükleri okul müdürlüklerinden, mezun adaylar ise herhangi bir lise müdürlüğünden veya ÖSYM Sınav Merkezi yöneticiliklerinden 4 milyon lira karşılığında alabilecekler. 
     Sadece ÖSS'ye girecek adaylar sınav ücreti olarak 40 milyon lirayı, bankaya yatıracaklar. Yalnız sınavsız geçiş için başvuracak adaylar ise 6 milyon lira ödeyecekler. Adaylar, ücretlerini, Yapı ve Kredi Bankası, Türkiye Halk Bankası, Ziraat Bankası ve Türkiye Vakıflar Bankası şubelerinden birine T.C kimlik numaralarını söyleyerek yatırabilecekler. 
     Sadece sınavsız geçiş ücreti yatıran adaylar başvuru süresi içinde ÖSS'ye girmeye karar verirlerse, bankaya 34 milyon lira fark yatırabilecekler. 
     Bu arada, üniversitelerin yabancı dil ile ilgili bölümlerinde okumak isteyen adayların, Yabancı Dil Sınavı'ndan YDS önce, 19 Haziran 2005 Pazar günü yapılacak ÖSS'ye girmesi gerekiyor. Bu yüzden YDS'ye girecek adaylar, Nisan 2005'te 40 milyon lira daha ödeme yapacaklar. YDS, 26 Haziran 2005 Pazar günü yapılacak. 
     
     FOTOĞRAF 
     Adaylar, başvurma belgesini kılavuzdaki açıklamalara uygun dolduracaklar. 
     Adayların, ÖSS Kayıt Kartı'na yapıştıracakları fotoğrafın ''cepheden, son 6 ay içinde, başı açık, adayı kolaylıkla tanıtabilecek şekilde çekilmiş ve net'' olması gerekiyor. Numaralı bile olsa camları renkli gözlükle çekilmiş fotoğraflar kesinlikle kullanılmayacak. Gözlük camı renkli ise bu adaylar gözlüklerini çıkararak fotoğraf çektirecek. 
     Fotokopi, bilgisayar ve benzeri yollarla çoğaltılmış fotoğraflar da kullanılmayacak. 
     Veriler bilgisayar ortamına aktarılacağı için fotoğrafların ''çok koyu ve arkadan ışık verilerek çekilmiş olmaması'' gerekiyor. Fonun, beyaz veya sarı olması tavsiye ediliyor. 
     Adaylar, başvurma belgesini, kılavuzda belirtilen esaslara göre doldurduktan sonra sınav ücretini yatırdıklarını gösterir dekontla birlikte formu aldıkları yere teslim edecek. 
     Başvurma süresi, 6 Aralık Pazartesi günü mesai saati bitiminde sona erecek. 
     
     BAŞVURULAR HANGİ DURUMDA GEÇERSİZ 
     Adayların başvuruları, şu durumlarda geçersiz sayılacak 
     - T.C Kimlik Numarası başvurma belgesine doğru yazılıp kodlanmamışsa, - Aday Bilgi Formu kısmında istenen bilgiler tam olarak, kurşunkalemle yazılıp kodlanmamışsa, - Başvurma belgesinin çeşitli kısımlarına yazılan kimlikle ilgili bilgilerde eksiklik ya da tutarsızlık varsa, - Kayıt kartının arka yüzünde ayrılan yere açık adres yazılmamışsa, - Başvurma belgesi aday tarafından imzalanmamışsa, - Kayıt kartına, son 6 ay içinde başı açık, adayı kolaylıkla tanıtabilecek şekilde çekilmiş bir fotoğraf yapıştırılmamışsa veya yapıştırılan fotoğraf, kılavuzda açıklanan nitelikleri taşımıyorsa, - Sınav veya sınavsız geçiş başvuru ücretinin yatırıldığına dair banka dekontu eksikse, - Kayıt kartı üzerinde belirtilen ''onay'' yaptırılmamışsa, - Kılavuzda belirtilen özel durumlar dışında, başvuru belgesi bir lise veya dengi okulu müdürlüğüne ya da ÖSYM Sınav Merkezi Yöneticiliği'ne teslim edilmeyip yurtiçinden postayla gönderilmişse, - Başvuru belgesi, belirlenen süre içinde teslim edilmemişse, - Birden fazla başvuru belgesi teslim edilmişse. 
     
</TEXT>
</DOC>
