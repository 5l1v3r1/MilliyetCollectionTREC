<DOC>
<DOCNO> 280421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur06.html </URL>
<DATE> 2004/10/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Karateci turist kızkardeşler, kapkapçıyı evire çevire dövdü... 
</HEADLINE>
<TEXT>

     DHA 

ANTALYA'ya tatil için gelen karateci 2 Alman kız kardeş, çantalarını kapıp kaçmaya çalışan zanlıyı yakalayıp evire çevire dövdü. Zanlı Cemal Balcı'yı karateci kardeşlerin elinden vatandaşlar kurtardı ve polise teslim etti. 
     Kazım Özalp Caddesi'nde yürüyen 25 yaşındaki Katherina Simis ve kardeşi 23 yaşındaki Christina Simis'e arkadan yaklaşan 22 yaşındaki Cemal Balcı, Katherina'nın çantasını kaparak kaçmaya başladı. 
     İki kızkardeş hemen Balcı'nın peşine düştü. Vatandaşların şaşkın bakışları arasında kapkaççıyı kovalayan abla- kardeş, Balcı'nın üzerine atlayarak etkisiz hale getirdi. Çantalarını aldıktan sonra kapkaççıyı dövmeye başlayan karateci kardeşler, vatandaşların araya girmesiyle sakinleşti. 
     Kapkaç zanlısı 22 yaşındaki Balcı, olay yerine gelen polis ekiplerine teslim edildi. Öfkeleri dinmeyen Alman kız kardeşler, polisle de tartıştı. Şarampol Polis Merkezi'ne götürülen zanlı ve Alman turistlerin ifadeleri alındı. Katherina ve Christina Simis kardeşler, polis merkezinden ayrılırken, Cemal Balcı gözaltına alındı. 
     Alman kız kardeşler, ülkelerinde 3 yıl karate eğitimi aldıklarını anlattı. Olayın şokunu uzun süre üzerinden atamayan Christina Simis, yaşadıklarına inanamadığını söyledi. Kentin en işlek caddesinde ve kalabalık ortasında saldırıya uğradıklarını söyleyen Christina Simis, "Sporcu olmasak, kapkaççıyı yakalayamazdık. Bütün paramız ve pasaportlarımız ablamın çantasındaydı. Onu az bile dövdük'' diye konuştu. 

     
</TEXT>
</DOC>
