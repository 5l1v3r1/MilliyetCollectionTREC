<DOC>
<DOCNO> 268120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun52.html </URL>
<DATE> 2004/09/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Güzelyurt'ta ayin başladı... 
</HEADLINE>
<TEXT>

     Züleyha Karaman bildiriyor 
Kıbrıslı Rumların Güzelyurt'taki Ay Mamas Kilisesi'nde düzenlediği ayin başladı. 
     KKTC hükümetinin verdiği izinle Rumlar 30 yıl sonra Ay Mamas Kilisesi'nde ayin düzenliyor. 
     Yoğun güvenlik önlemleri alan polis, kilise avlusuna giren herkesin üzerini tek tek aradı. 
     Bu arada, ayine katılan Rum yönetiminin eski lideri Glafkos Klerides'in kızı Keti Klerides, ayini ''çok duygusallaştırıcı ve hissi bir olay olarak gördüğünü'' söyledi. 
     ''Kilisenin 30 yıl sonra bir ayin için kullanılışının Kıbrıslı Rumlar için çok anlamlı olduğunu'' ifade eden Keti Klerides, Güzelyurt'ta yaşayanların ayine destek vermesinin ayrı bir anlamı olduğunu kaydetti. 
     ''Barışa giden yol çok zor bir yoldur'' diyen Klerides, her zaman, barış yoluna engel çıkarmak isteyen fanatiklerin olabileceğini belirterek, Kıbrıslı Türklerin ve Kıbrıslı Rumların dış güçlerin etkisinde kalarak, aksi bir şey yapmayacağını gösterdiğini söyledi. 
     KKTC Başbakanı Mehmet Ali Talat'ın ayini desteklemesinin çok önemli olduğunu ve Talat'ın güvenliği artırdığını dile getiren Keti Klerides, ''Bu olay barış için uğraşanları güçlü duruma getirecektir'' dedi. 
     Keti Klerides, babası Glafkos Klerides'in, rahatsızlığı nedeniyle ayine katılamadığını da belirtti. 
     
</TEXT>
</DOC>
