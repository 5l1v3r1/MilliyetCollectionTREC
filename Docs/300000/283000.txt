<DOC>
<DOCNO> 283000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/dunya/adun.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Medyanın seçimi Kerry 
</HEADLINE>
<TEXT>


The Washington Post gazetesi de Bush'a karşı Kerry'yi desteklediğini açıkladı. Kerry'yi destekleyen gazetelerin tirajı 10.6 milyon iken, Bush yanlılarınınki 6.6 milyonda kalıyor 

DIŞ HABERLER SERVİSİ 


ABD'nin etkili yayın organları, 2 Kasım'daki başkanlık seçimlerine 10 günden az bir süre kala, kartlarını birer birer açmaya başladı. Ülkenin en saygın gazetelerinden New York Times'ın önceki pazar günü Demokrat başkan adayı John F. Kerry'yi desteklediğini ilan etmesinin ardından, ülkenin bir diğer saygın gazetesi Washington Post da dünkü sayısında Demokratik Parti'nin adayını desteklediğini duyurdu. Yapılan hesaplar medyanın Beyaz Saray'da, ikinci kez seçilmek için mücadele eden ABD Başkanı George W. Bush yerine Kerry'yi görmek istediğini ortaya koydu. 

'Başkanlık için Kerry' 
Washington Post Kerry'ye desteğini ilan ettiği "Başkanlık için Kerry" başlıklı duyurusunda, Demokrat adayın zekası ve açık görüşlülüğüyle ABD'ye liderlik etmek için Bush'tan daha güçlü bir lider olduğu vurgulandı. 
Washington Post, Kerry'nin federal bütçeyi Bush'tan daha sorumlu bir şekilde yönetebileceğini, sağlık, çevre ve sivil özgürlükler konularında daha başarılı olabileceğini vurguladı. Gazete, dış tehditleri bilen Kerry'nin, Irak'ın inşasında daha başarılı olacağını da savundu. 
Daha önce Irak'a savaş açılması kararını destekleyen Washington Post, Bush'u, Saddam Hüseyin devrildikten sonra olacakları hesaplayamamakla suçlamıştı. Washington Post, 2000'deki başkanlık seçimlerinde Demokratların adayı Al Gore'u desteklemişti. 
ABD'de medya sektöründen haberlere yer veren "Editor and Publisher" dergisinin hesabına göre, Kerry'yi destekleyen gazetelerin sayısı 66, Bush'u destekleyenlerin sayısıysa 57. New York Times dahil Kerry'yi destekleyen gazetelerin toplam tirajı 10.6 milyon, Bush'u destekleyen gazetelerinse tirajı 6.6 milyon. 


</TEXT>
</DOC>
