<DOC>
<DOCNO> 284948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonyas08.html </URL>
<DATE> 2004/10/31/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kurtlar İmparatorluğu'ndaki kartal başı, Uçhisar Kalesi'nde sergileniyor 
</HEADLINE>
<TEXT>

     Final sahneleri Nevşehir'in Uçhisar Beldesi'nde çekilen ''Kurtlar İmparatorluğu'' filminde kullanılan kartal başı, beldedeki tarihi Uçhisar Kalesi'nde sergileniyor. 
     Uçhisar Belediye Başkanı Mustafa Zühal, AA muhabirine yaptığı açıklamada, Fransız yazar Jean Christophe Grange'in 'Kurtlar İmparatorluğu' isimli kitabından sinemaya uyarlanan ve ünlü Fransız aktör Jean Reno'nun başrol oynadığı Kurtlar İmparatorluğu filminin bazı sahnelerine ev sahipliği yapmanın mutluluğunu yaşadıklarını söyledi. 
     Birçok ülkede 2005 yılı Nisan ayında vizyona girecek olan filmde kullanılmak üzere Uçhisar Kalesi'ne yerleştirilen kartal başının kalede sergilendiğini ve yoğun ilgi gördüğünü belirten Zühal, şöyle dedi 
     ''Filmin final sahnesinde suçluların peşinde olan komiser Jean- Louis Schiffer karakterini canlandıran Jean Reno'nun içine saklanıp suçlulara karşı amansız mücadele verdiği kartal başı, sergilemeye alındı. Sert köpükten yapılmış 150 kilogram ağırlığındaki kartal başı, turistlerin yoğun ilgisini çekiyor. Böylece beldemizin tanıtımını da yapmış oluyoruz.'' 
     
     BAŞKAN DA GALAYA DAVETLİ 
     Uçhisar Belediye Başkanı Mustafa Zühal, ayrıca çekimleri Paris, İstanbul ve Kapadokya bölgesinde yapılan filmin Paris'de yapılacak gala gecesine kendisinin de davet edildiğini belirtti. 
     Fransız Gomon firmasının prodüktörlüğünde gerçekleştirilen Kurtlar İmparatorluğu isimli filmin gala gecesi için firma yetkililerinden davet aldığını bildiren Zühal şunları söyledi 
     ''Kapadokya bölgesi ve beldemizin tanıtımı için, gala gecesi büyük bir tanıtım fırsatı olacak. Daha şimdiden tanıtım araçlarının hazırlıklarına başladım. Bölgeyi tanıtıcı 2 bini aşkın yayını da beraberimde götürüp Fransızlara dağıtacağım.'' 
     
</TEXT>
</DOC>
