<DOC>
<DOCNO> 252438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/soneko26.html </URL>
<DATE> 2004/07/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ülker Hero'ya satış iddiası doğru değil 
</HEADLINE>
<TEXT>

     Ülker Gıda, Ülker Bebe Bisküvisi'nin isim hakkının İsviçre'li Hero'ya satıldığı iddiasının doğru olmadığını bildirdi. 
     Ülker Gıda, şirketle ilgili basında çıkan habere ilişkin Borsa'ya açıklama gönderdi. Türkiye'de bebek maması üretimine yönelik bir tesis kurulması ve bu tesiste üretilecek bebek maması ürünlerinin Türkiye'de ve yurtdışı pazarlarda satışını kapsayan bir ortak girişim joint venture anlaşmasının Temmuz 2002 tarihinde Hero Gıda Grubu ile Yıldız Holding arasında yapıldığı hatırlatıldı. 
     Bu anlaşma çerçevesinde Hero Grubu şirketlerinden Hero Nederlands B.V., Yıldız Holding ve Ülker Gıda'nın ağırlıklı iştirakı olan Birlik Pazarlama A.Ş. ortaklığında, Hero Gıda Sanayi ve Ticaret A.Ş. unvanlı şirket kurulduğu kaydedilen açıklamada, Ankara Esenboğa yolu üzerindeki fabrikasında yatırımlarını tamamlayan şirketin üretime ve satışa başladığı, fabrikanın resmi açılışının da 12 Temmuz'da yapılmasının planlandığı bildirildi. 
     Hero Gıda'nın şirkete başvurarak Ülker Bebe Bisküvisi çeşitlerinin de ortak girişim kapsamına alınmasını ve bu ürünlerin yurtiçi ve yurtdışı satış, pazarlama ve dağıtımının münhasıran kendileri tarafından yapılmasını talep ettiği belirtilen açıklamada, görüşmelerin devam ettiği duyuruldu. 
     Açıklamada, ''Haberde belirtilen şirketimizin Ülker Bebe Bisküvisi'nin isim hakkını İsviçre'li Hero'ya sattığı hususu gerçek olmayıp, zaten Ülker Bebe Bisküvisi markası şirketimize ait değildir. Fakat Ülker markası Yıldız Holding A.Ş.'ye aittir'' denildi. 
     
</TEXT>
</DOC>
