<DOC>
<DOCNO> 271103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/yguven.html </URL>
<DATE> 2004/09/12/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Ne oldi sağa 
</HEADLINE>
<TEXT>



Trabzonspor'u nasıl bilirsiniz .. Parmak çıtırdatır gibi futbol oynayan, istediğini söke söke alan, takım gibi bir takım değil mi Değildi Denizli'de... Koskoca bir ilk yarıda tek top yapamadı ligin zirvesindeki Trabzonspor. Hüseyin'in bir iki adam kaçırması dışında bir kere dikine gidemedi. Bir kere doğru dürüst kanatlara inemedi. Yan toplarla oyalandı, rakibi seyretti. Peki neden İşte tam burada Denizlispor'un ve onun Trabzon'u çok iyi tanıyan hocası Giray Bulak'ın hakkını vermek lazım. Önce orta beşliyle kilitledi Denizlispor, konuğunu. Orta sahaya prangaladı. O kadar ki, Trabzonspor defansından top çıkaramadı bazen. Bunu kimse dört haftadır takımda olan Tayfun'un kulübede kalmasına, Yattara'nın havalanmasına, üç futbolcunun milli takım yorgunluğuna falan bağlamasın. Bu başka türlü bir durgunluktu ve nedeni beyinlerde olmalıydı. 
Kabus gibi ilk yarıydı Trabzonspor'unki... Kimbilir belki de Fenerbahçe'nin Karadeniz galibiyetine kafayı takmışlardı. Aslında şansları da vardı. Denizlispor'un Yattara'sı Ömer Rıza sakat olmasaydı Timuçin'in, Ersan Martin'in kaçırdığı gollerden birine imzasını koyabilirdi. Maçın 10. dakikasından itibaren sesi kısılan Ziya Doğan'ın duyulmayan çığlıkları Hüseyin'in Gökdeniz'i kaçırması içindi ama, Gökdeniz kolay kolay adım atamıyordu ki... Diğer kanatta Lee, bırakın çizgiye yaklaşıp, orta yapmayı rakip sahaya ancak iki üç kere gidebildi. Ümitler ikinci kırk beşteydi. 
Yani en azından ümit vardı. Kimbilir belki de ilk yarı boyunca UEFA için defans provası yapmıştı Ziya Doğan. Çünkü bu takımda Fatih ve Gökdeniz vardı. Bu takımın şampiyonluk planları vardı. UEFA ümitleri vardı. Rakibi akıllı ve dirençli oynasa da bu kadar sıradanlaşamazdı. Nitekim öyle oldu. 59. dakikada, maçın başından beri coşkulu tavrı ile takımını motive eden Denizli kalecisi Hamidio biraz da faul kokan bir pozisyonda topu elinden kaçırınca Gökdeniz'in fırsatçılığı Trabzon'u galibiyete taşıdı. Ardından Mehmet Yılmaz çıktı, Hasan Üçüncü girdi, Fatih ve Gökdeniz ikili forvet haline geldi. Ödülü Fatih Tekke'nin ikinci golü oldu. Gecikmiş bir Trabzonspor vardı sahada ama geç de olsa toparlanması futbolun mantığı olduğunu kanıtladı. Daha iyi olan takım, sallansa da yıkılmadı... Ayakta kalınca istediğini söktü aldı. 


</TEXT>
</DOC>
