<DOC>
<DOCNO> 250381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/dunya/axdun01.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan askeri de modaya uydu 
</HEADLINE>
<TEXT>


ABD'nin eğittiği Afgan askerleri, 4 Taliban militanının başını kesti 

DIŞ HABERLER SERVİSİ 


Önce Irak'taki direnişçiler Amerikalı bir rehinenin kafasını uçurup görüntülerini internette yayımladı. Ardından Suudi Arabistan'da El Kaide bağlantılı teröristler Amerikalı Paul Marshall Johnson'ı aynı şekilde öldürdü. Önceki gün yine Irak'ta G. Koreli rehine Kim Sun - il'in kafası kesildi. Kelle uçurma vahşetinin son örneği ise önceki gün Afganistan'da ortaya çıktı. Zabul bölgesinde ABD tarafından eğitilen Afgan ordusundan bir asker ve bir çevirmenin Taliban güçleri tarafından kafalarının kesilmesi üzerine intikam ateşiyle yanan Afgan askerleri, yakaladıkları 4 Taliban'ın başını keserek gövdesinden ayırdı. 
İnsan Hakları İzleme Örgütü, 4 Taliban'ın düzenli ordu birliklerince kafasının kesilmesinin savaş suçu olduğunu ve bunu yapan askerlerin yargılanması gerektiğini bildirirken, Afganistan'daki ABD birliklerinin sözcüsü Yarbay Tucker Mansager, olayı doğrulayacak bilgilere sahip olmadığını söylemekle yetindi. Ancak Afgan Savunma Bakanlığı Sözcüsü Muhammed Zahir Azimi, Afgan askerlerinin uluslararası hukuka saygılı olacak şekilde eğitildiklerini, yaralı düşman askerlerinin tedavi edimeleri için bile duyarlılık gösterdiklerini ileri sürdü. 
Bu arada, Güney Koreli 33 yaşındaki çevirmen Kim Sun - İl'in başının kesilmesi ülkede şaşkınlık ve korku yaratırken, ailesi hükümete ateş püskürdü. 


</TEXT>
</DOC>
