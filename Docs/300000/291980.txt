<DOC>
<DOCNO> 291980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun29.html </URL>
<DATE> 2004/11/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Avusturya Cumhurbaşkanı Fischer Ucu açık müzakere haksızlıktır 
</HEADLINE>
<TEXT>

     Avusturya'nın başkenti Viyana'da bulunan eski Başbakan Mesut Yılmaz'ı kabul eden Avusturya Cumhurbaşkanı Heinz Fischer, ''AB'nin Türkiye ile ucu açık müzakere uygulamasının haksızlık olacağını'' söyledi. 
     Türkiye ile 17 Aralık'tan sonra başlaması beklenen müzakerelerin ''mutlaka tam üyelik hedefine yönelik olması gerektiğini'' belirten Cumhurbaşkanı Fischer, ''Türkiye'nin AB'nin dışında tutulmasının da büyük hata olacağını'' kaydetti. 
     Tarihi Hofburg sarayındaki makamında kabul ederek yarım saat görüştüğü Mesut Yılmaz'dan Kıbrıs konusunda da bilgi alan Fischer, Kıbrıs Rum kesiminin Türkiye'nin AB'ye tam üyeliğine engel olacağı endişesini taşıdığını söyledi. 
     Cumhurbaşkanı Fischer'e Kıbrıs konusunda detaylı bilgi veren Yılmaz, AB'nin referandum öncesi Kıbrıs Türk toplumuna çeşitli vaatlerde bulunduğunu, ancak Türk tarafının Annan planına ''evet'' demesine rağmen AB'nin bu vaatlerini yerine getirmediğini ve Türk toplumunu hayal kırıklığına uğrattığını anlattı. 
     Mesut Yılmaz, görüşmeden sonra yaptığı açıklamada, Cumhurbaşkanı Fischer'e, Türkiye'yi destekleyen ifadelerinden dolayı teşekkür ettiğini, Avusturya hükümetinin ve muhalefet partilerinin Türkiye'ye müzakere tarihi verilmesi ve tam üyeliği konusunda muhalefet rolünü üstlenmesinden duyduğu rahatsızlığı da ilettiğini söyledi. 
     Yılmaz, Cumhurbaşkanı Fischer'e ''Türkiye hakkındaki bu olumlu görüşlerini Avusturya hükümetine ve muhalefet parti liderlerine de iletmesi önerisinde bulunduğunu'' kaydetti. 
     Mesut Yılmaz, Cumhurbaşkanı Fischer ile görüşmesinden sonra Viyana'dan ayrıldı. 
     
</TEXT>
</DOC>
