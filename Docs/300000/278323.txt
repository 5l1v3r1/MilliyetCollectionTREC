<DOC>
<DOCNO> 278323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun12.html </URL>
<DATE> 2004/10/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kerry, Bush'u geçti 
</HEADLINE>
<TEXT>

     ABD'de 2 Kasım'da yapılacak başkanlık seçiminde Demokrat Parti'nin başkan adayı John Kerry, son kamuoyu yoklamasında ABD Başkanı George Bush'un önüne geçti. 
     Associated Press ajansı için Ipsos Halkla İlişkiler tarafından 4-6 Ekim arası düzenlenen kamuoyu yoklamasına göre, Kerry ile yardımcısı John Edwards, Bush ile yardımcısı Dick Cheney'in, yüzde 50'ye yüzde 46 oranıyla 4 puan önüne geçti. 
     Kerry'nin son dönemde Irak konusunda Bush karşıtı söylemlerini sertleştirmesinin ve geçen hafta Bush'la yaptığı canlı tartışmanın bunda etkili olduğu belirtiliyor. 
     Demokrat aday Kerry'nin öne geçmesindeki diğer etkenlerin, geçen hafta ekonomide alınan bazı tedbirler ve kadınların Kerry'ye desteği olduğu kaydediliyor. 
     Kerry ve Bush, televizyonlardan naklen yayınlanan tartışmalarının ikincisini bu gece yapacaklar. 
     
</TEXT>
</DOC>
