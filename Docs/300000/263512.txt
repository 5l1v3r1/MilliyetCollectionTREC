<DOC>
<DOCNO> 263512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/axspo03.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi görüşme odasına 
</HEADLINE>
<TEXT>


Galatasaray yönetimi, Gaziantepspor yenilgisinin faturasını Rumen teknik adama çıkardı. Hagi ile en kısa sürede toplantı yapılacağı ve sert uyarıların geleceği öğrenildi 

ERHAN TELLİ 


Hava tersine döndü 
GALATASARAY'DA Gaziantep deplasmanında alınan şok yenilgi, takım içindeki olumlu havayı tersine çevirdi. Sezona büyük bir moralle başlayan Sarı - Kırmızılılar'da yönetimin, Gaziantepspor karşısında kaybedilen üç puanın sorumlusu olarak Teknik Direktör Hagi'yi gördüğü öğrenildi. İkinci Başkan Ergun Gürsoy ile yönetici Fatih Gökşen'in önümüzdeki hafta içinde Rumen hoca ile bir toplantı yapacakları ve çok ciddi uyarılarda bulunacakları kaydedildi. 

Rahatsızlık duyuluyor 
YÖNETİCİLERİN orta sahaya ve sağ kanada transfer istemeyen Hagi'nin, elindeki oyuncuları kullanmaması nedeniyle rahatsızlık duydukları, yeni transfer İbrahim Yavuz, Saidou ve Volkan gibi oyuncuların kadroya dahi alınmaması karşısında da tepkili oldukları belirtildi. Hagi ile Gaziantepspor maçı sonrası biraraya gelmemeye özen gösteren yöneticilerin, Özhan Canaydın ile görüştükten sonra Rumen hoca ile toplantıya oturacakları bildirildi. 

Operasyon olabilir 
HER türlü olasılığı göz önünde bulunduran yönetimin muhtemel bir operasyona hazırlıkta olduğu da sızan haberler arasında yeralırken, Hagi'nin kaderini bundan sonraki maçların belirleyeceği öğrenildi. Yönetime yakın kaynaklardan alınan bilgilere göre, işlerin iyi gitmemesi durumunda Hagi konusunda yönetimin de ısrarcı olmayacağı, kendisi hakkındaki bu durumun farkında olan Rumen teknik adamın da büyük bir güven bunalımı yaşadığı kaydedildi. 

Tümer sesleri 

SARI - Kırmızılı takım, Gaziantepspor yenilgisinden sonra orta alanını güçlendirmek için çalışmalarını hızlandırdı. Emre ile ilgili temaslar yoğun bir şekilde sürerken genç oyuncu ikna edilmeye çalışılıyor. Bu arada Emre'nin dışında sürpriz bir isim de ortaya çıktı. Beşiktaş'da bu yıl fazla şans bulması beklenmeyen Tümer'in gündeme geldiği, bu oyuncunun da Galatasaray'da oynamaya sıcak baktığı belirtildi. 

Gallardo'ya geri dönüş 

ARJANTİNLİ yıldız Marcello Gallardo da Galatasaray'ın gündeminden düşmüyor. Yönetim, sezon sonu dizinden ameliyat geçiren ve 3 ay sahalardan uzak kalacak olan Gallardo'nun peşini bırakmıyor. Yıldız futbolcunun sağlık durumunu takip eden Cim - Bom, transferi ile üç ay uğraştıkları Gallardo'yu kadrosuna katmak için fırsat kolluyor. Galatasaray bu oyuncudan olumlu rapor alırsa yeniden düğmeye basacak. 

Moral izni 

GAZİANTEPSPOR'A karşı alınan son dakika yenilgisi sonrasında dün gece geç saatlerde İstanbul'a dönen Sarı - Kırmızılı futbolculara, iki gün hafta sonu izni verildi. Teknik Direktör Hagi'nin pazartesi günü yapılacak olan antrenmanla Rizespor maçı hazırlıklarını başlatacağı belirtildi. 

Forma krizi 

SARI-Kırmızılı futbolcular, Gaziantep'te hava sıcak olduğu için beyaz forma ile çıkmak istediler. Ancak beyaz formalar hazır olmadığı için geçen sezonun formaları giyildi. Mondragon ise kaleci kazağının kalın olması nedeni ile maça Şampiyonlar Ligi'ndeki forması ile çıktı. 

Tam destek 

LİGİN henüz ikinci haftasında sürpriz bir yenilgi ile karşılaşan ve sabaha karşı 02.00'da özel uçakla İstanbul'a oldukça moralsiz bir şekilde dönen Galatasaray kafilesini, yaklaşık 10 kişilik bir taraftar grubu karşıladı. Taraftarlar, oyunculara tezahürat yaparak destek oldular. 


</TEXT>
</DOC>
