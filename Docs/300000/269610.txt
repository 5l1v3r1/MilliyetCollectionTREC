<DOC>
<DOCNO> 269610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/magazin/amag.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu, kız istemeye gidiyor 
</HEADLINE>
<TEXT>


Oğlu Mithatcan ile Tuğçe Kazaz'ın nişanını yapmak için Ayvalık'a gidecek olan Aksu, müstakbel gelini için bir de şarkı söyledi... 

ABDULLAH MALKOÇ BEKİR SAÇAR 

Beşiktaş Kültür Merkezi tarafından organize edilen "BKM Açıkhava'da" konserleri devam ediyor. Geçen Haziran ayında 3 gece sahne alan Sezen Aksu, Eylül programında da iki gece üst üste konser verdi. Aksu'nun şarkılarıyla eğlenen hayranları, yağmura aldırış etmeden konseri izledi. Şarkı aralarında hayranlarıyla sohbet eden Aksu, oğlu Mithat Can ile sevgilisi Tuğçe Kazaz'ın yakında nişanlanacağını açıkladı. Aksu, "Ayvalık'a kız istemeye gideceğim" dedi. Aksu, daha sonra gelin adayı Tuğçe Kazaz'ın isteği üzerine "Farkındayım" isimli şarkıyı ve seyircinin isteği üzerine de "Denge" isimli şarkılarını seslendirerek konserini bitirdi. Konseri izleyenler arasında Elif Germiyanlıgil, Burcu Güneş, Esra Eron, Soner Arıca, Gülden Karaböcek ve Zeynep Mansur gibi isimler de vardı. 

Cumartesi 'söz' 
Dokuz ay önce birlikte olmaya başlayan çift, önümüzdeki hafta evlilik yolundaki ilk ciddi adımı atacak. 
Sezen Aksu, Ayvalık'ta yaşayan Kazaz Ailesi'nden kızları Tuğçe'yi oğlu Mithat Can'a isteyecek. Ayvalık'taki törene tarafların aile büyükleri katılacak. 




</TEXT>
</DOC>
