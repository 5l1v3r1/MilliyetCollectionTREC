<DOC>
<DOCNO> 257177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur24.html </URL>
<DATE> 2004/07/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Acil servis doktoruna saldırı 
</HEADLINE>
<TEXT>

     Çanakkale Tabip Odası, Çanakkale Devlet Hastanesi Acil Servisi'nde görev yapan Dr. Fatih Başıbüyük'ün nöbet esnasında hasta yakınları tarafından darp edilmesini kınadı. 
     Oda Başkanı Dr. Azem Ülkü, odada düzenlediği basın toplantısında, hekimlerin büyük fedakarlık yaparak görevlerini yerine getirmeye çalıştıklarını, ancak zaman zaman sözlü ve fiili saldırıya uğradıklarını söyledi. 
     Oda üyesi Başıbüyük'ün dün sabaha karşı nöbeti esnasında tek taraflı trafik kazası nedeniyle acil servise getirilen bir hastayı tedavi ettiğini belirten Ülkü, ''Ancak hasta yakınları tedavinin ardından hayati tehlike bulunmadığı gerekçesiyle hastalarının taburcu edilmesini kabul etmemişler ve görevli doktora saldırıda bulunmuşlardır. Bu olayı şiddetle kınıyoruz'' dedi. 
     Toplantıya katılan Dr. Başıbüyük de nöbette bir hastayı tedavi ettikten sonra, hasta yakınlarının isteğini kabul etmediği için darp edildiğini söyledi. 
     Başıbüyük, 19 Temmuz'da Acil Servis nöbeti tuttuğunu, saat 00.30 sıralarında tek taraflı trafik kazası nedeniyle acil servise başvuran Mehmet I. isimli hastanın tedavisinin saat 01.30 sıralarında tamamladığını hatırlattı. 
     Hastanın adli raporunun hazırlandıktan sonra ifadesinin alınması için emniyet yetkililerine bilgi verildiğini bildiren Başıbüyük, şunları kaydetti 
     ''Nöbetçi olarak görev yaptığım Acil Servis'e gelen hasta Mehmet I'nın tedavisinin ardından, geçirdiği kaza ile ilgili emniyet ekiplerine ifade vereceğini söyledim. Hasta yakınları ise emniyet ekiplerine ifade vermesini istemedikleri için, sabaha kadar hastanede bekletilmesini istedi. Böyle bir şeyin mümkün olamayacağını belirtince hasta yakını üç erkek ve bir bayanın sözlü ve fiili tacizine uğradım.'' Hekim olarak insanlara hizmet için çalıştıklarını vurgulayan Dr. Başıbüyük, hastaya her türlü yardımda bulunduğunu, ancak karşılığında hasta yakınlarından hiç beklemediği bir tepki gördüğünü söyledi. 
     
</TEXT>
</DOC>
