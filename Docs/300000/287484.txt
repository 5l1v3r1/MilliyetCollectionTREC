<DOC>
<DOCNO> 287484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo06.html </URL>
<DATE> 2004/11/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Konyaspor ara transferi bekliyor 
</HEADLINE>
<TEXT>

     Kadro sıkıntısı nedeniyle Beşiktaş maçı kadrosuna 17 kişi alabilen Konyaspor, ara transfer döneminde en az 4 futbolcu almayı planlıyor. 
     Konyaspor Başkan Yardımcısı Bahattin Karapınar, Süper Lig'de mücadele eden takımların başarılı olabilmesi için kadrosunu çok geniş tutması gerektiğini ifade etti. 
     Ceza ve sakatlık nedeniyle oynayamayan futbolcu sayısının artması durumunda takımların zor durumda kalabileceğini dile getiren Karapınar, Konyaspor'un kadro sıkıntısı nedeniyle bu sorunu çok sık yaşadığını söyledi. 
     Beşiktaş karşısına 17 kişilik kadroyla çıkmak zorunda kaldıklarını vurgulayan Karapınar, şunları kaydetti 
     ''Bunun cezasını zaman zaman pahalı ödüyoruz. Teknik direktör Saffet Susiç'in şimdilik bizden bir talebi yok. Eldeki imkanlarla ara transfere kadar gideceğiz. Susiç talep etmese de yönetim olarak ara transfer döneminde en az 4 futbolcu almak istiyoruz. Başarıyı istiyorsak, Süper Lig'de kalıcı ve güçlü olmayı hedefliyorsak takıma mutlaka takviye yapmak zorundayız.'' Karapınar, lige verilen aranın kendileri açısından çok iyi olacağını belirterek, bu arada eksikleri tamamlayabileceklerini sözlerine ekledi. 
     
</TEXT>
</DOC>
