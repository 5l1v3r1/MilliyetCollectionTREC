<DOC>
<DOCNO> 250026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur08.html </URL>
<DATE> 2004/06/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Maltepe'de şüpheli paket fünyeyle patlatıldı 
</HEADLINE>
<TEXT>

     Maltepe'de bir üstgeçide asılan pankartın yanındaki şüpheli paket, fünye kullanılarak kontrollü bir şekilde patlatıldı. 
     AA muhabirinin aldığı bilgiye göre, E-5 Karayolu Kasırcılar Üstgeçidi'ne yasadışı bir örgüt tarafından bir pankart asıldığı ve yanına bomba süsü verilmiş bir paket bırakıldığı farkedilince, çevrede güvenlik önlemi alınarak, yol çift yönlü olarak trafiğe kapatıldı. 
     Olay yerine gelen bomba uzmanları, bomba görüntüsü verilen şüpheli paketi fünye kullanarak kontrollü bir şekilde patlattı. Patlama sonucu, paketin içinde herhangi bir patlayıcı madde olmadığı anlaşıldı. 
     Bunun üzerine pankartı üstgeçitten indiren polis, yaklaşık yarım saat kapalı kalan yolu yeniden ulaşıma açtı. 

     
</TEXT>
</DOC>
