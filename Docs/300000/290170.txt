<DOC>
<DOCNO> 290170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy01.html </URL>
<DATE> 2004/11/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Rapor alamazsa Erbakan müzakere sürecinde hapse girecek 
</HEADLINE>
<TEXT>

     Kapatılan RP'nin kayıp trilyonları davasından mahkumiyeti nedeniyle yatacağı hapis cezasını bir yıl süreyle erteleyen raporunun süresi dolarken, Necmettin Erbakan yeni bir rapor alamaması ya da hükümetin bir düzenleme yapmaması halinde AB ile müzakere süreciyle birlikte cezaevine girecek. 
     Necmettin Erbakan, RP'nin kayıp trilyonları davasından aldığı 2.5 yıl ağır hapis ve siyaset yasağı cezasının kesinleşmesi üzerine geçtiğimiz yıl cezaevine girmekle karşı karşıya kalmıştı. AKP'nin "Erbakan'a özgü" bir düzenlemeye de yanaşmaması üzerine Erbakan hapse girmemek için çareyi sağlık raporu almakta bulmuştu. Erbakan, tekerlekli sandalye ile gittiği Ankara Numune Eğitim Araştırma Hastanesi'nden "Cezaevinde yatmasına engel sağlık sorunları bulunduğunu" gösteren 1 yıllık bir rapor almıştı. Erbakan'ın 2.5 yıllık ceza karşılığı yatacağı hapis, bu rapor üzerine savcılık tarafından 1 yıl süreyle ertelenmişti. 
     Erbakan'ın raporunun süresi 23 Aralık tarihinde sona erecek. Erbakan bu tarihe kadar yeni bir rapor alamaması halinde cezaevine girecek. Yeni bir rapor da Erbakan'ı cezaevinden yine belli bir süre için kurtaracak. 
     Erbakan'ı cezaevine girmekten kurtaracak ikinci formül ise hükümetin TBMM'de beklemeye aldığı Yolsuzlukla Mücadele Yasa tasarısını çıkarması halinde yaşama geçebilecek. 
     Erbakan, rapor alarak cezaevine girmekten kurtulduğu 1 yıl süresince kurmayları aracılığıyla AKP ile bu düzenlemenin gerçekleşmesi için görüşmeler yürüttü. Ancak Erbakan ve kurmayları şu ana kadar AKP'yi iknada başarılı olamadı. 
     Kalan sürede AKP'nin tasarıyı yasalaştırması halinde Erbakan'ın cezaevine girmekten kurtulması için yol açılabilecek. 
     AKP ile Erbakan'ın yararlanacağı tasarının yasalaştırılması konusundaki pazarlıklar devam ettiği için Saadet Partisi'nin bu haftasonu için planlanan büyük kongresi de ertelendi. Yasal süreler aşılmasına ve Yargıtay Cumhuriyet Başsavcılığı'nın uyarılarına karşın Erbakan'ın cezasının kalkarak partinin başına geçeceği beklentisiyle partinin kongresi sürekli erteniyor ve parti Recai Kutan'ın Genel Başkanvekilliğinde "genel başkansız" olarak yoluna devam ediyor. 
     
</TEXT>
</DOC>
