<DOC>
<DOCNO> 289360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas11.html </URL>
<DATE> 2004/11/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Dikkat Uzun süre bilgisayarda çalışmak katarakta neden olabilir 
</HEADLINE>
<TEXT>

     Bilgisayar karşısında uzun saatler geçirmenin miyop olanlarda katarakt riskini artırabileceği bildirildi. 
     Japon bilim adamları tarafından yapılan ve İngiltere Oftalmoloji tıp dergisinde yayımlanan araştırmada, bilgisayar karşısında uzun süre geçiren miyop kişilerde, kataraktla ilgili olduğu sanılan görme bozuklukları geçirme tehlikesinin artabileceği belirtildi. 
     Tokyo'daki Toho Tıp Üniversitesi'nden doktor Masayuki Tatemiçi, Japonya'da 10 bin işçinin rutin sağlık kontrolleri için seçildiğini, bu kişilere anket uygulanarak bilgisayar karşısında kaç saat geçirdiğinin ve herhangi bir göz sorununun olup olmadığının sorulduğunu söyledi. 
     Araştırmaya katılanlarının yaş ortalamasının 43 olduğunu belirten Tatemiçi, katılımcıların yüzde 5'inde göz sorunları olduğunun tespit edildiğini, daha sonra yapılan ayrıntılı testlerde ise bu kişilerin üçte birinde katarakt belirtisinin görüldüğünü ifade etti. 
     Japon bilim adamları, uzağı göremeyenlerde, uzun süre bilgisayarda çalışmakla katarakt olma arasında bağlantı görüldüğünü belirterek, miyop olanlardaki optik sinirlerin, gözleri normal olanlara göre bilgisayar stresine daha hassas olduğuna inandıklarını söylediler. 
     Göz merceğinin saydamlığını yetirmesiyle ortaya çıkan katarakt göze perde inmesi olarak biliniyor. Katarakt önemli görme bozukluklarına da yol açabiliyor. 
     
</TEXT>
</DOC>
