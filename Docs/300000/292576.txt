<DOC>
<DOCNO> 292576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/yazar/pulur.html </URL>
<DATE> 2004/11/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yoksa Avrupa kıvırıyor mu 
</HEADLINE>
<TEXT>


PERŞEMBE gecesi televizyonlarda son haberleri dinlerken "Tamam, kıvırıyorlar " dedik ve kendi kendimize sorduk 
"Bakalım, yarın gazeteler hangi başlıklarla bu haberi verecek " 
Sabah hemen bütün gazetelere baktık, bazıları utanmasa, haberi görmeyecekler, eee, ne de olsa serde "Avrupaseverlik " var, "Ayıp olur, moral bozmayalım " demişlerdir herhalde... 
Haberin en doğru, en gerçek başlığı MİLLİYET'teydi 
"AB yan çiziyor" 
Bir habere anlamına bu kadar uygun başlık atılamazdı... 

OLDU mu şimdi 
Millet burada yatağını, yorganını dürmüş, tahta bavulunu iple bağlamış, Avrupa seferine çıkmaya hazır, küffara savlet eden ecdat gibi... 
Kimine göre bütün fabrikalar kapılarını açmış, onları bekliyor, kimine göre bütün sarışınlar etek sıyırmış "kara bıyıklıları" bekliyor, kimi de Türkiye'de kasalarını açmış Avrupa'dan gelecek paraları bekliyor. 
Elin Avrupalısı, bunları bir kenara itmiş, yüzlerine bile bakmıyor, birtakım kanunlar sıralıyor, bunları çıkarın, diyor. 

ALLAH Allah, ne bitmez tükenmez uyum kanunlarıymış bunlar Çıkardık çıkardık bitmedi, adamların gözü doymuyor... 
Avrupalı olmanın şartlarından biri, egemenliğin bir ölçüde devredilmesi değil mi O halde kolayı var, Millet Meclisi'nin yasama yetkisini Avrupa'ya veririz, onların kararı kanun olur çıkar... 
Şartlardan biri de Kıbrıs Rumlarını Türkiye'nin tanımasıymış... 
Fesuphanallah, anlatamadık, gitti... 
Kıbrıs Mıbrıs kalmadı bitti Denktaş'ı Annan'a sattık, o defteri kapadık, adamlar hala "Rumları tanıyın " diye tutturmuşlar... 

BAKIN, hep söylüyoruz ama dinleyen yok, bu iş çorap söküğü gibi gelecek. Önce Kürtler, azınlıklar, sonra Ermeniler, Ege Denizi... İstikamet belli, hedef belli Senaryonun adı Sevr'e doğru, hazır olun 
Biz sanıyoruz ki konuşarak, görüşerek, haklı olduğumuza herkesi inandırarak bu işleri çözebiliriz. 

Bir örnek... 
YIL 1896, İstanbul Ermenileri ayaklanır, Sultanahmet'te toplanır, Galata'ya geçerler, müdahale eden bir jandarma subayını öldürürler, Bankalar Caddesi'ndeki Osmanlı Bankası'nı basarlar, halk siner, seyreder, Tophane'deki kayıkçılar, hamallar, çımacılar sopalarını kaptıkları gibi ayaklananların arasına dalarlar, kan gövdeyi götürür. 
Ertesi gün Avrupa devletlerinin elçileri saraya giderler, şikayetçidirler, Abdülhamit onları dinler, hiç ses çıkarmaz, "Beni takip etsinler " der bir odanın kapısını açar, içerideki silahları elçilere gösterir 
"Bu silahları Ermeni yurttaşlarım kullandı, benim memleketimde bu silahları yapan fabrika yok " 
Sonra, bir başka kapıyı açar, içerisi sopa doludur 
"Bunları da Türk vatandaşlarım kullandı, bu odunlar benim memleketimin ormanlarına aittir." x 

BU neyi gösteriyor 
Bu, haklı olmanın yetmediğini gösteriyor... 
Güçlü olmak, kuvvetli olmak lazım... 
IMF'ye teslim olan bir ülke de ne kadar güçlü olabilirse... 

x Ey Vatan Arkadaşlar Uykularından Uyansın Yazan E. General Osman Pamukoğlu . "Unutulanlar Dışında Yeni Bir Şey Yok"un yazarı. İnkılap Kitabevi. 



</TEXT>
</DOC>
