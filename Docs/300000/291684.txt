<DOC>
<DOCNO> 291684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun15.html </URL>
<DATE> 2004/11/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ukrayna'da resmi seçim sonuçları bugün açıklanıyor 
</HEADLINE>
<TEXT>

     Ukrayna'da devlet başkanlığı seçimini kazandığını ileri süren muhalefetin adayı Viktor Yuşçenko'nun müttefiklerinden milletvekili Mikola Tomenko, Devlet Başkanı Leonid Kuçma ile sadece iktidarın barışçı olarak Yuşçenko'ya devri konusunu görüşebileceklerini söyledi. 
     Tomenko, başkent Kiev'de binlerce göstericinin önünde yaptığı açıklamada, ''Biz sadece Kuçma'nın iktidarı Yuşçenko'ya barışçı olarak devretmesi konusunu görüşmeye hazırız'' dedi. 
     Tomenko ayrıca, ''Rusya yanlısı Başbakan Viktor Yanukoviç ve etrafındaki insanlarla hiçbir görüşme yapmayacaklarını'' da belirtti. 
     Devlet Başkanı Kuçma, dün gece bütün tarafları görüşmeye çağırmış, muhalefet de görüşmelere katılacağını bildirmişti. 
     Kuçma'nın basın danışmanı Olena Gromnitskaya ise Kuçma ile muhalefet arasında bir görüşme olacağı konusunda bilgisi olmadığını söyledi. 
     Bu arada, Seçim Komisyonu resmi seçim sonuçlarını TSİ 16.00'da açıklayacağını bildirdi. 
     Seçim sonuçlarının resmen açıklanmasıyla polisin Kiev'de gösteri yapan muhaliflere yönelik hızlı ve sert bir müdahale yapabileceği belirtiliyor. 
     Seçim Komisyonu'nun iki üyesi ise diğer 13 üyeyi, seçim sonuçlarının resmiyet kazanmaması için nihai tutanağa imza atmamaya çağırdı. 
     
     BAŞBAKAN ''OLAĞANÜSTÜ BİR ŞEY YOK'' 
     Öte yandan, Başbakan Viktor Yanukoviç, muhalefetin sokaklarda gösteri yapmasını gerektiren bir şey göremediğini söyledi. 
     Yanukoviç, kabine toplantısında yaptığı konuşmada, ''Bugün insanların sokaklara çıkmasının dayanağı yok'' dedi. 
     Başbakan, Kiev'deki gösterileri de hafife alarak, ''Biz normal insanlar normal olarak yaşayabilmemiz için gereken her şeye sahibiz. Olağanüstü bir şey yok'' diye konuştu. 
     
</TEXT>
</DOC>
