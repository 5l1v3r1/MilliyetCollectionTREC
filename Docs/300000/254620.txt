<DOC>
<DOCNO> 254620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur01.html </URL>
<DATE> 2004/07/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kağıthane'de polise molotofkokteylli saldırı... 
</HEADLINE>
<TEXT>

     Kağıthane'de bir ekip otomobiline molotofkokteyli atılması sonucu 3 polis hafif yaralandı. 
     Kağıthane İlçe Emniyet Müdürlüğü Ekipler Amirliği'ne bağlı 34 A 87167 plakalı ekip otomobiline, Cemal Kamacı Spor Kompleksi önünde hareket halindeyken kimliği henüz belirlenemeyen bir kişi tarafından molotofkokteyli atıldı. Molotofkokteylinin parlaması sonucu polis otomobili alev alırken, saldırgan, ekipteki polislerin ateş açması üzerine olay yerinden kaçtı. 
     Saldırıda, ekip otomobilindeki 3 polis, hafif şekilde yaralandı. Araçtaki yangın ise çevredeki vatandaşlar tarafından söndürüldü. 
     Vücutlarında yanıklar oluşan polisler, meslektaşları tarafından SSK Okmeydanı Hastanesi'ne kaldırılarak tedavi altına alındılar. 
     Bu arada, olay yeri yakınında karın boşluğundan kurşunla yaralanan Bahattin Akçay adlı bir kişi de, Şişli Etfal Eğitim ve Araştırma Hastanesi'ne kaldırıldı. 
     Ekip otomobiline düzenlenen saldırı sırasında yakında bulunduğu belirtilen Akçay'ın açılan ateş sırasında seken bir kurşunla yaralanmış olabileceği, soruşturmanın sürdüğü kaydedildi. 
     Polis, eşkali belirlenen saldırganın yakalanması için çevrede operasyon başlattı. 
     
</TEXT>
</DOC>
