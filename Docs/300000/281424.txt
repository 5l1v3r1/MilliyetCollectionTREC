<DOC>
<DOCNO> 281424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/spor/axspo01.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleyi bırakmam 
</HEADLINE>
<TEXT>


Beşiktaş'ta Cordoba ve Murat Şahin ile giriştiği yarışı kazanarak, eldivenleri eline geçiren Ramazan, "Ben bileğimin hakkıyla formayı devir aldım. Kale benimdir, benim kalacak" dedi 

SÜLEYMAN HATISARU 


İlginç itiraf 
SİYAH - Beyazlı takımın genç file bekçisi Ramazan, formayı kimseye bırakmayacağını söyledi. Ramazan, Cordoba ve Murat Şahin'e de mesaj göndererek "Ben kendi performansımla kaleyi devir aldım. Çok çalıştım, hocamın gözüne girmek için herşeyi yaptım" dedi. Yan toplarda zaafı bulunduğunu itiraf eden Ramazan, "Bunu da çalışarak kapatacağım. Datcu ve Erdinç hocam beni en iyi şekilde hazırlıyor. Cordoba ve Murat ağabeyler de çok yardımcı oluyorlar" diye konuştu. 

Gözdağı verdi 
MURAT'IN ligin başında yediği gollerde yapacağı fazla bir şeyin bulunmadığını, iyileşen Cordoba'nın ise Ankaragücü maçında kaleye geçeceği şeklinde yorumlar yapıldığını kaydeden Ramazan, "Ama artık kaleyi kimseye bırakmam. Kale benimdir, benim kalacak. Oynamazsam, tribüne çıkıp, 90 dakika boyunca takıma destek vereceğim" ifadesini kullandı. Genç kaleci, ilk maçlarda uyum sorunu yaşadıklarını, şimdi bunu çözdüklerini de sözlerine ekledi. 

Yedekler kıymete bindi 

BEŞİKTAŞ'IN teknik patronu Vicente del Bosque, farklı Diyarbakır galibiyeti sonrası yedek oyuncuları göklere çıkardı. İspanyol hoca, "Başta Emre olmak üzere, Mustafa, Fatih, Ahmed Hassan gibi sürekli oynama şansı bulamayan oyuncularımın gösterdikleri üstün performans beni fazlasıyla mutlu etti" dedi. 
BOSQUE, forma verdiği isimlerin durumlarını sürekli göz önünde bulunduracağını da vurguladı. Ankaragücü maçının oldukça zor geçeceğini ifade eden tecrübeli teknik adam, "Üst üste alınacak birkaç galibiyete çok ihtiyacımız var. Diğer takımlar da bizim gibi sıkıntılarla karşılaşabilir" yorumunu yaptı. 

Pancu yolcu 

SAKAT Pancu'nun, Fenerbahçe derbisine yetiştirilmesi için çaba sarfediliyor. Rumen yıldızın, kontrol amaçlı İsviçre'ye gideceği bildirildi. İdman eksiğini kapatmaya çalışan Tayfur'un, Ankaragücü maçıyla yeşil sahalara dönebileceği bildirildi. 

Hakem Meyer 

BEŞİKTAŞ'IN 4 Kasım'da İnönü'de oynayacağı Athletico Madrid maçı saat 20.30'da başlayacak. Karşılaşmayı Alman Florian Meyer yönetecek. Siyah-Beyazlılar, Ukrayna milli maçı arasında Lucescu'nun takımıyla bir maç yapacak. 


</TEXT>
</DOC>
