<DOC>
<DOCNO> 250992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/guncel/gun05.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada korku bitmiyor 
</HEADLINE>
<TEXT>


THY'nin tehlike atlatan Edirne, Çoruh, Aras ve Ağrı uçaklarından sonra Bergama isimli Boeing de kabin basıncı ve iniş takımlarındaki arıza nedeniyle zorunlu iniş yaptı... 

SİNAN TOROS İstanbul, SOFYA DHA 

Sofya - İstanbul seferini yapan Türk Hava Yolları'na ait Boeing 737 - 400 "Bergama" uçağı kabin basıncı ve iniş takımlarında meydana gelen arıza nedeniyle Sofya Havalimanı'na mecburi iniş yaptı. Bergama uçağı son bir hafta içinde zorunlu iniş yapmak zorunda kalan 5. THY uçağı oldu. 
Bergama uçağı önceki akşam 20.00'de Sofya Havalimanı'ndan havalandı. Uçağın tırmanışı sırasında kabin basınç kaybı ikazı alan pilotlar, geri dönme kararı alarak alçalmaya başladı. İnişe geçen uçakta bu sefer iniş takımıyla ilgili bir sorun ortaya çıktı. Sistem, iniş takımlarının tam kitleme yapmadığı ikazını pilotlara verirken, uçak Sofya Havalimanı uçuş kulesi üzerine geldi. Pilotlar, kontrolörlere iniş takımlarına bakmasını istedi. Yaklaşık bir saat havada kalan Bergama uçağı, yakıtını azalttıktan sonra Sofya Havalimanı'na indi. 
Uçaktaki 60 yolcu terminale alınırken, teknisyenler uçağı kontrol etti. Bakımdan geçilen uçağa yaklaşık 30 yolcu binmek istemedi. Uçmak isteyen yolcuları alan Bergama uçağı 24.00'te İstanbul Atatürk Havalimanı'na indi. 

Bir haftada 4 arıza 
Son bir hafta içinde THY uçaklarının arızaları şöyle 
21 Haziran İstanbul - Londra seferini yapan Boeing 737-800 tipi "Edirne" uçağının iki bilgisayarı devreden çıktı. Uçak Londra Heathrow Havalimanı'na iniş yaptı. Kontrollerde rastlanmayan arızaya, bir yolcunun cep telefonuyla yaptığı konuşmanın neden olduğu öne sürüldü.23 Haziran Antalya - İstanbul seferini yapan Airbus 310 tipi "Çoruh" uçağına, 19.25'te Antalya'dan havalandıktan sonra, 1000 metre irtifada yıldırım düştü. Yolcular büyük panik yaşarken, uçak Dalaman Havaalanı'na zorunlu iniş yaptı.24 Haziran 171 yolcusuyla İstanbul - Paris seferini yapmak üzere 08.05'te havalanan Airbus 310 tipi Aras uçağı, hidrolik sisteminde arıza nedeniyle saat 11.10'da Atatürk Havalimanı'na döndü.24 Haziran Yine aynı gün Antalya - İstanbul seferini yapan Boeing 737 - 800 tipi "Ağrı" uçağı 11.25'te 136 yolcuyla havalandıktan sonra kapı sistemindeki teknik bir uyarı üzerine 11.50'de Antalya Havalimanı'na döndü. 

</TEXT>
</DOC>
