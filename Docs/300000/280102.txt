<DOC>
<DOCNO> 280102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur11.html </URL>
<DATE> 2004/10/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Gelin- kaynana kavgası ev yıktırdı 
</HEADLINE>
<TEXT>

     
     Metin KARAKUŞ BABAESKİ Kırklareli , DHA 

     

KIRKLARELİ'nin Babaeski İlçesi Büyükmandıra Beldesi'nde gelin-kaynana kavgası sonucu 61 yaşındaki Hüseyin Esen, kendi arsasına ev yapan 39 yaşındaki oğlu Hasan Hüseyin Esen'in evini mahkeme kararıyla yıktırdı. Mahkeme kararını öğrenen Hasan Esen, evinin duvarlarını kendisi yıktı. 
     Kırklareli'nin Babaeski ilçesi Büyükmandıra Beldesi Hürriyet Mahallesi Mektep Sokak'ta oturan evli ve 4 çocuk babası Hasan Hüseyin Esen 1985 yılında 37 yaşındaki Vildan Esen ile evlendi. Hasan, 10 yıl önce babasından izin alarak evlerinin bulunduğu arsanın bir bölümüne ev yapmak için babasından izin istedi. Hüseyin Esen'in izin vermesi üzerine belediyeye başvuran Hasan Hüseyin Esen inşaat ruhsat işlemlerini tamamladıktan sonra 4 odalı bir ev yaptı. Alpullu Şeker Fabrikası'nda işçi olarak çalışan Esen'in eşi Vildan ile kayınvalidesi 61 yaşındaki Hamdiye arasında bir yıl önce tartışma çıktı. Aynı arsada iki ayrı evde oturan gelin ile kayınvalide arasındaki gerginlik sık sık kavga ile sonuçlandı. 
     Vildan eşi Hüseyin Esen'den gelinin oturduğu evi yıktırmasını istedi. Eşinin isteğini kıramayan Esen mahkemeye başvurarak oğlunun evinin yıkılması için karar aldı. Babasının mahkemeden aldığı karar karşısında şaşkına dönen oğul Esen ne yapacağını şaşırdı. 
     Alpullu Şeker Fabrikası'nda 17 yıldan bu yana işçi olarak çalışan Hasan Hüseyin Esen, "Babam, bana arsaya ev yapmam için izin vermişti. Belediyeden ruhsat alarak inşaat yaptım. Ancak, eşim ile annem arasındaki gerginlik işi bu noktaya getirdi. Karar üzerine evimin duvarlarını yıktım. Çocuklarım ve eşim ile kış aylarının başladığı bu günlerde ortada kaldık. Onumuzu kömürümüzü almıştık. Şimdi ben nereye gider, nereye ev yaparım '' dedi. 
     Olaylar üzerine baba Hüseyin Esen ise, oğlunun eşini terk etmemesi halinde kendisini evlatlıktan reddedeceğini ileri sürerek, "Eşini bıraksın o yine bizim oğlumuzdur. Gelinimiz eşime hakaret ediyor. Gelini istemiyoruz. İsterse eşini bıraksın gelsin evini yıktırmayalım'' dedi. 
     
</TEXT>
</DOC>
