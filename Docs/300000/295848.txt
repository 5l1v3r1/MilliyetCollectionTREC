<DOC>
<DOCNO> 295848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko07.html </URL>
<DATE> 2004/12/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kredi kartı harcama limitleri 40 katrilyonu aştı 
</HEADLINE>
<TEXT>

     Bankaların "sokakta tezgah açarak" dağıtmakla suçlandıkları ve bu nedenle de Bankacılık Düzenleme ve Denetleme Kurumu'nun, BDDK yeni bir yasal düzenleme getirmeye hazırlandığı kredi kartlarının toplam harcama limiti 40 katrilyon lirayı aştı. Bu rakamın yüzde 25'inden fazlasını Akbank'ın verdiği kredi kartlarına ait harcama limiti oluşturdu. 
     Bankaların, Muhasebe Uygulama Yönetmeliği kapsamında hazırlayarak Türkiye Bankalar Birliği'ne TBB gönderdiği mali tablolardan yapılan derlemeye göre, kredi kartlarının harcama limitinde bu yılın ilk dokuz aylık döneminde yüzde 31.8 oranında artış kaydedildi. 2003 yılı sonunda 30 
     katrilyon 528 trilyon lira olan kredi kartlarının toplam harcama limiti bu yıl haziran ayı sonunda 36 katrilyon 936 trilyona, eylül sonunda ise 40 katrilyon 229 trilyon liraya yükseldi. Harcama limitinde eylül sonu itibariyle son bir yıldaki büyüme ise yüzde 68.3'e ulaştı. Bankaların, cayılmaz taahhütleri arasında yer alan kredi kartı harcama limitleri geçen yıl eylül sonunda 23 katrilyon 884 trilyon lira düzeyinde bulunuyordu. Kredi kartlarının harcama limitlerinde 2001 yılından bu yana beş kata yakın bir büyüme kaydedildi. 2001 yılı sonunda 8.2 katrilyon lira olan harcama limiti, 2002 sonunda 14.9 katrilyon liraya, 2003 sonunda da 30.5 katrilyon liraya yükselmişti. 
     
     DOKUZ AYLIK İŞLEM 46.6 KATRİLYON 
     Bu arada bu yılın ilk dokuz aylık döneminde Türkiye'de kredi kartlarıyla yapılan işlemler ise 46.6 katrilyon lira olarak gerçekleşmişti. Bankalararası Kart Merkezi'nin verilerine göre bu işlemlerin 4.8 katrilyon liralık nakit çekimi, 41.8 katrilyon lirası ise alışverişlere ait bulunuyor. Türkiye'de bankalar tarafından verilen Visa ve Master Card gibi kredi kartlarının sayısı eylül sonu itibariyle 24.8 milyon oldu, bankalar tarafından verilen diğer kartların sayısı ise 42 milyon civarında seyrediyor. 
     
     EN YÜKSEK LİMİT AKBANK'TAN 
     Türkiye'de kredi kartı veren bankalar içerisinde, toplam harcama limiti açısından liderliği Akbank elinde bulunduruyor. Kredi kartı pazarında Axess'le adından söz ettiren Akbank'ın müşterilerine verdiği tüm kredi kartlarının toplam harcama limiti 10.2 katrilyon lira düzeyinde bulunuyor. Akbank, bu büyüklükle kredi kartları piyasasının yüzde 25.5'ini tek başına elde tutuyor. 
     Akbank'ın verdiği kredi kartlarının harcama limitinde bu yılın ilk dokuz ayında yüzde 45.3 oranında bir büyüme yaşandı. 
     Garanti Bankası'nın verdiği kredi kartlarının toplam harcama limiti ise 5 katrilyon 995 trilyon liralık bir büyüklük oluşturuyor. Bonus Card'la kredi kartı piyasasında önemli bir ağırlığı bulunan Garanti Bankası'nın kartlarının toplam harcama limiti bu yıl yüzde 21.6 oranında artış kaydetti. Bankanın sistem içerisindeki payı yüzde 14.9 düzeyinde bulunuyor. 
     Harcama limiti açısından üçüncü sırada ise Yapı ve Kredi Bankası bulunuyor. Worldcard'la dikkatleri çeken Yapı ve Kredi Bankası kredi kartlarının limitleri ilk dokuz ayda yüzde 41.3 oranında artarak 4 katrilyon 975 trilyon liraya, bankanın sektördeki toplam payı da yüzde 12.4'e kadar yükseldi. 
     4 katrilyon 58 trilyon liralık harcama limitiyle söz 
     konusu bankaları izleyen İş Bankası'nın kredi kartlarının toplam harcama limitinde ise bu yıl yüzde 10 oranında bir büyüme gözlendi. Pazarda Maximum kartla önemli bir potansiyele sahip bulunan İş Bankası kartlarının sektörün toplam harcama limiti içerisindeki payı ise yüzde 10.1 düzeyinde seyrediyor. İdel Kart'ın sahibi olan Dışbank ise bu yılın ilk dokuz ayında yüzde 56.2 oranında artarak 3 katrilyon 213 trilyon liraya yükselen toplam harcama limitiyle beşinci sırada yer aldı. Dışbank'ın payı ise yüzde 8 civarında bulunuyor. 
     
</TEXT>
</DOC>
