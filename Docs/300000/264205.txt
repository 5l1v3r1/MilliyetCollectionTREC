<DOC>
<DOCNO> 264205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur52.html </URL>
<DATE> 2004/08/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Küvözdeki bebeği ailesi almıyor "Bizde 5 tane var, sizde kalsın" 
</HEADLINE>
<TEXT>

     Bursa'da yeni doğmuş bir bebek ailesi tarafından hastaneye terk edildi. 
     AA muhabirinin Uludağ Üniversitesi Tıp Fakültesi yetkililerinden aldığı bilgiye göre, Bursa'nın İnegöl İlçesi'ne bağlı Cerrah Beldesi'nde yaşayan Mehmet ve Şadiye Güzel'in, 10 Temmuz'de 35 haftalık olarak dünyaya gelen ve isim koyulmadığı için ''bebek Güzel'' olarak adlandırılan kız bebekleri tedavisi bitmesine rağmen 20 gündür hastaneden alınmadı. 
     Bebeğin 35 haftalıkken sezaryenle dünyaya geldiğini belirten yetkililer, ''Bebek hemen kuvöze alındı. Anne, doğumun ardından masrafları ödemeden kaçtı. Ancak, o günden beri bebeğini bir daha görmeye gelmedi. Bebek, aradan geçen süre içinde tamamen normal kilosuna kavuştu'' dediler. 
     Yetkililer, 20 gün önce tedavisinin bitmesi üzerine aileye telefon ettiklerini ve bebeklerini artık alabileceklerini söylediklerini, ancak ailenin bebeği almaya yanaşmadığını kaydettiler. 
     Daha sonra bebeğin dayısıyla konuştuklarını anlatan yetkililer, dayının ''Bizde 5 tane daha var sizde kalsın'' dediğini ifade ederek, ailenin birkaç gün içinde almaması halinde, ''bebek Güzel''i Çocuk Esirgeme Kuruma'na teslim edeceklerini bildirdiler. 
     
</TEXT>
</DOC>
