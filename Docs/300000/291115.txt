<DOC>
<DOCNO> 291115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy02.html </URL>
<DATE> 2004/11/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
DEHAP il başkanı Apo'ya 'sayın' deyince... 
</HEADLINE>
<TEXT>

     Cem BAKIRCI DHA 

DEHAP Erzurum İl Başkanı Bedri Fırat'ın, PKK'nın elebaşı Abdullah Öcalan'a sayın' demesi ve posterini parti binasındaki panoya asması nedeniyle 10 ay hapis cezasına çarptırılıp bu cezanın ertelenmesiyle ilgili karar Yargıtay'dan döndü. Yargıtay 9'uncu Ceza Dairesi'nin oybirliğiyle aldığı karara göre, Terörle Mücadele Yasası kapsamına giren suçlardan verilen cezaların ertelenemeyeceği belirtildi. 
     DEHAP Erzurum İl Başkanı Bedri Fırat, geçen ocak ayında gazetecilere yaptığı açıklamada, "KADEK Genel Başkanı Sayın Abdullah Öcalan yaptığı çağrılar ve çözüm önerileri ile 5 yıldır Türkiye'de çatışmasız bir dönem gelişmesini sağladı. Kürt sorununu demokratik yöntemlerle çözülmesi gerektiğini ortaya koydu'' demişti. Bunun üzerine hakkında DGM'de dava açılan ve tutuksuz yargılanan Bedri Fırat bölücü terör örgütünün propogandasını yapmak suçundan 10 ay hapis, 416 milyon lira para cezasına çarptırıldı. Mahkeme cezayı erteledi. 
     Yargıtay 9'uncu Ceza Dairesi Başkanlığı, Fırat hakkındaki cezanın ertelenmesine karşı çıkarak bozdu. Oy birliğiyle alınan kararda, 3713 sayılı yasanın 13 1'inci maddesi gereğince, yasa kapsamına giren suçlardan dolayı tayin olunan cezaların ertelenemeyeceği bildirildi. Yargıtay kararı gereğince, DEHAP İl Başkanı Bedri Fırat, DGM'nin yerine kurulan Erzurum İkinci Ağır Ceza Mahkemesi'nde yeniden yargılanacak. 
     
</TEXT>
</DOC>
