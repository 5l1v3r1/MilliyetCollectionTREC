<DOC>
<DOCNO> 283282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/axgun02.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Armutlu kimin olacak ' 
</HEADLINE>
<TEXT>


İTÜ'nün "teknokent" projesi nedeniyle evleri için yıkım kararı alınan Küçükarmutlu sakinleri, Büyükşehir Belediyesi'ne itiraz dilekçesi verdi 

İSTANBUL Milliyet 

İstanbul Teknik Üniversitesi'nin İTÜ teknokent yapacağı arazisinde evleri olan Küçükarmutlu sakinleri, mahkemelerde alınan yıkım kararının ardından başlattıkları protestolarına İstanbul Büyükşehir Belediyesi önünde devam etti. 

Polis engelledi 
Geçen hafta Sarıyer Belediyesi'ne yürüyen Küçükarmutlu sakinleri, dün sabah mahallelerinde toplandı. Geniş güvenlik önlemi alan polis, grubun yürümesine izin vermeyince tartışma çıktı. Daha sonra Küçükarmutlu sakinlerinin çoğu İETT ve halk otobüslerine binerek Saraçhane'ye gitti. 
Saraçhane Parkı'nda buluşan grup, yıkım kararını protesto etti. Polisin çembere aldığı grup, belediyenin önündeki ana caddeyi kapatarak, "Armutlu bizimdir bizim olacak", "Armutlu burada devlet nerede", "Armutlu, İTÜ'ye mezar olacak" sloganı attı. 

'Destekliyoruz ama...' 
Belediye Başkanı Kadir Topbaş'la görüşmek isteyen grup, yaklaşık 4 saatlik bekleyişinin ardından ellerindeki itiraz dilekçelerini belediye yetkililerine bırakarak olaysız dağıldı. Bölgenin fiilen yerleşim bölgesi olduğu ve 40 bin insan yaşadığının belirtildiğidilekçelerde, "teknokent" projesinin gönülden desteklendiği, ancak başka bir alanda uygulanmasının istenildiği kaydedildi. Belediye yetkilileri, eylemcilere otobüs tahsis etmediklerini, polisin 8 İETT otobüsüne el koyup bu kişileri bindirdiğini belirtti. 


</TEXT>
</DOC>
