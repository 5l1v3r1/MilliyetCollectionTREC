<DOC>
<DOCNO> 280696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy10.html </URL>
<DATE> 2005/03/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gül Müzakereler Türkiye için sabır testi olacak 
</HEADLINE>
<TEXT>

     Dilek Kocabaş bildiriyor 

      Dışişleri Bakanı ve Başbakan Yardımcısı Abdullah Gül, AB ile üyelik müzakeresi sürecinin Türkiye'nin direnç ve sabrının test edileceği bir süreç olacağını belirterek, ''Ancak ben, Türkiye'nin bu testi de başarıyla geçeceğine inanıyorum'' dedi. 
     İngiltere'ye yaptığı 4 günlük çalışma ziyareti çerçevesinde London School of Economics'de bir konferans veren Dışişleri Bakanı ve Başbakan Yardımcısı Gül, İngiltere'nin, akademik yaşamının bir kısmını geçirdiği ülke olarak kendisi için önem taşıdığını belirterek sözlerine başladı. 
     Türkiye ve İngiltere arasındaki iyi ilişkilerin ilerlemesinden duyduğu memnuniyeti dile getiren Bakan Gül, bu ilişkilerin daha da gelişmesi için iki ülke hükümetleri olarak bir plan çerçevesinde ortak hareket ettiklerini anlattı. 
     İngiltere'nin Türkiye'nin AB üyeliğine verdiği desteğe de teşekkür eden Gül, bir buçuk yıl önce İngiltere'ye geldiğinde Türkiye'de yapılması yönünde sözünü verdiği her şeyin gerçekleştirildiğini söyleyebileceğini belirtti. 
     Konuşmasında Türkiye-AB ilişkilerine geniş yer ayıran Bakan Gül, Türkiye ve Avrupa Birliği'nin ekonomik ve politik alanda bir sinerji yaratmaya başladıklarını, bu sayede Türk ekonomisinin kendisini Avrupalı yatırımcılara açmak konusunda daha güvenli bir hal aldığını anlattı. 
     Geçen aylar boyunca AB ile Türkiye arasında çeşitli konulardaki diplomatik istişarelerin de arttığını belirten Bakan Gül, şimdi artık AB ile enerji konularından çevre sorunlarına, terörizmden yasadışı göçe kadar pek çok konuda daha yakın bir çalışma yapılabildiğini ifade etti. 
     Türkiye ve AB'nin artık köktendincilik, ırkçılık, Yahudi karşıtlığı ya da Müslüman düşmanlığı gibi konularda ortaya çıkan sorunlarla başetmek noktasında da ortak bir güç oluşturabildiğine işaret eden Gül, bu verimli işbirliği döneminin gelişmesini umduğunu söyledi. 
     Türk hükümetinin şimdiki önceliğinin üyelik müzakeresi sürecine hazırlanmak olduğunu anlatan Gül, demokrasiyi bir demokratik mükemmeliyet süreci olarak gördüklerini ve bu nedenle de hükümetin reform hamlesinin öncekinden daha da hızlı biçimde süreceğini bildirdi. 
     Üyelik müzakereleriyle ilgili sürecin kısa ve kolay olmayacağının farkında olduklarını da vurgulayan Bakan Gül, ''Sürecin güçlüklerinin yanı sıra Türkiye'nin direnci ve sabrı bir teste tabi tutulacaktır. Ancak ben, Türkiye'nin bu testi de başarıyla geçeceğine inanıyorum'' dedi. 
     Türk halkının açık tartışmalar ışığında yapılan reformların kendi hayrına olduğunu çok iyi anladığına dikkati çeken Bakan Gül, ''Türk halkı bu reformları dışardan empoze edilen reformlar olarak görmüyor. Türk halkının dini değerleri de, yapılan reformların getirdiği insan hakları, ırkçılık karşıtlığı ve hukukun üstünlüğü gibi kavramlarla ters düşmüyor'' diye konuştu. 
     -''BARIŞ İÇİN OY VEREN KIBRISLI TÜRKLER...''- Kıbrıs konusuna da değinen Bakan Gül, Türkiye ve KKTC'nin Kıbrıs'ta çözümü bütün gücüyle desteklediğini belirtirken, Türkiye'nin Ada üzerindeki tek amacının, Kıbrıslı Türklerin haklarını ve güvenliklerini korumak olduğunu tekrarladı. Yaşanan sürecin de, Türkiye'nin Ada üzerinde politik veya stratejik emelleri olduğunu söyleyenleri yalancı çıkardığını belirten Bakan Gül, ''Bu kadar çabanın ardından planın reddedilmesiyle kendimizi nasıl aldatılmış ve hayal kırıklığına uğratılmış olarak gördüğümüzü anlayabilirsiniz'' dedi. 
     Ada'da barış için oy veren Kıbrıslı Türklerin ambargo ve izolasyonlarla cezalandırıldıklarını da belirten Gül, Kıbrıs'ta kaybedilen barış fırsatının sadece Kıbrıslı Türkler için kaçırılmış bir fırsat olmadığını, dünyanın başka çatışma bölgeleri için iyi bir örnek yaratılması şansının da kaybedildiğini bildirdi. Bakan Gül bu bölgelere örnek olarak Filistin ve Karabağ'ı gösterdi. 
     Türkiye'nin ayrıca Güney Kafkasya'da da barışın sağlanması için Azerbaycan, Ermenistan ve Gürcistan ile de görüşmelerde bulunduğunu hatırlatan Bakan Gül, İsrail'in Gazze'den çekilmesinin ardından bölgedeki ekonomik ve güvenlik sorunlarının çözümü için daha çok uluslararası çaba harcanması gerekeceğine dikkati çekti. 
     
     TÜRKİYE-ABD İLİŞKİLERİ 

     Gül, konuşmasının ardından soruları da yanıtladı. 
     Dışişleri Bakanı Gül, Türkiye-ABD ilişkileri konusundaki bir soru üzerine, iki ülkenin yönetimleri açısından ilişkilere bakıldığında her şeyin iyi gittiğini söylemenin mümkün olduğunu bildirdi. Bakan Gül, Türkiye'nin ABD, ABD'nin de Türkiye açısından özel olduğunu ve böyle de kalacaklarını ifade etti. 
     Bakan Gül, Gümrük Birliği ile ilgili ek protokolün imzasına ilişkin bir başka soruyu yanıtlarken, bu konuda bir sorun bulunmadığını bildirdi. Ancak protokolün imzalanmasının Rumlar'ın tanınması anlamına gelmeyeceğini vurgulayan Bakan Gül, ''Çözüm olsa mesele yok. Ancak Ada'da bir çözüm olmadan, anlaşma sağlanmadan, Ada birleşik hale gelmeden kimi nasıl tanıyacağız Orada iki ayrı devlet ve iki ayrı halk var'' dedi. 
     Gül, Dünya Kadınlar Günü nedeniyle 6 Mart'ta düzenlenen gösteride yaşanan olaylarla ilgili soruları yanıtlarken de, bu olayları tasvip etmediklerini, sorumlularının cezalandırılması için soruşturma başlattıklarını bildirdi. Bu tür olayların dünyanın her yerinde yaşanabileceğine dikkati çeken Bakan Gül, Türkiye'nin gerekli reformları yaptığını, ancak uygulamadaki aksaklıkların giderilmesinin zaman alabildiğini ifade etti. Bakan gül, yaşanan olayları münferit olarak değerlendirirken, ''bunları kesin olarak düzelteceğiz'' diye konuştu. 
     Dışişleri Bakanı ve Başbakan Yardımcısı Gül, bir başka soru üzerine de, Türkiye'nin üyelik sürecinin, AB ile 8 yıl müzakere eden İspanya'nın yaşadığı tecrübeye yakın olacağını ifade etti. 
     Bakan Gül, Fransa ve benzeri ülkelerde AB Anayasası'nın referanduma sunulması ve ret yanıtı alınması halinde ne olacağının sorulması üzerine ise, ''Bu AB içinde ve referandumun yapıldığı ülkede de krize yol açar. Tabii Türkiye de bundan etkilenir'' dedi. 
     
</TEXT>
</DOC>
