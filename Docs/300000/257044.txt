<DOC>
<DOCNO> 257044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun22.html </URL>
<DATE> 2004/07/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Piskopaslardan eşcinsel evliliklere karşı seferberlik 
</HEADLINE>
<TEXT>

     İspanyol Piskoposlar Konferansı, eşcinseller arasındaki evliliği yasallaştırmak isteyen sosyalist hükümete karşı çıkarak, dindar milletvekillerinden eşcinseller arası evliliğe ''hayır'' demelerini istedi. 
     14 Mart'ta yapılan genel seçimlerden sonra hükümete gelen sosyalistlerin seçim vaatlerinden olan eşcinseller arasında evliliğin yasallaştırılmasının, eylül ayında yasa tasarısı halinde parlamentoya sunulacak olması, İspanya'daki Katolik Kilisesi'nin büyük tepkisine yol açtı. 
     İspanyol Piskoposlar Konferansı'nın yaptığı yazılı açıklamada, ''Katolik milletvekillerinin ahlaki zorunluluk olarak eşcinseller arasında evliliğe karşı olduğunu kamuoyuna açıklayıp, yasaya karşı oy kullanmaları gerektikleri'' savunuldu. 
     Dindar İspanyollara da seferberlik çağrısı yapan Katolik Kilisesi, ''Yasaların sadece tek bir evliliğe izin vermesi için yasalara uygun olarak yapılacak her şeyi yapın'' çağrısında bulundu. 
     Kilise, eşcinseller arasındaki evliliği ''hata, adaletsizlik, ayrımcılık'' olarak niteleyerek, sosyal düzeni bozacağını kaydetti. 
     Öte yandan, Başbakan Jose Luis Rodriguez Zapatero'nun göreve geldiğinde verdiği ''eşcinseller, toplumun her bireyiyle eşit hakka sahip olacak'' sözü sonrasında yeni yasa çalışmalarına başlayan sosyalist hükümet, Ocak 2005'den itibaren eşcinseller arasında evliliği serbest bırakan, her türlü sosyal hakkı tanıyan ve eşcinsellere evlat edinme hakkı bile veren yasa tasarısını hazırlıyor. 
     
</TEXT>
</DOC>
