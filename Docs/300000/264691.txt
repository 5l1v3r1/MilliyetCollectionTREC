<DOC>
<DOCNO> 264691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun40.html </URL>
<DATE> 2004/08/19/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Irak'taki kötü muameleye Amerikan subayları karışmamış... 
</HEADLINE>
<TEXT>

     Irak'taki Ebu Garib cezaevindeki kötü muamele ve işkence konusunda hazırlanan bir rapor, Amerikalı subayların bu olaylara karışmadığını ancak işkence için gerekli şartları hazırladıklarını ortaya koydu. 
     Adlarının açıklanmasını istemeyen Amerikalı askeri yetkililer, Amerikalı General George Fay tarafından kaleme alınan raporda, istihbarat görevlisi, sözleşmeli sivil, CIA uzmanları ve sağlık personelinden en az 20 kişinin görevlerini kötüye kullandıklarını belirttiler. 
     Amerikalı yetkililer, hazırlanan raporun Iraklı mahkumlara yapılan işkence ve cinsel aşağılamaların askeri sorgulama dışında yapıldığını gösterdiğini ifade ettiler. 
     ABD'de yayımlanan USA Today Gazetesi, raporun gelecek hafta başında Kongre'ye sunulacağını ve cuma gününden itibaren yayımlanabileceğini belirtti. 
     Iraklı bir mahkuma taktığı tasmayı tuttuğu sırada çekilen görüntüleriyle tanınan kadın asker Lynndie England, tutsaklara kötü muameleden çirkin davranışlarda bulunmaya kadar çeşitli suçlarla itham ediliyor. 
     21 yaşındaki England'ın her biri 5 yıl hapsi öngören toplam 19 suçlamayla yargılanması bekleniyor. 
     Ebu Garib cezaevindeki skandala karışan 7 kişiden sadece England'ın yargılanması ABD'de yapılıyor. 
     England, işkence fotoğraflarının yayımlanmasının ardından, kendisinin sadece emirleri yerine getirdiğini söylemişti. 
     Aynı skandaldan mayıs ayında yargılanan Jeremy Sivitis suçlu bulunarak bir yıl hapis cezasına çarptırılmış ve rütbesi indirilerek ordudan ihraç edilmişti. 
     
</TEXT>
</DOC>
