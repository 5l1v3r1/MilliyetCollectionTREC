<DOC>
<DOCNO> 297277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy14.html </URL>
<DATE> 2004/12/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İçişleri, Anamur Kaymakamı hakkında inceleme başlattı 
</HEADLINE>
<TEXT>

     İçişleri Bakanlığı, Mersin'in Anamur İlçe Kaymakamı Hulusi Kaya hakkında ''kamu araçlarını kendi ve ailesinin çıkarları için kullandığı'' iddiasıyla inceleme başlattı. 
     Kaymakam Hulusi Kaya'nın ağabeyi Erdal Kaya'nın ilçeye 16 kilometre uzaklıktaki Bozyazı İlçesi'nde bulunan motelini 10 yıllığına kiralamasının ardından kardeşine ait makam aracını ve şoförünü özel işlerinde kullandığı öne sürüldü. 
     Bakanlık tarafından görevlendirilen iki Mülkiye müfettişinin Kaymakam Kaya'nın ''kamu araçlarını kendi ve ailesinin çıkarları için kullandığı'' iddiaları üzerine inceleme başlattıkları, Anamur ve Bozyazı'da konuyla ilgili çeşitli kuruluş yetkililerinin ifadelerine başvurdukları öğrenildi. 
     Mersin Valisi Atilla Osmançelebioğlu, Bakanlığın iddialar üzerine iki müfettiş görevlendirdiğini belirterek, ''Şu an olay inceleme aşamasında'' dedi. 
     
</TEXT>
</DOC>
