<DOC>
<DOCNO> 257293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun11.html </URL>
<DATE> 2004/07/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ramadi'de çatışma 25 Iraklı öldürüldü 
</HEADLINE>
<TEXT>

     Irak'ın batısındaki Ramadi kentinde çıkan çatışmada 25 direnişçinin öldürüldüğü bildirildi. 
     Amerikan ordusundan yapılan açıklamada, Amerikalı deniz piyadeleri ile direnişçiler arasındaki çatışmanın birkaç saat sürdüğü ve 17 direnişçinin yaralandığı, 25'inin de yakalandığı belirtildi. 
     Açıklamada, 14 Amerikalı askerin de çatışma sırasında yaralandığı kaydedildi. 
     Çatışmanın, yol kenarına yerleştirilen bir bombanın, deniz piyadelerinin konvoyu geçtiği sırada infilak etmesinin ve direnişçilerin ateş açmasının ardından başladığı belirtildi. 
     Çatışmaya 100 kadar direnişçinin katıldığı ifade edildi. 
     
     Çatışmalar sürüyor 
     Bu arada, Irak'ın başkenti Bağdat'ın merkezinde direnişçilerin Amerikan güçleriyle çatıştığı bildirildi. 
     Hastaneden bir yetkili, 1 Iraklı polis ile bir başka Iraklının açılan silahla yaralandığı çatışmanın yerel saatle 04 00 civarı Hayfa sokağında meydana geldiğini kaydetti. 
     Bölgeden gelen haberlerde, sabah erken saatlerdeki çatışmanın ardından Hayfa sokağında Amerikan askerlerinin zırhlı araçlar içinde ve bir Amerikan keskin nişancının çatıda görüldüğü kaydedildi. 
     Amerikalı askeri yetkililerden David Larsen, Hayfa sokağında Amerikan güçlerinin katıldığı bir askeri operasyonun sürdüğünü doğrularken, başka ayrıntı vermedi. 
     Hayfa sokağında 7 Temmuz'da Irak güvenlik güçleriyle direnişçiler arasında 4 saat süren çatışmada 4 kişi ölmüş, 20 kişi yaralanmıştı. 
     
</TEXT>
</DOC>
