<DOC>
<DOCNO> 278365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko10.html </URL>
<DATE> 2004/10/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ucuz konuta ilgi büyük... 
</HEADLINE>
<TEXT>

     Toplu Konut İdaresi'nin TOKİ , Etimesgut Belediyesi ve Kaymakamlığı ile işbirliği halinde, alt gelir grubundakilere yönelik Eryaman'da yapacağı 384 konuta, 4 günde bin 869 kişi başvurdu. 
     A.A muhabirinin edindiği bilgiye göre, başvuruların başladığı ilk gün olan 4 Ekim'den bu yana günde ortalama 450'den fazla başvuru geliyor. Etimesgut İlçe Kaymakamlığı ve Belediyesi'nce oluşturulan komisyon, başvuruları 29 Ekim'e kadar kabul edecek. Yetkililer, istenilen nitelikleri taşıyan kişiler arasında konut alabileceklerin kura ile belirleneceğini belirterek, konut sayısını kat kat aşsa da başvuruların son güne kadar kabul edileceğini kaydettiler. 
     Eryaman 7. Etap'ta yaptırılacak, brüt 61.98 metrekarelik konutlar için, aylık geliri en fazla 400 milyon lira olan, 30 yaş ve üzeri yetim veya çocuklu dul kadınlar, 60 yaş ve üzerindeki emekli kadın ve erkekler, 35 yaş ve üzerindeki sosyal güvenlik kurumlarına tabi olmayan kadın ve erkekler başvurabilecek. Başvuru sahibinin Türkiye Cumhuriyeti vatandaşı olması, Ankara il sınırları içerisinde ikamet etmesi, kendine, eşine ve veya velayeti altındaki çocukları üzerine tapuda kayıtlı bağımsız konutunun bulunmaması, TOKİ'den daha önce konut veya konut kredisi almamış olması gerekiyor. 
     Bu arada, TOKİ'nin Malatya-Beydağı'nda yaptıracağı 852 konut için şimdiye kadar yapılan başvurular 2 bin 438'e ulaştı. 23 Eylül'de başlayan başvurular, bugün akşam sona erecek. 
     Yetkililer, TOKİ'nin Malatya'da ilk toplu konut projesi uygulaması olması nedeniyle büyük ilgi gösterildiğini vurguladılar. Beydağı'ndaki konutlar, 1 yılda tamamlanacak ve bedelleri 120 ay vade ile ödenecek. 
     
</TEXT>
</DOC>
