<DOC>
<DOCNO> 250531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko27.html </URL>
<DATE> 2004/06/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Dünya Bankası, Kırgızistan'ın on yıllık gelişiminden memnun değil 
</HEADLINE>
<TEXT>

     Dünya Bankası'nın DB , Kırgızistan'ın on yıllık gelişiminden memnun olmadığı, ancak ekonomik büyüme ve ticaretin hayata geçirilmesi için desteğini sürdüreceği bildirildi. 
     DB, kreditör ülkeler ve ekonomi enstitülerinin temsilcileri ile Kırgız hükümeti temsilcileri bugün, ülkenin on yıllık gelişimin masaya yatırıldığı toplantıda bir araya geldiler. 
     Toplantıda öncelikle, banka tarafından hazırlanan ''Kırgızistan'ın on yıllık gelişimi raporu'' taraflara sunuldu. 
     Bankanın Kırgızistan temsilcisi Chris Lawlice tarafından açıklanan raporda, 'ülkedeki ekonomik büyümenin sıradan, hayat standartlarının düşük, dünya ticaretine katılımın sınırlı olduğu' vurgulanırken, tüm bunlara rağmen bankanın, Kırgızistan'ın ekonomik büyümesi ve ticaretin hayata geçirilmesi konusunda bu ülkeye olan desteğinin süreceği dile getirildi. 
     DB Temsilcisi, raporun Kırgız hükümetine, gelecek dönemdeki reformların üstünlüklerini belirlemesi konusunda yardımcı olmak amacıyla hazırlandığını belirtirken, raporda temel olarak üç konunun çözümüne yönelik bakış açıları olduğunu anlattı. 
     Raporda, orta ve uzun vadede büyüme perspektifleri ile yoksulluğu azaltma konusunda stratejik seçenekleri belirleme konulara öncelik verilirken, ayrıca bölgesel ve küresel entegrasyona yönelik ticaret politikası konusunda iç reformlar, bölgesel ve çok taraflı ilişkilerin güçlendirilmesi, üretimde verimin artırılması ve işletmelerin gücünün artırılması gibi hususlar da yer alıyor. 
     
</TEXT>
</DOC>
