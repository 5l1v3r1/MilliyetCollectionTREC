<DOC>
<DOCNO> 298334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas23.html </URL>
<DATE> 2004/12/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Ruslana İstanbul'da "Türkiye için açlık grevi bile yaparım" 
</HEADLINE>
<TEXT>

     İstanbul'da bu yıl gerçekleştirilen ''Eurovision Şarkı Yarışması''nın birincisi Ukraynalı şarkıcı Ruslana Lyzichko, Türkiye'ye geldi. 
     THY'nin tarifeli seferiyle Kiev'den İstanbul'a gelen Ruslana, Atatürk Havalimanı'nda basın mensuplarının gündeme ilişkin sorularını yanıtladı. 
     Ukrayna'daki olaylı seçimlerle ilgili bir soru üzerine, ''seçimlerin Ukrayna halkı için çok zor geçtiğini'' söyleyen Ruslana, ''arkadaşları ve halkı ile birlikte muhalefetin adayı Viktor Yuşçenko'ya destek için bir hafta süreyle açlık grevi yaptığını'' hatırlattı. 
     ''Seçimlerin yenilenmesi kararı alınmasını olumlu bir gelişme'' olarak nitelendiren Ruslana, ''Seçimler zor geçti. İkinci aday şimdiki başbakan. Onun taraftarları biraz agresifti. Halkta korku vardı. Ama inanıyorum ki gerçekten barış olacak'' dedi. 
     Ukrayna'da muhalefet lideri Yuşçenko'nun zehirlenmesini de ''korkunç bir olay'' olarak değerlendiren Ruslana, sözlerini şöyle sürdürdü 
     ''Bunu konuşmak bile çok zor. Çünkü ülkemizde zor bir seçim oldu. Diğer partinin insanları birbirlerine karşı kışkırtmasından ve daha büyük taşkınlıkların olmasından korkuyorum. Fakat bütün bunların sonunda barışın galip geleceğine inanıyorum.'' 
     
     ''AB TÜRKİYE'YE MÜZAKERE TARİHİ VERMEZSE...'' 
     Ruslana, gazetecilerin ''Avrupa Birliği AB Türkiye'ye müzakere tarihi vermezse bizim için de açlık grevi yapar mısın '' şeklindeki sorusu üzerine şunları kaydetti 
     ''Kesinlikle yaparım. Türkiye için de açlık grevi yapmam gerekiyorsa, hiç düşünmeden yaparım. Ama ben her şeyin iyi olacağına ve Türkiye'nin AB'ye gireceğine inanıyorum. Zaten dün Strasbourg'da Avrupa Parlamentosu'ndaydık. Oradaki basın toplantısına katıldık. Türkiye hakkında değişik görüşlere şahit oldum. Türkiye ile ilgili düşüncelerim sorulduğunda, ben de onlara 'Türkiye'nin AB'ye girmesi gerektiğini, bunun için nasıl çalıştığını ve neler yaptığını' anlattım.'' Türkiye'nin ''ikinci vatanı'' olduğunu da vurgulayan Ukraynalı şarkıcı Ruslana, yüksek sesle ''Türkiye'yi çok seviyorum. Biz Türkiye'siz yaşayamayız'' dedi. 
     
</TEXT>
</DOC>
