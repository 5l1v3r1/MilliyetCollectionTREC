<DOC>
<DOCNO> 290498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur28.html </URL>
<DATE> 2004/11/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İmralı Adası açıklarında köpekbalığı yakalandı... 
</HEADLINE>
<TEXT>

     Bursa'nın Karacabey İlçesi'nden denize açılan balıkçıların ağlarına, İmralı Adası açıklarında 2 köpekbalığı takıldı. 
     Alınan bilgiye göre, Kurşunlu'dan dün gece denize açılan ''Alper Reis'' ve ''Ergin Kardeşler'' adlı balıkçı teknelerinin sahipleri, İmralı açıklarında avlanırken, ağlarına takılan biri 4, diğeri 4.5 metre boyundaki 2 köpekbalığıyla limana dönünce ilgiyle karşılandılar. 
     Her biri yaklaşık 500 kilo ağırlığındaki balıklar, balıkçıların ve meraklı vatandaşların anı fotoğrafı çektirmelerinin ardından kabzımallar tarafından satın alındı. 10 kişilik ekip tarafından güçlükle bir araca yüklenen köpekbalıklarının, yurtdışına ihraç edilmek üzere bir fabrikaya götürüleceği bildirildi. 
     
     BALIKÇILAR ENDİŞELİ 
     Balıkçılar, Ekim ayında birer hafta arayla ''Yılmaz Kardeşler'' adlı balıkçı gemisinin ağlarına takılan iki köpekbalığının ardından bölgede son bir ayda yakalanan köpekbalığı sayısının 4'e çıktığını söylediler. 
     Köpekbalığı yakalayan ''Alper Reis'' teknesinin sahipleri Ekrem Akgül ve Hasan Civelek de Marmara Denizi'nde ağlara takılan köpekbalığı sayısındaki artışın, geçimini denizden sağlayan kişiler için endişe verici olduğunu kaydettiler. 
     ''Ergin Kardeşler'' teknesinin sahibi Ömer Ergin ise İmralı Adası civarında avlanmanın yasak olması nedeniyle, bu bölgede bol miktarda balık bulunduğunu savunarak, ''Açık denizden Marmara'ya giren köpekbalıkları bol besin buldukları için bölgeden ayrılmıyor. Bu balıkların sayılarının artmasından korkuyoruz'' dedi. 
     
</TEXT>
</DOC>
