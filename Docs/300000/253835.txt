<DOC>
<DOCNO> 253835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko37.html </URL>
<DATE> 2004/07/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
MÜSİAD Hükümet, halkın önüne 2023 vizyonu koymalıdır 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Dr. Ömer Bolat, Hükümetin, halkın önüne 2023 vizyonunu koyması gerektiğini söyledi. 
     Bolat, Dedeman Otel'de düzenlenen ''Türkiye Ekonomisi ve MÜSİAD'ın Ekonomide Yeniden Yapılandırma Önerileri'' konulu konferansta, bu dönemin ekonomide yeniden yapılanma dönemi olduğunu, herkesin projeler hazırlaması gerektiğini belirterek, nitelikli projeler üretilirse, Türkiye'nin daha iyi yarınlara kavuşacağını bildirdi. 
     Bu dönemin rant ekonomisi ile mücadelenin başarıya ulaşması gereken bir dönem olduğunu, Türkiye'nin son 12 yıldır döviz, faiz ve borç içerisinde rant ekonomisi girdabına sıkışmış durumda bulunduğunu anlatan Bolat, üretimi, yatırımı ve istihdamı unuttuğunu ve Türkiye ekonomisinin ciddi krizlerle karşı karşıya kaldığını anımsattı. 
     Seçimden sonra önemli bir fırsat doğduğunu, kabus dolu bir dönemden sonra siyasi istikrar sağlandığını ve bunun Türkiye için bir umut olduğunu belirten Bolat, hükümet ve muhalefetin ciddi gayretleriyle demokratikleşme ve siyasi reformlar alanında da önemli kazanımlar gerçekleştirildiğine işaret etti. Bolat, şöyle dedi 
     ''Her ne kadar inanç ve eğitim hürriyeti noktasında halen bazı mağduriyetler devam etse de, bizler bunun rahatsızlığını yaşasak da, bunlara da en kısa sürede çözüm bekliyoruz. Ama siyasi reformlar alanında ciddi iyileşmeler oldu. Bunlar durmadan devam etmelidir. Hükümet halkın önüne 2023 vizyonu koymalıdır. Çünkü rant lobisinden sıyrılması için yeniden yatırım, üretim ve ihracat seferberliği başlatabilmek için uzun vadeli bir hedef önüne koyması gerekiyor. Hedef 2023 adıyla Cumhuriyetimizin 100. yıldönümünde Türkiye'nin dünyanın en gelişmiş 10 ülkesi arasına girebilmesini sağlayacak bir vizyonun konulması lazım.'' 
     
     ''NEDEN DİYARBAKIRLI İŞADAMLARI YATIRIM YAPMIYOR '' 
     Vali Nusret Miroğlu da, Türkiye'nin yakın bir dönemde yaşadığı krizi en çok yatırımcıların hissettiğini, ciddi zararların doğduğunu, ancak ayakta kalan yatırımcıların da bulunduğunu ifade ederek, bu krizlerden ders çıkarılması gerektiğini söyledi. 
     Türkiye'de 25 yıl önce birçok konuda tecrübenin bulunmadığını, 20 yıl önce döviz taşımanın suç olduğunu hatırlatan Miroğlu, artık Türkiye'de birçok tecrübenin yaşandığını ve yatırımcıların cesaretle yürümeleri gerektiğini belirtti. 
     Miroğlu, bölgede güvenlik ve altyapı probleminin bulunmadığını belirterek, şöyle dedi 
     ''Beni ziyarete gelen yatırımcılar Neden Diyarbakırlı işadamları bölgeye yatırım yapmıyor diye soruyor. Ben de halen cevabını bilemiyorum. Onların diğer yatırımcılara bir an önce öncülük etmesi gerekiyor. Yatırımların gelmesi ve yoksulluğun azalması bizi mutlu eder. Yatırımcılara her türlü yardımı yapmaya hazırız.'' Konferansa, Büyükşehir Belediye Başkanı Osman Baydemir, Yenişehir Belediye Başkanı Fırat Anlı, Diyarbakır Ticaret ve Sanayi Odası Başkanı Kutbettin Arzu ile MÜSİAD üyeleri katıldı. 
     
</TEXT>
</DOC>
