<DOC>
<DOCNO> 280063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy07.html </URL>
<DATE> 2004/10/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
TCK'nın kısmi iptali için dava açıldı... 
</HEADLINE>
<TEXT>

     CHP, yeni TCK'nın iki maddesinin iptali ve ''Yürürlüğünün durdurulması'' istemiyle Anayasa Mahkemesi'ne dava açtı. 
     CHP TBMM Grup Başkan Vekili Ali Topuz, CHP'li 119 milletvekilinin imzasını taşıyan başvuru dilekçesini Anayasa Mahkemesi Genel Sekreterliği'ne verdi. 
     Topuz, Yüksek Mahkeme'den ayrılırken gazetecilere yaptığı açıklamada, yeni TCK'nın 184. maddesinin 5. fıkrasıyla 44. maddesinin b fıkrasının iptali ve ''yürürlüğünün durdurulması'' istemiyle dava açtıklarını belirtti. 
     AK Parti iktidara geldikten 6 ay sonra ilk davalarını açtıklarını ifade eden Topuz, aradan geçen birbuçuk senede Anayasa Mahkemesi'ne 39 başvuru yaptıklarını kaydetti. Topuz, 2 yıl içinde 221'i uluslararası sözleşmelerin onaylanmasına ilişkin olmak üzere 464 yasa çıkarıldığını belirterek, şöyle konuştu 
     ''Bu sürede 243 tane kanun çıkarıldı. Bunların 39'unun kısmen iptali istemiyle Anayasa Mahkemesi'ne dava açtık. Bu tüm yasaların yüzde 15'inden fazlasına denk geliyor. Bir Meclis'in çıkarttığı yasaların yüzde 15'inden fazlası tartışmalı oluyorsa, o Meclis'in performansı yasa yapma kalitesi açısından çok düşündürücüdür. Yeni bir yasama yılına başlıyoruz. Adalet ve Kalkınma Partisi'nin biraz özen göstererek bizi Anayasa Mahkemesi'ne getirecek hatalar yapmamasını diliyoruz.'' 
     
</TEXT>
</DOC>
