<DOC>
<DOCNO> 279484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo21.html </URL>
<DATE> 2004/10/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Oğuz Çetin Hedefimiz takım ruhunu sahaya yansıtan bir ekip yaratmak 
</HEADLINE>
<TEXT>

     Gençlerbirliği'nin yeni teknik direktörü Oğuz Çetin, öncelikli hedeflerinin takım ruhunu sahaya yansıtan bir ekip yaratmak olduğunu söyledi. 
     Beştepe İlhan Cavcav Tesisleri'nde bir basın toplantısı düzenleyen Çetin, takımda moral kondisyonu yükseltmek için çalışmalar yaptıklarını belirterek, ''Takım halinde hareket edebilen bir ekip olmak istiyoruz. Fiziksel olarak zaafımız yok. Kısa vadede hedef, önümüzdeki maçlarda neticeyi alan bir takım yaratmak'' dedi. 
     Teknik direktör Oğuz Çetin, transfer konusunun şu an için gündeminde olmadığını vurgulayarak, ''Takviye gerekli mi Onu devre arasında görüşeceğiz. Transfer en son görüşeceğimiz bir konu. Gerekli gördüğümüz taktirde transfer yapabiliriz'' diye konuştu. 
     
     SİSTEM KONUSU 
     Dünya futbolunda artık herkesin bir sistemi bulunduğunu ifade eden Çetin, şöyle konuştu 
     ''Dörtlü defans anlayışını benimsiyoruz, ancak bu değişiklik gösterebilir. Bu değişiklikler maçtan maça veya maç içinde olabilir. Hak ettiğimiz yerde değiliz. Önümüzdeki maçları kazanmak moral açısından önemli. Gençlerbirliği, camia olarak köklü, tesis ve yapılaşma açısından Türkiye'ye örnek olan bir kulüp.'' Oğuz Çetin, AA muhabirinin ''Gençlerbirliği'nden bir futbolcunun devre arasında takımdan ayrılmasını nasıl karşılarsınız '' şeklindeki sorusuna, ''Hedefi olan takımdan hiç kimse gidemez de gelemez de. Gitmemelidir'' diyerek cevapladı. 
     
     HEDEF TÜRKİYE KUPASI 
     Ligdeki gerçek hedeflerinin önlerindeki 3-4 maç sonrasında ortaya çıkacağını anlatan Çetin, ''Şu anki doğal hedefimiz Türkiye Kupası. Bunu da başaracak güçteyiz'' diyerek sözlerini tamamladı. 
     
     ÜMİT VE SEDAT'IN GÖRÜŞLERİ 
     Basın toplantısına katılan futbolculardan takım kaptanı Ümit de futbolun içinden gelen ve üst düzey bir futbolcu olan Oğuz Çetin ile çalışmanın onur ve gurur verici olduğunu belirterek, ''Hocamız futbolun teknik ve psikolojik kısmını iyi biliyor. Çalışmalardan memnunuz. Yeni bir sisteme göre çalışıyoruz'' dedi. 
     Tecrübeli futbolcu, önlerindeki 2-3 maçta iyi sonuç almaları halinde uzun vadedeki hedefleri için umutlanacaklarını kaydederek, şunları söyledi 
     ''Biz de uyum sorunu uzun sürüyor. Sezona iyi başlamadık. Alınan kötü sonuçlarda bizim de hatalarımız var. Kredimiz kalmadı. Yine çıkışa geçmek biz futbolcuların elinde.'' Takım kaptanı Ümit, kendi maçlarına 15-16 yaşlarında hakemlerin gelmesini ve gördüklerini çalmalarının yeterli olacağını da sözlerine ekledi. 
     Orta sahanın başarılı futbolcusu Sedat ise yeni bir sistem ve yeni bir teknik direktöre adapte olmaya çalıştıklarını ifade ederek, ''Kötü bir gidiş var. Çıkışa geçmek çok zor değil. Kötü gidişin sorumlusu biziz ve düzelteceğiz'' dedi. 
     
     BAŞKENT EKİBİ 2 SAAT ÇALIŞTI 
     Gençlerbirliği, Çaykur Rizespor maçının hazırlıklarını yaklaşık 2 saat süren bir antrenmanla sürdürdü. 
     Kırmızı-siyahlı futbolcular, idmana çift sahada hafif koşu yaparak başladı. Daha sonra salonda çalışan oyuncular, antrenmanın son bölümünde ise yine çift sahada hafif koşu gerçekleştirerek, idmanı tamamladı. 
     Antrenmana, sakatlıkları süren Ali Tandoğan, Baki Mercimek ve Murat Kalkan'ın yanı sıra milli takımlarda yer alan Youla, Skoko ve kaleci Ömer katılmadı. Milli takımlarından dönen Boliç ve El Saka ise idmanda yer aldı. 
     
</TEXT>
</DOC>
