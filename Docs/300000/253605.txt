<DOC>
<DOCNO> 253605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy19.html </URL>
<DATE> 2004/07/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
CHP'de "partiye zarar verenlere" karşı komisyon kuruldu... 
</HEADLINE>
<TEXT>

     CHP Genel Başkan Yardımcısı Eşref Erdem, Merkez Yönetim Kurulu'nun MYK , partiye zarar veren tutum ve davranışlar içine giren üyelerle ilgili çalışma yapmak üzere bir komisyon oluşturulmasına karar verdiğini söyledi. 
     CHP MYK, Genel Başkan Deniz Baykal'ın başkanlığında toplandı. 
     Basına kapalı olarak gerçekleştirilen toplantıyla ilgili olarak gazetecilere bir açıklama yapan Genel Başkan Yardımcısı Erdem, toplantıda, CHP'nin 3 Temmuz'da yapılan 12. Olağanüstü Kurultayı ile ilgili gelişmelerin değerlendirildiğini söyledi. Kurultaya ilişkin ''olur olmaz'' değerlendirmelerde bulunulduğunu belirten Erdem, toplantının yapıldığı salon Ankara dışında olduğu için güvenliğin jandarma tarafından sağlandığını, partililere karşı bir saygısızlığın ve zor kullanmanın söz konusu olmadığını ifade etti. 
     Kurultayın kapalı olduğu bilinmesine rağmen salon dışında toplanan bazı grupların araçlara zarar verdiğini, bazı kadın milletvekillerine hakaret edildiğini savunan Erdem, eleştirilere yol açan ''tel örgü'' uygulamasının da delegelerle otel müşterilerini ayırmak amacıyla yapıldığını kaydetti. 
     
     CHP ULUSLARARASI ÇEVRELERİN HEDEFİ 
     CHP'nin Irak'a asker gönderilmesiyle ilgili 1 Mart tezkeresinin reddedilmesinde etkin rol üstlendiğine dikkati çeken Erdem, sözlerini şöyle sürdürdü 
     ''1 Mart tezkeresi bir dönüm noktası olmuştur. Bölgede çıkarları zedelenen uluslararası çevreler, CHP'yi hedef olarak seçmişlerdir. Bazı arkadaşlarımız ise maalesef bilerek veya bilmeyerek bu oyunun içinde yer almışlardır. Tüzük değişikliği bahanedir. Asıl hedef genel başkanı değiştirmekti... Genel Başkanımız da bu arkadaşlarımıza bir fırsat vererek olağanüstü kurultayla güvenoyu istemiştir. Çok ezici bir farkla güvenoyu almıştır. Bazı arkadaşlarımız zannediyorum bir muhasebesini yapacaklardır. CHP'yi yeniden bir kurultay ile meşgul etmemek için gereken davranışı sergileyeceklerdir.'' 
     
     MYK'DA KOMİSYON OLUŞTURULDU 
     Erdem, MYK'da partiye zarar veren, ülke gündemini değiştirmeye yönelik tutum ve davranış sergileyen üyelerle ilgili çalışma yapmak üzere bir komisyon oluşturulduğunu bildirildi. 
     Genel Sekreter Yardımcısı Oğuz Oyan ile MYK üyeleri Mesut Değer, Mustafa Özyürek, Mehmet Ali Özpolat ve Şerif Ertuğrul'un görev yaptığı bu komisyonun, çalışmalarını 10 günde tamamlayacağını ve hazırlayacağı raporu MYK'ya sunacağını belirten Erdem, MYK'nın bu rapor doğrultusunda harekete geçeceğini söyledi. 
     
     SORULAR 
     Erdem, daha sonra gazetecilerin sorularını yanıtladı. 
     Bir soru üzerine olağanüstü tüzük kurultayı için imza veren delegelerden bir bölümünün bu taleplerinden vazgeçeceklerini umduğunu ifade eden Erdem, başka bir soruya yanıtlarken de Komisyon önerisinin Genel Başkan Deniz Baykal'dan değil, MYK üyelerinden geldiğini kaydetti. 
     Eşref Erdem, Komisyon'un ülke genelinde bir çalışma yapacağını, partiye zarar veren tutum ve davranışları saptayacağını belirtirken, disiplin sürecinin başlatılıp başlatılmayacağına daha sonra karar verileceğini söyledi. 
     Erdem, parti içinde muhalif görüşlerin savunulmasının doğal olduğunu, ancak herkesin partinin temel ilkelerine, ideolojisine ve üyeliğin yükümlülüklerine uymak durumunda olduğunu kaydetti. 
     
</TEXT>
</DOC>
