<DOC>
<DOCNO> 272319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko25.html </URL>
<DATE> 2004/09/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Benzin fiyatı, LPG'yi ikiye katladı... 
</HEADLINE>
<TEXT>

     Yılbaşından bu yana kurşunsuz benzinin fiyatı yaklaşık yüzde 19 artarken, LPG fiyatındaki artış yüzde 6'da kaldı. 
     Böylece, birbirlerinin alternatifi gösterilen LPG ile kurşunsuz benzin arasındaki fiyat farkı, LPG kullanıcılarının lehine açılmış oldu. 
     Edinilen bilgiye göre, yıl başında 1 milyon 744 bin lira seviyelerinden satılan kurşunsuz benzinin litre fiyatı, aradan geçen yaklaşık 8 ayı aşkın süre içinde yüzde 19 oranında artarak 2 milyon 80 bin liraya yükseldi. 
     Buna karşın, aynı süre içinde LPG'nin litre fiyatı ise 996 bin liradan 1 milyon 61 bin liraya çıkarak, sadece yüzde 6 oranında arttı. 
     Petrol Ürünleri İşverenler Sendikası PÜİS Konya Şube Başkanı Erol Sözen, yapılan fiyat ayarlamaları nedeniyle zaman zaman LPG ve benzin fiyatlarının birbirlerine göre, çeşitli değişimler gösterdiğini söyledi. 
     Yılbaşından bu yana iki ürün arasında gerçekleşen fiyat farkının, yüzde 6 oranında zamlanan LPG lehine gerçekleştiğini anlatan Sözen, şunları kaydetti 
     ''Benzin fiyatının artması, dünyadaki petrol fiyatlarında yaşanan artışla paralellik göstermektedir. Ancak benzindeki fiyat artışının LPG'ye göre daha fazla olmasının en büyük nedeni, benzine uygulanan ÖTV oranının yüksek olmasından kaynaklanıyor. LPG'ye uygulanan ÖTV oranı düşük olduğu için, bu ürünün fiyatı da düşük kaldı. Karşılaşılan bu durum, doğal olarak vatandaşları LPG kullanımına yöneltiyor.'' 

     
</TEXT>
</DOC>
