<DOC>
<DOCNO> 284331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun17.html </URL>
<DATE> 2004/10/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İsrail, Arafat'ın nereye gömüleceğini tartışıyor 
</HEADLINE>
<TEXT>

     Ramallah'taki karargahından Mukata sabah saatlerde ayrılarak Ürdün'e geçen ve buradan Fransa Cumhurbaşkanlığı'na ait bir uçakla Paris'e giden Filistin Yönetimi lideri Yaser Arafat'ın nereye gömüleceği, İsrail'de Arafat ölmeden tartışma konusu oldu. 
     Daha önce defalarca Haremüşşerif'e gömülmek istediğini dile getiren Arafat'ın burada toprağa verilmesi için, Filistin Yönetimi yetkililerinin İsrail'e başvuruda bulunduğu, ancak bu teklifin geri çevrildiği öne sürülüyor. 
     Asıl adı Muhammed Abdülrauf Arafat El Kudva El Hüseyni olan, ama tüm dünyada Yaser Arafat olarak bilinen, Ebu Ammar kurucu lakaplı Filistin liderinin resmi hayat öyküsünde, doğum yeri Kudüs olarak belirtiliyor. 4 Ağustos 1929'da doğan Arafat'ın Kahire'de doğduğuna ilişkin görüşler de var. 
     İsrail basınında yer alan haberlere göre, İsrail, Filistin Yönetimi'ne, Haremüşşerif'te olmasa bile, Haremüşşerif'i görecek bir şekilde, Abu Dis'te bir yer önerme fikrinde. 
     Filistin yetkililerinin, geçen yıl Haremüşşerif'te, El Budeyni ailesine ait arsalardan birini almak üzere girişimlerde bulunduğu ve Haremüşşerif duvarlarına bitişik olduğu belirtilen arsa için anlaşma sağlanamadığı da hatırlatılıyor. 
     İsrail parlamentosu, Ulusal Birlik Partisi milletvekillerinden Uri Ariel ve Benny Elon, Arafat'ın Haremüşşerif'e gömülmemesini istedi. Elon, İsrail Savunma Bakanı Şaul Mofaz'dan, İsrail'in ''Arafat'ın Kudüs'e gömülmesine izin vermeyeceğine ilişkin açıklama yapmasını'' istedi. 
     ''Onun hiç gömülmemesiyle ilgili bir sorunum yok'' diye konuşan Elon, ''Ama ille de gömülecekse, bu en azından Kudüs'te olmamalı'' dedi. Elon, böyle bir açıklamanın, Arafat ölmeden yapılmasında ısrarlı olduğunun altını çizdi. 
     Aşırı sağcı milletvekili Elon, ''İsrail'in Kudüs üzerindeki hakimiyetine bir darbe olan, Faysal Hüseyni'nin 2001'deki vahşi ve milliyetçi cenaze töreni sahnelerinin tekrar sergilenmesine izin vermemeliyiz'' dedi. 
     Filistin davasının önemli isimlerinden Faysal Hüseyni, 2001 haziranında, El Aksa Camii'nin avlusuna, babası Abdülkadir Hüseyni'nin yanına gömülmüş, Şam Kapısı'nda, Doğu ve Kudüs'ü ayıran 1 numaralı yolda, cenaze törenine katılan binlerce Filistinli, ellerinde Filistin bayraklarıyla marşlar söylemişlerdi. 
     İsrail Yüksek Mahkemesi de o zaman aşırı sağcılar tarafından verilen Hüseyni'nin buraya gömülmemesine ilişkin dilekçeyi, bu alanın kutsal topraklar dışında bir alan olduğu gerekçesiyle kabul etmemişti. 
     
     HAMAS'TAN AÇIKLAMA 

     Öte yandan, Arafat'ın Ramallah'tan ayrılmasıyla birlikte, Hamas da bir açıklama yaparak, Filistin lideriyle aralarındaki farklılıkların bir kenara bırakıldığını belirtti ve ''Birleşik Filistin liderliği'' için genel seçim çağrısında bulundu. 
     Gözlemciler, şimdiye kadar seçimlere katılmayı reddeden Hamas'ın ilk kez genel seçimlerde yer almaya niyetlendiğini belirttiler. 

     
</TEXT>
</DOC>
