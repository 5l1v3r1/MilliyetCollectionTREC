<DOC>
<DOCNO> 288286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun03.html </URL>
<DATE> 2004/11/12/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Blair, seçim sonrası Bush'u ziyaret eden ilk devlet adamı oldu... 
</HEADLINE>
<TEXT>

     İngiltere Başbakanı Tony Blair, 2 Kasım'daki başkanlık seçiminden sonra ABD Başkanı George W. Bush'u Beyaz Saray'da ziyaret eden ilk devlet adamı oldu ve iki ülkenin yakın işbirliğini sergiledi. 
     Blair, dün yerel saatle akşam ulaştığı Washington'da, Bush ile biraraya gelirken, el sıkışan iki lider gazetecilerin sorularını yanıtlamadan Beyaz Saray'da akşam yemeğinde görüşmeye geçti. Tony Blair ile Bush, bugün tekrar Beyaz Saray'da biraraya gelecek. 
     İki liderin gündeminde, Irak Savaşı'ndaki son durum, İngiltere'de ocak ayında yapılacak seçimler ve Filistin lideri Yaser Arafat'ın ölümünden sonra Ortadoğu barış sürecinin canlandırılması bulunuyor. 
     İngiltere Başbakanı Blair, Demokrat Partili rakibi John Kerry'ye karşı kazanan Başkan Bush'u tebrik ettiği konuşmasında, İsrail-Filistin sorununu, ''dünyanın en büyük siyasi meselesi'' olarak nitelendirmişti. 
     Bush'un Irak politikalarına kayıtsız şartsız gösterdiği destek, Blair için İngiltere'de sorun teşkil ediyor. Blair'in partisi olan İşçi Partisi'nde birçok üye savaşa karşı çıkıyor. Kendi ülkesinde, ''Bush'un finosu'' gibi sıfatlara katlanmak zorunda kalan Blair'in Washington gündeminde Ortadoğu'da çözüm politikalarında ABD'yi yönlendirebilecek güçte olduğunu ortaya koymak bulunuyor. 
     Blair uluslararası ilişkiler bakımından da, ABD ile Avrupa'daki Bush karşıtları arasında kalıyor. Bu çerçevede Bush ve Blair'in, ABD ile Avrupa arasındaki ilişkilerin ilerletilmesi yönünde görüşmelerde bulunması da bekleniyor. 
     
</TEXT>
</DOC>
